<title>TAKLAGSÖL<title_subTitle>TVÅ BERÄTTELSER</title_subTitle>

<chaptername>TAKLAGSÖL</chaptername>

<sec/>
När konservatorn vaknade ur morfinslummern på tredje dygnet sedan olyckan, låg han i sin sängkammare förbunden efter operationen. Det första han urskilde var ett rött kors på en vit mantel, och straxt lupo hans tankar kring korsfarare, frimurare, Schweizeralper, absintbuteljer, fabriksmärken, engelska krigsflaggen, flottans signaler; men hans medfödda ordningssinne plågades av oredan i dessa föreställningar, och under en pinande tystnad fick han slutligen fram: »Men schweizarnes vapen är vitt kors på röd botten; det har alltså vänt sig baklänges ...» Och av ansträngningen föll han åter i sin slummer, alltjämt talande ut varje uppkommen föreställning i den febersjuka hjärnan. Han hade sålunda talat i tre dygn, och det var mest musei-intendenten han vände sig till. 
<sec/>
– Jo, jag hade köpt en liten grafofon för tio kronor åt min gosse till hans födelsedag, när han blev fyra år. Jag ville prova den först i ensamheten; skruvade opp, lyfte på spärrhaken och det började surra ... Då ryter en förfärlig korpralstämma: Falkensteinmarsch, Nachtigal-rekord: en hel takts paus och så blåses upp denna marsch, som egentligen liknade många andra, men nu i min ensamma våning gjorde ett fasans intryck på mig, ty jag erinrade när det stycket kreerades i Hamburg under för mig särdeles plågsamma omständigheter. Det var i Alsterpaviljongen ... usch nej, jag vill inte tänka på det! Men ser du, musiksergeanten som där ropade ut numret hade samma röst som denna i grafofonen – jag minns hans förfärliga mustascher, hans blodsprängda ögon; det måste vara han som förföljt mig ända hit. Så underligt: jag hatade honom redan då, ty han betraktade min fästmö med oblyga och mig med segerstolta blickar. Och nu hade jag honom i rummet, skrikande Falkensteinmarsch! Nachtigal-rekord! Och så marschen, mycket suggestiv som alla plagiat; den var nämligen stulen ur Père-la- Victoire Boulangermarschen och något mera. Trots mitt hat, tog jag om stycket flera gånger, ty det livade upp min ensamma matsal; men för att slippa sergeanten försköt jag rullen ett stycke in på axeln. – Det var den! – Så kom stycket numro två – jag hade köpt på måfå – Det var ett varieté-nummer. En clown säger någonting roligt, som jag icke förstod; och därpå slår han upp ett skratt så infernaliskt, att jag hörde där var någon elakhet; men skrattet var verksamt, i synnerhet när det repeterades av en hel kör; och som min gosse levde under tunga förhållanden, där man sällan hörde ett skratt, så lät jag rullen gå. Nåväl, jag kom på födelsedagen med mina gåvor till deras hem – vi hade nämligen separerat i godo, det vill säga i ondska. Jag minns huru jag i trappan darrade av fruktan för ett obehag som förestod mig, tusen obehag, ty jag kände dem alla utantill. Jag ringde; ingen öppnade, ty klockan var sönder, det visste jag, och hade många gånger bett få den lagad. Sista gången hade jag erbjudit mig skicka en reparatör på min bekostnad, men detta hade upptagits som en grov förolämpning. Nu måste jag bulta. – Dörren öppnades, och hon mottog mig med ett surt »varför bultar du?» – Därför att klockan icke går! – Denna påminnelse om hennes slarv besvarades med en hatfull blick. Sedan jag förgäves sökt en ledig hängare för min rock, måste jag begagna en redan upptagen, och fick en varning att ej hänga rocken på den. Denna scen hade upprepats sextio gånger, och den var liksom arrangerad för att åstadkomma misstämning. Rocken lades på en stol, där jag visste den ej fick ligga. Då kastade jag den på golvet. Därmed var signalen given ... Jag trädde in i salen, vilken ägde en viss hemtrevnad liksom hela den gammaldags våningen. Såsom jag väntat stod min gosse på en stol vid öppna fönstret hängande till hälften ut över den låga fönsterposten för att betrakta hästarne på gatan. Det klack i mitt bröst, och jag skyndade fram att hämta upp honom i mina armar. Detta innebar åter en tyst förebråelse mot modren, och hon bröt ut mot mig ... utan en tanke på barnets lidande. För att kväva min berättigade vrede gick jag mot kakelugnen och satte mig i gungstolen. Då det var eldat på morgonen, blev jag het om ryggen och öronen; flyttade följaktligen på stolen, som därigenom närmade sig en piedestal, på vilken stod en mycket stor gipsfigur tillräcklig att döda ett barn om den föll ner. Denna piedestal brukade jag hemligen stötta under med hopvikt papper, allt av omtanke för barnet. Första gången jag fästade modrens uppmärksamhet på faran, fick jag ovett; därför vidtog jag mina åtgärder i hemlighet. Men varje gång jag kom igen, var papperet borta. Så var även förhållandet i dag, och jag satt i oro att få se gossen nalkas den livsfarliga figuren. 
<sec/>
Emellertid måste tystnaden brytas, och frun i huset tog upp sina klagovisor, på välkända melodier och med text som icke var ny. 
<sec/>
– Kan du tänka dig, började hon, att Lovisa spelar på min flygel när jag är borta. – Därpå hade jag svarat oräkneliga gånger: Varför stänger du icke flygeln? – Och därpå hade frun svarat lika många gånger: En flygel skall stå öppen. Vartill jag brukade invända: Men det kommer ju damm i den. – I dag aktade jag mig att svara, och anlade endast en min av hycklat deltagande, kastande en blick på de slokande palmerna som stodo vid fönstren. Frun uppfångade blicken och sade: Ja, växter trivas icke hos mig! – Därpå hade jag alltid brukat invända: Därför att du glömmer vattna dem. Men i dag teg jag. 
<sec/>
Frun fortsatte: Lovisa ruinerar mig; hon dricker ur mina likörer. – Detta visste jag förut, och det grämde mig, att fruns piga skulle njuta det jag måste försaka. Jag hade nämligen icke råd hålla mig med likörer, men bestod sådana åt min fru. – Lås igen skåpet! hade jag tillrått så många gånger att jag icke ville repetera mig. – Nu är det så, att en grälsjuk människa alltid vill ha sak med sitt offer; och att tystnaden retar mer än ett retsamt svar. Min hustru kände ju mina uteblivna repliker, och därför tog hon mig på misstankar, började gräva i mitt tysta inre, klösa ut mina inälvor, så att jag blödde av smärta. Då reste jag mig och gick in åt sängkammaren; men jag steg upp för hastigt, så att gungstolen kom åt piedestalen och den stora statyn började vackla. Ofrivilligt slapp det ur mig: tag då bort den farliga pjäsen; barnet kan ju ... – Allting skall du anmärka på! svarade hustrun. – Därför att i ditt hus är ett fel på varje sak! – Grälet var nu i god gång, men när gossen visade hur han led, gick jag in i sängkammaren. – Gå icke dit, kaklugnskransen faller! varnade hustrun. – Vilar en förbannelse över detta hus, eller var är jag hemma? frågade jag mig gråtfärdig och skulle sätta mig i soffan; men resårerna voro utgångna och jag sjönk ner i den ställning som gör en människa beklämd, reste mig och gjorde min av att gå. – Då kom hustrun emot mig, tog vänligt min arm, och med en förtvivlans blick sade hon: Icke vill du gå ifrån Erik på hans födelsedag? Hade du icke presenter med dig? – Jo, jag hade, men trodde mig icke kunna sprida någon glädje med mina gåvor i detta hus! – Detta hus? upprepade hon smärtsamt, så att jag greps av ett oändligt medlidande, och jag förstod att hon i botten var utan skuld i detta elände, att vi båda voro utan skuld, styrda av dunkla krafter utom oss. – Så tog jag fram min stora present, grafofonen, nästan viss på framgången. Drog upp verket, med ögonen på barnets ansikte för att riktigt njuta av den lilles glädje. – Falkensteinmarsch! Nachtigalrekord! ropade musiksergeanten med sin råa stämma. Gossen blev rädd och började gråta, så att jag lade på spärrhaken, ömsade rulle, och lät clownen träda fram. – Vad hände nu? Det förstod jag icke då, men har senare fått förklaringen. Modren blev vit i ansiktet, tog barnet i sin famn, gick in i sängkammaren, utslungande det enda ordet: husch! Och därpå stängdes dörrn. Vet du vad det var, Axel? Jo, i grafofonen satt ett oanständigt varieténummer, som jag icke förstått, ty jag kan bättre engelska än tyska sedan min Kongovistelse. Mina tunga steg hörde jag såsom de sista i dessa trappor; jag ville dö, då jag lämnat bakom mig allt som gav värde åt livet. 
<sec/>
Nerkommen på gatan erinrade jag mig alla vackra stunder jag upplevat i detta hus, som jag älskade; det hade en gulröd varm färg och stack behagligt av mot de andra gråa husen. Jag älskade denna lilla tysta gata alltsedan de flyttat dit. Den öppnade sig vid ett hörn där en stor glasbutik befann sig, och jag minnes att de blixtrande kristallpjäserna lyste in på gatan. Och alla söndagsmorgnarne hade jag vandrat hit vid niotiden, utsövd, helgdagsklädd, nyrakad, medförande ett fång blommor ... och där såg jag det skönaste i världen: modren och barnet. Det var vår lyckligaste tid; vi avundades oss själva denna vår uppfinning, denna nya form av samlevnad utan äktenskapets klippor, tjänarne och hushållet. Varje middag intogs hos mig och varje afton gick jag dit för att närvara vid barnets sänggång; sedan satt jag med modren som ibland läste högt, ibland spelade på sin flygel. Ofta talade vi icke, utan jag satt tyst, åskådande hennes skönhet, när hon lutade sig över ett arbete. Ibland gingo vi ut att spatsera på aftonen; vi tittade i bodfönstren, besökte ett panorama eller något annat oskyldigt; vi behövde icke teatrar eller restauranger, icke sällskap av människor! »Vi tre» voro en värld för oss. En gång emellan kom hon till mig för aftonen; då hade jag smyckat till fest med ljus, blommor och vin; vi suto under en stor palm vid det runda bordet med vår duk i ett gobelängsmönster som gav en oändlig mängd sällsamma figurer och tjänade oss som ett slags spådomsbok. När då stämningen var god och hög, önskade vi oss få sitta där till levnadens slut och tala samman. Men när det led mot midnatt, måste hon gå hem till barnet; och dessa nödtvungna avbrott höll vårt förhållande friskt, så att det aldrig hann unkna. Men nu var det slut! 
<sec/>
Den sjuke slöt ögonen, föll i dvala och liknade en död. Röda Korsets syster skruvade ner lampan och satte sig i skuggan för att avvakta nattens ankomst med dess befarade kris. Hon betraktade den sjukes ansikte, förr brunt av livet ute, numera gult och med hår och skägg kolsvart, något exotiskt, sydländskt med spår av Afrika möjligen, något barnsligt gott, sorglöst, färdigt att le, men långt till att gråta; de något starka käkarne kunde tyda på en grymhet, som mera härrörde av den starke mannens okänslighet för egna och således också för andras lidanden. Han var en lärd och en jägare, fiskare, sportsman, Afrikaresande, sjöman; son av ett fiskarfolk, född vid havet i enkla vanor, var han i sitt yrke en oreflekterad, sund vardagsmänniska, van att befalla och att döda; i sitt känsloliv, i sitt förhållande till kvinnan och barnet, öm, fin, uppoffrande, trogen. Förbigången vid befordran på grund av en obetänksamhet, som härrörde av hans uppfostran, hade han varit nog klok att ej lägga skymfen på sinnet utan gjorde sig en ära av att taga nederlaget som något alldeles naturligt, och hans liv hade lupit lugnt och jämnt hittills till sista årets ingång, då olyckorna infunnit sig, i rad, i rad ... 
<sec/>
Den sjuke hade sovit en kvart, då han slog upp ögonen sökande ett visst mönster på tapeten, som bildade ett huvud med en avlägsen likhet med hans vän, intendenten, vilken han trodde sig ha i rummet, och med vilken han talade. 
<sec/>
– Hur olyckan gick till? Jo! Jag hade varit i naturvetenskapliga klubben kvällen förut; man refererade om aftonen Hellenbachs Talens mystik och periodiciteten i människans liv. Hemkommen sökte jag uppställa min magiska kvadrat, och fann, att mitt liv rörde sig framåt med femårsperioder och att nedåtgående kurvan mellan de fem åren fylldes av motgångar, antydande trötthet eller energiförminskning. Ler du åt mig? Minns du inte den bekanta sammanställningen av de underbara talen i de fem amerikanska presidenternas liv? Och vilka talförhållanden påpekades av referenten? Inte? – Jo, Adams, Jefferson, Madison, Monroe och Quincy Adams följde ju på varandra. Var och en av dessa satt vid styret i 8 år; det var inget märkvärdigt ty det skedde enligt författningen; däremot bör observeras att var och en var född 8 år efter sin företrädare, och alla voro 66 år vid avgången, utom Quincy Adams. Tre av de fem dogo på själva årsdagen av oavhängighetsförklaringen eller den 4:de juli, vilket sista dock kunde deduceras ur intryckens eller suggestionens psykologi. Jag återvänder till periodiska talen i mitt liv – nej jag rår icke på siffror i dag ... Olyckan var det. – Jag gick ut på landet; vägen böjde sig, med en brant på ena sidan och sjön på den andra. I böjningen visade sig en ryttare kommande emot mig; straxt bakom syntes två fruntimmer med en hund. Fruntimren skrattade på ett ont sätt, hunden rusade efter hästen men tyst. I ett ögonblick fattade jag dilemmat i ställningen. När hunden nått fram och ger skall så kastar hästen, men åt vilket håll, det beror på angreppspunkten – Nåväl, jag drog mig in åt berget, men nu såg jag det infernaliska i läget, insåg att hunden måste skälla just som hästen hade nått fram till mig. Det såg ut som en elak intrig, illustrerad av de obekanta damernas skratt – nu är jag mellan hästen och berget – hunden ger skall, hästen kastar åt mig – Så elakt! var min sista tanke. Någon smärta kände jag icke, jag sjönk endast ner i mörker och slocknade. – Ja, Axel, och det var på dagen, min kritiska dag det skedde. Jag är uppfödd som du vet på baksidan av Öland vid havet och har sedan barndomen trott på varsel, järtecken och varningar ... 
<sec/>
Den sjuke reste sig i sängen och bad sköterskan öppna fönstret. Hon låtsades göra honom till viljes, och han lade sig ner, alltjämt talande. 
<sec/>
– Falkensteinmarsch, Nachtigalrekord! – Jag gick emellertid hem från födelsedagen med en känsla att det var slut, att jag icke vållat denna brytning. Aldrig se henne mer, aldrig min son. Varför? Obekant! De små tvisterna hade jag försökt undvika genom tystnad, de stora genom undfallenhet, men därigenom hade jag råkat in i ett nät av förställning, så att hon inbillade sig att vi voro ense, där vi voro oense. Jag hade blivit en tigare och en hycklare, och jag föraktade mig själv. Hemkommen i min ensamma boning kände jag först en befrielse; jag hade levat och vuxit under en sten, skjutit vattenskott, vilka icke ägde kraft att blomma. Ifrån mitt ungkarlsrum för fem år sedan hade jag inträtt i denna våning såsom i något välgörande stort öppet. Men en dag kom ett litet barn och drev oss ut ur fjärde rummet, så att vi måste göra fruns rum till sängkammare. Men frun målade, och de stora järnsängarne togo upp tre fjärdedelar av det lilla rummet. Så måste vi skiljas, och jag drog in i mitt arbetsrum och måste sova i soffan som var för trång. Jag minns vid möblerandet av våningen huru jag räknat ut detta förut som nu skett; huru jag bett lilla frun skaffa mig en mycket stor soffa som reserv. Hon köpte en liten, alldeles lik den i kökskammaren, och när jag klagade, svarades att det icke fanns någon större att köpa. Jag visste att den var för kort och för smal, fastän man ville övertyga mig om motsatsen; jag visste att den hade en skarp slå inåt väggen som man brukade skära sig på, men det oundvikliga måste ske. Nåväl ifrån min ungkarlssäng, som likväl var en säng, låg jag nu i en kökskammarsoffa. Den skarpa slån som skar mig sökte jag kläda med filt, men då kunde soffan icke stängas. Det oundvikliga hade kommit. Men jag klagade icke, ty jag var fullt klar med att man måste offra av sin bekvämlighet för hustru och barn. Barnet och sköterskan ägde det vackraste rummet i våningen, det enda där solen sken; kokerskan hade ett lika vackert rum åt solen, där hon drog upp blommor ... Väl! jag klagade icke, ty jag hade fått ersättning i barnet. Men nu skulle frun upptaga sitt pianospel, och övningarne skulle ske om aftnarne i salen, som låg intill mitt rum. Skalor äro ju icke uppmuntrande för den som skriver avhandlingar, och som aftonstunden var den enda på dagen då jag var hemma, så led jag och mitt arbete. Då tog jag mig för att gå ut och spatsera, sedan jag i all vänlighet frågat hustrun hur lång tid hon behövde för sina övningar. Ännu var hatet icke utslaget, och hon svarade därför vänligt och tacksamt att hon krävde en timme, om jag ville vara så snäll. Jag gick ut, och frågan var löst i all frid. Men det jag gav i godo, fattades snart som en skyldighet, och när jag en kväll vägrade gå ut i hällregn och mörker, fick jag hårda ord. Då flydde jag, ut i mörker och regn. En timme är lång att driva bort; våt allt igenom och frusen tågade jag på öde gator upp och ner. – Mötte så en bekant från ungkarlstiden som frågade om jag ville gå med på ett kafé. Nej, jag hade avsvurit krogen, sedan jag fått ett hem; men kunde icke underlåta att tänka på hur gott jag hade det den tiden, skyddad för skrubbningar, tvång, gnat, då jag kunde få samtala med bildade människor på ett bildat sätt i en ljus, vacker varm lokal ... men svarade mig straxt: ville du byta? Nej! Barnet och kvinnan kan icke köpas nog dyrt! Klaga icke, då får du sämre! 
<sec/>
Nåväl! Nu gick jag ensam i denna våning, hade alla dörrar öppna, alla ljus tända; intet barnskrik, inga skalor, inga snubbor för ingenting och för allting. Jag nekar icke att jag njöt av de öppna dörrarne, och av min stora säng, inflyttad i solrummet. Här i detta rum hade kämpats och lidits, hade gråtits och smutsats; nu var det tyst, rent, så att jag lade märke till det. Det solkiga, som åtföljer en barnkammare, hade jag visserligen aldrig lidit av, ty barnet förer något rent med sig, men nu njöt jag av att det var borta. Och jag virade om mig ensamheten, tystnaden, renheten. Saknaden och tomheten höllo sig undan men lagom för att ge en grundton av något stort, högtidligt, men behagligt smärtsamt. Jag somnade den aftonen i känslan av att jag kommit in i något nytt som var ändå bättre än det förgångna. 
<sec/>
Följande morgon sken solen in i rummet; en varm torr luft stod omkring mig, och jag var lycklig. Tänkte: allt är ju övergående, barndom, ungdom, skönhet, kanske äktenskapet skulle vara så också: en vår, utan höst och vinter, kort men skön! Och jag gick ut till mitt arbete, dock utan att känna mig som ungkarl igen; jag var änkling med en ballast av minnen om livets högsta glädje och tyngsta allvar. 
<sec/>
När jag är hemma sitter jag mest i solrummet, och från fönstret ser jag ut över en trädgård, bortom vilken ligger ett hus; och i detta hus bor en man, som är min fiende. Jag visste icke att han bodde där, då jag flyttade hit, eljes hade jag aldrig gjort det. Han hatar mig med orsak, emedan jag kränkt honom en gång för mycket länge sedan ... Han gick framför fötterna på mig, och jag trampade honom på hälarne, vilket jag den gången ansåg vara riktigt; men sedan åren gått, har jag fått en annan synpunkt, och när jag ser honom sitta där mitt emot i sitt fönster, ensam, förolyckad, så föreställer jag mig att han sitter och väntar på min olycka. Det är dock endast om vintern jag ser honom, då träden äro avlövade; den vackra årstiden är endast hans lampa synlig mellan lövverket; den har en grön skärm, och när träden röra sig i blåst varierar det gröna ljuset som en blinkfyr. När jag var lycklig, brukade jag betrakta detta hus och dess invånare med deltagande och en lätt förebråelse, men när olyckan kom, greps jag av en fruktan för fienden. Det gröna ljuset bar hoppets färg, hoppet om hämnd, och jag tyckte allt ont strålade ut från det där huset. Flytta kunde jag icke, önskade därför att trädgårdens träd måtte växa över hans fönster, eller att huset revs, men det stod kvar, och hans gröna öga var stadigt riktat på mig och mitt öde. Därför började jag nu om aftnarne att vandra i salen åt nordsidan, där jag hade stjärnhimmeln med Karlavagnen och Capella. Capella var hennes stjärna av några grunder som jag icke rätt kan ange. 
<sec/>
På salsgolvet låg min lejonhud, jag hade själv skjutit djuret; denna begagnade vi förr som gräsmatta, och lågo på den spelande domino; på den rullade sig barnet, och på den tog det sina första steg. I början av vår lycka hade min hustru älskat och beundrat denna trofé, men efter barnets ankomst, ändrade sig hennes tycke, och hon reflekterade över min grymhet att kunna döda. Hon upphörde också att följa mig på jakt och fiske, begagnande ordet mördare, först på skämt, sedan på allvar. 
<sec/>
Emellertid, jag vandrar i salen med stjärnhimmeln utanför, insvept i tystnaden, som endast avbrytes av förstugans islår, vars regelbundna droppande mäter min tid likt ett vattenur. Ibland när isen smältit mera undan, höres ett ras av vattenflaskorna som när dagsmidjan får snön att rassla ned från taket. 
<sec/>
Här föll han åter i en slummer och sköterskan passade på att ordna hans bädd och hålla medicinen till reds när han vaknade. Läkaren trädde in – »Hur är det?» frågte han. – »Han yrar!» svarte sköterskan. – »Giv honom morfin till natten. Här är intet att göra.» Läkaren gick. 
<sec/>
Så började den sjuke att spela opp igen likt grafofonen utan spärrhake. 
<sec/>
– Trädgården åt solsidan utgjorde min stora glädje. Där låg gul ströhalm, och när det var mulet lyste den som en solbelyst fläck; då landen voro nygrävda kommo tusentals glasbitar upp i dagen, och varenda en reflekterade solen i klart väder, bildande var och en en liten sol. Och i månsken låg marken sållad med månar i miniatyr. Nu började trädgårdsmästarn för femte gången röra i drivbänkarne; jag skulle åter se hur han sådde, vattnade, luftade, skördade. Han strödde sin gula halms solsken över den svarta jorden, bar ut karmar, fönster och mattor, men han grävde icke i landen. Däremot kommo herrar i melonhattar med stänger och kedjor, mätte och revade, räknade och siktade. Då förstod jag där skulle byggas, och det gladde mig att det gröna ögat icke mer kunde nå mig, att det skulle läggas ett stenkummel på liket, det förflutna döljas och varda glömt! Och så började de rota i marken; men när de fällde träden stod fiendens hus naknare än förut. Jag kunde se hans krukväxter i fönstret, det Filodendron som liknar havsalgen Laminaria, Cactus-arter och Ficus; jag såg hans termometer och lärde mig figurerna på hans gardiner. Han hade eget hus, en villa i bara två våningar, och jag tröstade mig: Vänta du, snart skall du varken se sol eller måne, och dina blommor skola dö, som du själv, av brist på ljus! – Jag fann det helt naturligt att glädjas åt en fiendes neutralisering utan att jag behövde lyfta hand, och jag förstod även att hans villa måste förlora i värde när den blev inbyggd och bekikad av fem våningars hyresgäster. – Nåväl, grunden var lagd och huset började växa. – – –  Var var jag? Jo: Falkensteinmarsch! Nachtigalrekord! Lejonhuden, islårn och Capella. – Efter en tids ensamhet, överfölls jag av en förfärlig längtan till barnet. Överenskommelse var gjord att jag under alla förhållanden skulle få äga förbindelse med min son, även för hans skull, att han icke måtte gå ut i livet faderlös. Och modren hade förstått att hon som dödlig kunde falla ifrån, och då stode barnet utan föräldrar, om det vore främmande för mig. Nu ville jag höra efter om min gosse kunde få söka mig; lät jungfrun telefonera, och stod själv i korridoren avvaktande besked. – Svaret kom: Frun har rest; adress obekant! – Det var då som jag kände tomrummet i hela dess fasa, och längtan till barnet grep mig med dubbel styrka, ty jag tyckte mig känna huru min gosse längtade efter mig. Jag gissade genast på gömstället och skulle gå till telefonen, då jag erinrade att endast Rikstelefonen brukades där, och den ägde jag icke. Men då kom för mig att jag kunde få begagna den hos grannen inunder mig, som med sin familj befann sig på resa. Jag gick ner en trappa, ringde, blev insläppt i herrns rum. Så befann jag mig slutligen innanför dessa dörrar, vilka jag gått förbi i fyra års tid. Jag ringde genast opp, och fick till svar att jag skulle vänta påringning; den kunde dröja, ty det var sexton samtal före mig. Otålig av naturen överfölls jag dock av ett cyniskt lugn inför det oundvikliga, satte mig i herrns stol och såg mig omkring, sedan jag dock förberett jungfrun på dröjsmålet. Dörrarne till våningen stodo alla öppna, och jag kunde utan att spionera få en blick över och in i alla rummen, och jag såg att där låg ledsnadens spindelvävar över alltsammans. Uppifrån mig hade jag ju hört hela detta äktenskaps uppkomst- och utvecklingshistoria, utan att känna de uppträdande personerna, utan att ha riktigt sett dem i trappan, och fullt obekant med skådeplatsen. Jag hade bott där mitt första giftasår, när dessa drogo in som nygifta. – Möbleringen, tapetseringen, installeringen försiggick. Bröllopsaftonen steg jag upp för trapporna, såg genom brevluckan på ytterdörren, in genom tamburen, hur salsbordet stod fyllt med blomglas mellan tända kandelabrar väntande brudparet som icke anlänt ännu. De vita stearinljusen, lågornas orörlighet, blommornas tysta färgmusik kom mig att stanna på trappsteget likt jägaren när han får sikte; men när jag tog nästa steg uppåt, såg jag, alltjämt genom brevluckan, en silveruppsats med frukter, två venetianska glas och en förgylld iskylare. Alldeles som för ett år sedan, däruppe hos oss! – I morgon ha de kastat maskerna! tänkte jag. 
<sec/>
Nåväl, de hade varit gifta i åtta dagar; jag hade sett på dörrplåten vem han var, arkitekt, okänd för mig; jag hade varit borta om kvällen och kom hem efter farstusläckningen. Redan i jordvåningens förstuga hörde jag pianomusik, och stigande i den underliga skruv eller snäcka som en trappa bildar, tyckte jag mig vandra i ett kaos av mörker och musik i ett crescendo, som på tredje botten blev larmande, och där mörkret luktade fin tobak. Men nu såg jag i det svarta töcknet tre glödröda fläckar. Jag slog eld på en tändsticka och stod framför tre frackklädda herrar, som gått ut i farstun för att röka en cigarr – i mörkret. Det var första balen! Uppkommen i fjärde våningen hörde jag musiken, de dansandes steg som skakade min ljuskrona, surret av rösterna, skrattet vid supén, talen för de nygifta, bordsvisor, och slutligen grafofonens repertoar. Jag gladde mig med dem, och skänkte gärna min förlorade nattsömn som ett välgångsoffer åt deras unga lycka. Det dansades nämligen till morgonen, och jag lade märke till att Le Charme, valsen, återkom flera gånger. Det var tydligen unga fruns favoritvals! – Följande förmiddag, då herrn var ute i sitt arbete, hörde jag vid tolvtiden huru unga frun spelade Le Charme, svagt, smäktande, som ett eko från gårdagens bal; jag tänkte hon icke spelade för sin man, erinrade den mörke tjusaren med mördarögonen i trappgången, slog bort den onda tanken, fattades av medlidande med den nyss unga flickan, som nu tog en serie avsked av ungdom, flirt, dans för att känna på livets beska allvar. – Först klockan sex om aftonen kom mannen hem till middan; jag hörde honom i tamburen redan huru han hälsade sin fru med en gäsp som rullade genom hela våningen, besvarad av hustruns kyssar och en hel salva smekord, frågor, beklaganden. Jag må till min heder erkänna att jag varken lyssnar eller spionerar; jag är mest ensam, sitter tyst och skriver, måste följaktligen höra, och när jag icke har eget liv att leva, så lever jag andras. 
<sec/>
De nygiftas liv utvecklade sig raskt. Där hölls middagar, mest om söndagarne, då jag förstod att båda parternas föräldrar voro med. Det spelades à quatre mains efter maten, alltid börjandes med Brahms Ungerska Dans, vars första sats berusade mig liksom fordom Schumanns Aufschwung brukade göra; men när slagdängan i andra satsen föll in, då ville jag tjuta som en hund, alldeles som i vissa av Beethovens Sonater, där en Wiener Gassenhauer är inkastad efter ett Largo Maesto med urtoner från hjärtats avgrunder. Ibland improviseras en dans efteråt, och alltid är Le Charme med, men med riktiga balerna är det slut. Så inträder en period av lindrig tystnad; frun spelar visserligen på pianot, men hennes repertoar är något begränsad, enkel, dock icke osympatisk. Hennes bästa är Peterson-Bergers Sommarsång och Vågor i Stranden, vilka jag kan höra hur ofta som helst, emedan de äga något oförgängligt, och efter fyra års slit-tid håller de ännu. 
<sec/>
Månader ha gått, musiken har minskat, söndagsmiddagarna äro stillsammare. Nu har något nytt kommit, och om aftnarne förnimmer jag ett regelbundet hamrande och smällande som från en finsnickares verkstad. Jag kan icke förstå vad en arkitekt kan syssla med hemma som ger ett sådant ljud; men en afton hör jag »trallerall» och »kvartaner»; de välkända smällarne av brädspelsbrickor och trillandet av tärningarne ger mig lösningen. – Jaså, ni är där nu! – En dov tystnad råder därnere, men av en förhoppningsfull väntan. Och så, en eftermiddag avbrytes tystnaden av dessa skrik, vilka bebåda ett människobarns inträde i livet. – Pang! Nytt uppsving! En middag höres ett sorl av en mänskomassa därnere, surr, skratt, alla talande på en gång. Så lägger sig bullret som vinden och vågorna, det blir dödstyst, och därpå höjes en stark stämma som tränger genom trossbottnarne ... ett litet barnskrik avbryter ... Jag tycker mig höra: »Vilken icke mottager Guds rike som ett barn, han kommer aldrig därin!» – Kanske det är så! 
<sec/>
Sorlet stiger igen, skämt vid glasens klang; Le Charme kommer upp, ett nytt liv har börjat och nu bli söndagsmiddagarne åter regelbundna. Tydligt hör jag två äldre mansröster föra ordet; det är de lyckliga gubbarne, av vilka den ena blitt morfar och den andra farfar. Och nu förstår jag att det är morfar som spelat quatre mains med ungmor; han spelar även solo, men hans repertoar är något gammalmodig. Stradella, Fra Diavolo, studentsånger, svenska folkvisor, alltid de samma, men lika kärt för det. Första tiden sover den nyfödda i föräldrarnes sängkammare, och om nätterna höres barnskriket, stundom beledsagat av en belagd basstämma, som murrar i halvslummer, besvarad dock av en kvinnlig, något hysterisk stackaterad röst, som sköter längre anföranden. Så sker en möbelflyttning därnere, ty hans nattliga murrande har stigit till lejonrytande, och hennes anföranden ha blitt längre och längre. – Han vill sova om natten för att kunna arbeta om dagen, och därför blir förmaket barnkammare, sköterska engageras och flaskorna äro i gång. Nu skriker barnet natt och dag, ibland en timme, ibland två; jag förstår att det är den nya regimen, utfodringen på vissa timmar liksom i menagerier och kaserner; och läkarn försäkrar att barnet vänjer sig vid matordningen och att det senare skall tyst och tåligt avvakta matportionen. Det var osant, ty barnet skrek ett och ett halvt år, av hunger, och det var helt naturligt. 
<sec/>
Första förtjusningen över barnet har lagt sig, makarne gå ut i sällskap om aftnarne, komma hem och gäspa, utbyta meningar och somna. Ännu spelar frun sin repertoar, och Le Charme dyker upp ibland som en saknadens suck över en flydd ungdom. Då inträffar något nytt: farfar dör, där blir en resa och sannolikt ett arv (detta ser jag i tidningen). Därpå följer mannens befordran, en serie herrmiddagar, det ser jag på glasshinken som ofta står i trappgången utanför deras farstudörr. Morfar kommer ännu regelbundet till söndagsmiddan, spelar Stradella och Fra Diavolo efter maten och stannar ända till kvälln. Det är lite för långt, förstår jag; och efter ett halvt år ha morfars trevliga söndagar upphört av sig själva; han insåg väl för sent att han var överflödig. – Nu börjar mannen bli borta om kvällarne, antingen han är på resor eller går på krog. Frun sitter då ensam och spelar sin begränsade repertoar, men slarvar numera, leds vid de gamla numren och undviker Le Charme. Slutligen hör jag henne en afton liksom gråta fram »Glädjens blomster i jordens mull»; därpå smälles pianot igen, och tystnaden vidtager. – Straxt efter synes en kompromiss ha ägt rum; herrn har tagit hem sina kortspelare för att icke vara borta, åtminstone ... Men snart upphör kortspelet, och makarne läsa högt, bara en liten stund dock i sänder. Läsningen har upphört, gäspningen vidtager, pianot är icke rört på tre månader; intet främmande mer; den eviga tystnaden har inträtt! Stackars människor! 
<sec/>
Fyra år ha gått; nu sitter jag här i hans arbetsrum väntande på en ringning. Det är hans rum, men det är en pendang till mitt; hans rum äger något naket, abstrakt såsom arkitekten ju rör sig med geometriska storheter, linjer, ytor. Jag ser endast byggnadsritningar, men inga hus; inga levande föremål, inga växter, ingen färg. Gardiner för fönstren saknas, ty han söker ljus för sitt arbete; därigenom tycker jag mig sitta ute, oskyddad för den råa väderleken, och detta gör rummet banalt, avskräckande, utom det att ledsnaden vilar över det hela. Jag ser mitt varma rum, med färgat ljusdunkel, fyllt av levande växter och uppstoppade djur, målade tavlor; hans kakelugn är lik min, tapeterna desamma, men det är mitt rum, övergivet, plundrat, ostädat. Ett boningsrum börjar med gardinerna, som stänga och skydda mig från det fientliga därute; detta är ett uthus, och jag fryser i den kalla dagern. Där står brädspelet emellertid, varmed de genomkämpade de nio månaderna; där är virabordet, där är soffan. Jag ser nu på hans tidningar, vars andas barn han är, att han lever omkring 1840, icke haft kraft att växa; ser på hans ritningar att han stannat vid 1860; ser på hans bokhylla, icke vad som finnes, utan vad som fattas; jag ser på hans fotografier; där ser jag honom och förstår varför jag haft så svårt fasthålla hans utseende då han skymtat i trapporna; en indolens som undviker livets strider, ett vardagligt som måste sprida ledsnad åt sig själv och andra. Där sitter hans maka, som jag heller aldrig kunnat fixera; en grisaille-varelse, ofärgad, oskuggad, som icke förmådde öka på sin repertoar med ett enda nytt stycke, och därför upphörde spela för sin man vilken ledsnade på evigt samma. Där är hans far, vilken dog; han som förde ordet vid middagarne och utbragte skålen, lustig, glad vid bordet, men här tråkig. Och det är dessa goda borgare, vilkas lycka vi avundas, vilkas sköna nattsömn vi ville äga. Där är hennes far, han som spelar Stradella år 1900! Den har jag sett förr! Ett minne vaknar; han var adjunkt i Uppsala; jag tenterade för honom i zoologi; han frågade mig på fjärilarne; jag ser nu att dottern är lik honom som ett bär; ingen differentiering, ingen artbildning, ingen utveckling. Nu förstår jag varför det alltid plågat mig, när man sagt att min son var lik mig, vilket han icke är. – »Har jag icke kraft att skapa nytt? Vill ni säga att min son bara är en ympkvist av mig?» – Och så hela släkten, alla färglösa lika varandra som Pythagoras’ bönor. 
<sec/>
Det finnes numera i husen en anslagstavla som utgör ett slags självdeklaration: det är telefonlistan. Där ser man intima umgänget; affärsförbindelserna; där finner man husets villkor och ekonomi; hyrkusken är där, tyder på goda omständigheter eller lättsinne; kryddboden, andra klass, kredit! Slaktarn, grönsakshandlarn; frun handlar icke själv; dålig ekonomi. – Jag kastar en blick utåt salen. Samma abstrakta, askgråa förödelse. En ärtgrön furumöbel som fanns i min fars drängstuga på landet; kostar två hundra kronor, är simpel, men modern; jag jämför med min ekmöbel som är omodern, men klassisk, solid; skänken lik en fästning, bordet stadigt som en biljard, och i mönster från grekiska templet och Roms basilika, vilka aldrig kunna bli omoderna, emedan de äro för gamla i snittet. Egen motsägelse: alla konservativa människor vilja följa modet i utvärtes; de våga icke vara omoderna i det fallet. Men att förstöra min matsal på detta sätt! Där står pianot; där ligger noterna till Le Charme och Sommarsången. Där är sängkammarn med sina rysliga järnsängar, mässingen lik ångrör; maskinrummet, pinbänkarne, sträckbänkarne, tortyrredskapen, järnjungfrun ... Dörren till korridoren och barnkammaren står öppen; genom två dörrspringor ser jag ... ja, det är mina tapeter ... min forna sängkammare, som blev barnkammare ... jag är hos mig, men dock hos en annan ... på serveringsrummets skänk ser jag de sex nappflaskorna, dem modren själv rengjorde varje morgon framför den kalla vasken. Fastän rädd om sina händer ålade hon sig det svåra arbetet som ett slags vederlag för att hon icke gav bröstet. Bystens skönhet var räddad, men händerna blevo ändock icke förstörda. Underverk! Men det är arbetets adlande välsignelse! Händerna blevo vitare av det iskalla vattnet. 
<sec/>
På kakelugnens gesims sitter den vita Buddha alldeles som uppe hos mig. Den kom till oss just när barnet annonserades, och med den följde en rotskiva av Sarothamnus, vilken skulle växa och blomma utan vatten och jord. Den växte verkligen under Buddhas milda blickar, sköt blad och blomknopp, men så bröts den av. Buddha sitter där ännu, väntande, tålig, undrande över mänskornas otålighet. 
<sec/>
Nu hör jag steg ovanför mitt huvud, alltså i min våning; de komma ifrån kökssidan, genom korridoren, över salens parkettgolv och styra in i mitt rum – Det är Johanna, jungfrun som nu tillfredsställer sin nyfikenhet vid mitt skrivbord – det hör jag på den knarrande skrivstolen. Hon skriver till sin fästman och lånar mina cigarrer – plumpar ner mitt skrivtyg och doppar pennskaftet – Nu är brevet färdigt; hon går ut i salen och öppnar pianot med en hårnål – Hjälper alltså icke att gömma nyckeln; hon spelar naturligtvis Gubben Noak därför att fulare musik finns icke; plågar mina grannar, som hämnas på mig den oskyldige. Detta var mig obekant att Johanna spelade Gubben Noak i min frånvaro – och nu förstår jag varför en granne till vänster plågar mig med »Upp genom Luften» som är lika grym. Det blir tyst i salen; Johanna går in i mitt sovrum och speglar sig; kamma sig får hon icke, med min kam, ty den bär jag alltid i fickan, och rakknivarne har jag inlästa. Kommer nu att tänka på en händelse som jag icke kan förklara. I dessa nyktra tider har det blivit en plikt för husbonden att hålla sina starka varor inlåsta endast för att icke utsätta tjänarne för frestelsen. Min skänk var låst, men jag trodde mig märka en minskning i flaskorna och gissade på en falsk nyckel. Därför satte jag en spik i skåpdörren för att få visshet, och det skedde om morgonen. På aftonen när jag kom hem inträffade följande: först befanns köksdörrn stängd i lås och Johanna borta så att jag icke kunde komma till vattenledningen. – »Det är hämnden», tänkte jag. Men det måtte icke varit det; ty när jag skulle öppna min kappsäck, befanns låset omöjligt. Det var en slump; men när jag samma afton ville in i garderoben slog jag själv dörren i baklås, så att smed måste efterskickas. Detta kunde icke vara slump, och ehuru jag icke rådde förklara sammanhanget, tog jag det som en vink och avlägsnade spiken. 
<sec/>
Emellertid, nu sitter jag härnere, och tänker mig själv gående däruppe; efter klockan tio om aftonen går jag alltid i ylletofflor för att icke störa grannarne; jag föreställer mig nu hur jag tar mig ut härnerifrån deras synpunkt; hur de observerat vårt liv däruppe, bevittnat vår kamp däruppe, vårt barnskrik, vår musikrepertoar – tills den eviga tystnaden inträdde efter att två själar konsumerat varandra, ätit varandra, neutraliserat varandra. – – –  Nu slog deras salsklocka, en dov aftonklocka från en liten alpby i Tyrolen eller Schweiz, och straxt därpå svarar min klocka däruppifrån med sin klara klingande ton ... Därpå föreställer jag mig hur det skulle kännas om herrskapet nu trädde in; jag måste skämmas, som på detta sättet inträngt, visserligen från början i oskyldig avsikt, men slutande som spion. – Vad skulle jag säga? Hur skulle jag se ut? Motsvarade dessa människor mina föreställningar, eller hade jag diktat om dem till oigenkännlighet? Man gör ju homunkler av de människor man icke känner, och de man känner bli spöken så snart de äro borta en längre tid. – Nu ringde det däruppe i min telefon. Min Johanna går till, och jag hör så mycket att hon svarar det jag icke är hemma. Detta påminner mig om mitt ärende härnere, och jag ser åt talmaskinen på skrivbordet som snart skall ringa för att sedan ge mig svar på en livsfråga: Var är min son? – – –  
<sec/>
Konservatorn föll åter i sömn, som varade långt in på morgonen. Han befann sig ensam i rummet; solen sken in och bildade ett skuggspel på väggen där en spegel hängde. På tapeten syntes mörka bilder av karlar som böjde sig, rörde på armarne, reste sig, böjde sig igen; en av figurerna stod stilla med en karta i handen. Den sjuke kastade en blick i spegeln, och nu såg han hur det under byggnad varande huset hade vuxit och hotade stänga ut solen från solrummet. 
<sec/>
Sköterskan kom in, vitklädd med det röda korset om halsen. 
<sec/>
– Skall man bygga för solen? frågade den sjuke. 
<sec/>
– Vi äro i slutet av januari, svarade röda korset; solen stiger ju till den 24 juni, och långt innan dess har muren upphört växa. 
<sec/>
Konservatorn fick något att tänka på: 
<sec/>
– Det är sant; och den 21 mars står solen i himlaekvatorn eller där den översta stjärnan i Orions Bälte befinner sig vid kulmen; sedan stiger han 23 grader högre intill midsommar; en grad är ungefär tre månskivor alltså 69 månskivor högre; men ett femvåningshus är ... låt mig se ... 40 alnar ... ja men avståndet härifrån ... det orkar jag inte räkna. Tänk att de ska stänga för solen också! 
<sec/>
– Doktorn har ju själv önskat det! svarade röda korset. 
<sec/>
– Ja, det är sant; för hans skull; det gröna ögat; nu är jag skyddad för den åtminstone, och man får bara det ena. 
<sec/>
– Varför hatar ni honom? 
<sec/>
– Känner ni honom? 
<sec/>
– Ja! Alla mänskor känner ju varann här i landet. 
<sec/>
– Det är sant; och alla råkas slutligen på ett eller annat sätt. Kanske vi också äro bekanta? 
<sec/>
Sköterskan betraktade den sjuke: 
<sec/>
– Minns ni Forssa prästgård? 
<sec/>
– Ja visst minns jag den. 
<sec/>
– Och en liten flicka som var inackorderad där? 
<sec/>
– Säg något mera! 
<sec/>
– En söndagsmiddag lockade hon er i trädgården, och lärde er att krypa in i hallonskogen för att plocka den förbjudna frukten. Men vi syntes från ett fönster, ropades an och blevo utskrattade. 
<sec/>
– Då minns jag! Det var bland det rysligaste jag upplevat. – Ha vi råkats sedan? 
<sec/>
– Jag har sett er, men ni har icke känt igen mig. 
<sec/>
– Nå, ni känner »gröna ögat» också? 
<sec/>
– Jag har skött honom. 
<sec/>
– Hatar han mig ännu? 
<sec/>
– Det gör han nog. 
<sec/>
– Men nu är en mur rest emellan oss. 
<sec/>
– Ännu synes hans flaggstång över huset ... se där i spegeln. 
<sec/>
– Jag ser; och nu löper fallet; han ärnar hissa flagg; det är bara för att reta mig. – Nu går den i topp. Vad är det? – Gul stjärna på blå duk; det är Kongostaten, där han och jag hade vår affär. 
<sec/>
– Jag har också varit i Kongo. 
<sec/>
– Har ni förföljt mig då? 
<sec/>
– Synbarligen. – Är det sant att ni jagat människor, för att samla hjärnor? 
<sec/>
– Säger man det? 
<sec/>
– Ja visst! 
<sec/>
– Om så vore då? 
<sec/>
– Det är illa gjort. 
<sec/>
– I krig då? 
<sec/>
– Då försvarar man sitt fädernesland. 
<sec/>
– Jo, vackert! Varken ryssar eller japaner försvarade fädernesland, utan de jagade varann för Koreas integritet. Ser ni sådant inger ringaktning för människoliv. 
<sec/>
– Hur högt skattar ni ert eget? 
<sec/>
– Så där, tämligen; jag blev aldrig befordrad, så att jag varken är trotjänare eller troman. 
<sec/>
– Varför blev ni förbigången då? 
<sec/>
– Därför; ja, därför att min enkla uppfostran gjort mig naiv. Jag visste inte vad som passade. När jag blivit promoverad, fick jag en summa pengar för att vila mig och roa mig. Till den ändan hyrde jag en kalesch och inbjöd ett ogift fruntimmer med fördomsfria vanor, så att jag ingom orätt gjorde. Vi åkte Drottninggatan framåt, ty det måste vi för att komma ut till Norrbacka. Solen sken på middagen, det var desto vackrare. Nåväl, utanför Vetenskapsakademin mötte vi professor X, min gynnare och vän. Men, han hade sin dam under armen och jag min. Jag hälsade naturligtvis, och det skall man, men i detta fall skulle jag icke gjort det. Det förstod jag ej, och därpå föll jag. 
<sec/>
– Var det enda skälet? 
<sec/>
– Ärnar ni bikta mig? 
<sec/>
– Nej, men ni er! 
<sec/>
– Nå, det var annat slarv också. 
<sec/>
– Ett mikroskop, några böcker, reverser ... 
<sec/>
– Ni vet då allting. Kanske jag inte var oskyldig? 
<sec/>
– Gröna ögat tyckte inte det, och därför angav han er såsom olämplig vara ungdomens lärare. Men ni hämnades på honom. 
<sec/>
– Ja, naturligtvis. 
<sec/>
– Dock, han handlade rätt. 
<sec/>
– Inte mot mig. 
<sec/>
– Jo, efter som ni hade orätt. 
<sec/>
– Vill ni bikta er nu för mig? 
<sec/>
– Jag skall icke dö. 
<sec/>
– Dö? Vem skall ... Ja det är ju inte många att välja på; ni eller jag; alltså jag. 
<sec/>
Han försökte le, men kunde icke; han ville fråga mera, men vågade icke; slutligen framtvingade han: 
<sec/>
– Men jag är ju bättre. 
<sec/>
– Det brukar så vara ... 
<sec/>
– Vilket brukar? 
<sec/>
– Det! 
<sec/>
Efter en paus beslöt han sig fråga: 
<sec/>
– Vem var ryttarn som satt på hästen? 
<sec/>
– Han lät föra er hem, och han hette ... 
<sec/>
Hon lutade sig ner och viskade ett namn. 
<sec/>
– Kors så underligt! – Och damerna med hunden? 
<sec/>
– Det är deras blommor som stå där. 
<sec/>
– Står det blommor? Ja min sann! – Efter som ryttaren hette si, så hette väl damerna så! 
<sec/>
Han viskade ett namn, och sköterskan nickade jakande. 
<sec/>
– Vilket nät, vilken väv är icke människors öden; alla känna varandra, alla äro släkt eller på annat sätt intrasslade; en och samma blodström i så många rännilar; en och en enda energi som sändes ut till och med genom våra djurs kroppar. Två damers onda vilja skjuta av en pil som är deras hund; pilen träffar hästen, hästen sparkar den rätte mannen, och bakom alltihop sitter det gröna ögat med Kongoflaggen; kanske han är släkt med dem allesammans. Man är född i en folkträngsel, måste röra sig med de andras rörelser, trampar de närmaste på tårna och knuffar dem i sjön som stå längs stranden, vållar deras död utan att man velat. Varje rörelse är farlig för de andra, och likafullt måste man röra sig; jag har ingen skuld, och de ha ingen; vem har då? 
<sec/>
Nu började smärtorna igen, och morfinflaskan kom fram; därmed ändrades den sjukes personlighet, så att han blev en annan än den skeptiske oansvarige världsmannen. Livets djupa allvar, kärlekens starka band, plikternas bud, känslan av skuld och ansvar trängde sig på honom, och saknaden av de förlorade, makan och barnet slog upp med fördubblad styrka. 
<sec/>
– Falkensteinmarsch! Nachtigalrekord! – När jag då fått veta var de befunno sig ungefär, hyrde jag vårt sommarställe från i fjor i hopp att kunna locka de utflugna fåglarne tillbaka. En grönskande holme förenad medelst en kort bro med fasta land, där badorten låg; på holmen ett hus, lantligt, hemtrevligt, men mycket rymligt, så att våra nåder måtte rymmas; en båtbrygga och ett badhus. Det var i fjor; frun var på resa till Paris; jag, barnet och tjänarne flyttade ut. I tre veckor gick min son och jag väntande modren. Våren var sen; vi kommo ut när gullvivorna stodo i blom; orkidéerna följde, men syrenerna dröjde. Slutligen, några dagar före midsommar sprucko de ut. Då hade jag låtit tapetsera, satt opp nya gardiner, pyntat och skurat. Så kom hon! – De fjorton dagar som nu följde, levde jag livet, rikt, fullt, harmoniskt, intensivt. Jag visste hur osäkert det var, men just därför tog jag emot och gav igen, levande i ett rus, som måste förgå. Skön var hon, skönt var barnet, men skönast de båda tillsammans. Jag minns lördagsmorgnarne – en lördagsmorgon, då trädgårdsmästarens båt lade till vid min brygga; jag steg upp klockan sex; solen sken friskt på daggigt gräs, båten låg vid bryggan lastad med all sommarens härlighet; jag handlade nya ärtskidor, färsk potatis, rädisor, sparris, jordgubbar – och rosor. Därpå tog jag min båt och vittjade stångkrokarne i vassen nedanför deras fönster, där de sovo ännu bakom den blå gardinen. När detta var gjort, hade klockan blivit sju; bagarns flicka kom med kaffebrödet, jungfrurna öppnade åt kökssidan; det skramlades i spisen och snart steg en blå rök ifrån skorstenen. Sängkammarfönstret slogs upp, och jag gick in med mina håvor, kaneforen med offerkorgen, och jag strödde rosor på dem, på vita lakan och spetsar, på sköna unga kroppar, för öppna fönster i ett vackert rum med vita möbler, där havsvinden gled ut och in, mellan blommiga gardiner, fågelkvitter, lövträdssus och vågskvalp. Barnets joller och modrens skratt avbröts av jungfrun som kom in med kaffebrickan – Till husets lycka hörde tvenne tjänare, skickliga i tjänsten, propra, tysta, artiga, vilka spredo trevnad omkring sig och fingo husets maskineri att arbeta lagom tyst, utan anmärkningar, utan bråk; en viss patriarkalisk intimitet rådde mellan husmodren och tjänarne, så att jag fann mig avundsvärd i denna omgivning, utom det att ett tillfälligt välstånd gav husets ans en anstrykning av rikedom med åtföljande skönhet. Det var sällheten! – Om aftnarne, när barnet lagt sig, sutto modren och jag ensamma i den vackra salen; oftast spelade hon på pianot men musiken var mig endast som ackompanjemang till hennes skönhet, ty jag såg mera än jag hörde. Även när vi samtalade njöt jag mera av uttrycket i hennes ansikte än av hennes ord, mera av välljudet i hennes röst än av hennes uttalade tankar. Och ämnen tröto aldrig; ur det förflutna, det närvarande och det tänkta kommande hämtade vi bränsle, och ledsnaden nådde oss icke; vi måste avbryta för att icke glömma sömnen. En natt sutto vi till morgonen, och måste gå ut i skafferiet att söka oss mat för att ersätta krafterna. Solen hade gått upp; vi sutto på verandan och solgångens rysning överföll oss. – Hur länge tror du denna lycka skall räcka? frågade hon. – Tyst! svarade jag, att icke någon hör oss! – Ne audiat Nemesis! – Det beror väl på oss! invände hon. – Nej, det beror icke på oss! Vi önska frid, önska att få hålla ihop, och likafullt inträder ofriden, likafullt skiljer någon oss! – Vem? – Jag vet inte! – Men här är ett gott hus, svalorna bygga på taket, blommorna från grannarnes trädgårdar ha sökt sig in på våra backar; våra tjänare hålla frid, barnet trives, inga människor söka oss, emedan de känna sig överflödiga ... – Tyst! – 
<sec/>
Här måste jag berätta för er – (intendenten hade försvunnit ur medvetandet, och han talade numera till sköterskan) att det goda huset var ett spökhus, vilket jag förtegat för min hustru. När jag flyttat in på våren med barn och tjänare fick jag höra historien på följande sätt. En svart kvinnogestalt visade sig mitt i solskenet ute på backen för slåtterfolket. När man nalkades henne, avlägsnade hon sig, och tvärtom. Jag gissade straxt på en optisk projektion med bestämd fokaldistans, och anställde forskningar, tänkande mig att solen kunde få den ställningen att han lyste mitt igenom två fönster på huset, om nämligen en dörr stod öppen mellan rummen på fasaden och baksidan, då ju även ett interferensfenomen kunnat uppstå. I samma veva, och sedan jag glömt spöket, gick jag en middag i stranden med barnet och sköterskan. – Se där kommer främmande, sade  jungfrun. – Jag såg en svartklädd dam med två rödklädda  småflickor hasta upp till byggnaden, och vi skyndade efter för  att ta emot. På två minuter voro vi framme, frågade kokerskan  om hon fått besök, vartill hon svarade nej. Utan att tänka på spöken gick jag runt holmen för att se om någon båt landat där; men fann ingen. Återtåget till land var också avskuret, ty vi hade just kommit över bron. Så släppte jag taget och gick i mitt arbete, glömmande händelsen såsom likgiltig. Några nätter efteråt vaknade jag i ångest; jag såg ingenting, hörde ingenting, men förnam någons närvaro i sovrummet; någon fixerade mig, uppmärksammade mig på ett obehagligt sätt. Jag drog upp gardinen, det var dager och solen lyste upp horisonten nerifrån; men det låg ändock något kallt hemskt, skrämmande i solskenet som jag aldrig förnummit förr. Så låg jag i ångest tills solen nått upp och lyste mig mitt i ansiktet, värmde upp täcket och fick mig i sömn. – På morgonen råkade jag barnflickan vid kaffebordet. Hon såg utvakad ut och talträngd. – Har ni sovit gott i natt? frågade jag. – Jaa, barnet har sovit hela natten, men Sigrid i köket kunde icke få sova, utan kom in till oss och bad få ligga på golvet. – Varför det då? – Hon sa att det spökade hos henne. – Såg hon någonting då? – Nej, hon varken såg eller hörde något, men hon kände något som skrämde henne. – Spökar det då? – Här log flickan skeptiskt, och förhöret avslutades. – Med svalorna stod det icke heller så rätt och vackert till. När jag kom ut på våren voro inga svalor synliga. Rödstjärtar, sädesärlor, lövsångare hade börjat rekognoscera  träd, buskar och takpannor, och jag gladde mig åt det muntra  sällskapet. En grå flugsnappare började också bygga bo i ett  hål, där telefontråden skulle in i rummet. Så kommo svalorna; men det var tornsvalor, dessa små svarta falkar, rovgiriga,  grymma, hetsiga. Alla småfåglar drevos bort, och flugsnapparens bo kastades ut. Detta tornsvalans agg till grå flugsnapparen hade jag bemärkt en sommar förut på ett annat ställe, där  de svarta fåglarne dödade den grå som byggt på en veranda.  Nåväl, den väntade fågelsången uteblev, och svalornas vilda  skrik blev i stället. – Allt detta hade jag förtegat för att skona  hennes illusioner, och nu på morgonen, när vi sutto på verandan prisande vår lycka, ville jag icke heller väcka henne ur  sällhetsdrömmen, endast ge en liten varning. 
<sec/>
Som vi sitter där, synes över syrenernas toppar en vit liten brigg göra sig klar att vända. När den nalkades, såg vi att det var en stor kutter, men med den ovanliga briggtacklingen. Den kom oss allt närmare, hållande ner på vår udde. Seglen dolde passagerarne ännu, men just i udden under vår veranda vände den; seglen levde, skutan gick runt, aktern lades till, och vi sågo ett helt sällskap dricka kaffe på hackbrädet; ratten gnisslade, seglen smällde, vattnet fräste, men mitt i bullret hör jag en röst som säger: »där oppe bor Gustaf». Rösten lät bekant, men min hustru hörde den icke. Kuttern tog en lov upp mot vinden; seglen minskades och ankaret gick. Där låg briggen, ett par kabellängder från vår holme, tillräckligt långt ifrån dock, att rösterna icke kunde nå oss. 
<sec/>
Men jag hade fått ett beklämmande intryck, och en aning sade mig: »Olyckan har ankrat på din redd! Pass opp i lovart!» 
<sec/>
Jag sov framåt middagen, drömde onda drömmar, hörde stundom den fatala rösten från kuttern, och när jag vaknade klar och utsövd visste jag hela hemligheten; förvånade mig bara att jag inte genomskådade den i går, vilket jag endast mäktade därmed att jag icke ville veta den. Jag ville hålla ifrån mig en främmande ström, som kunde få min kompassnål att missvisa, och därför hade jag icke släppt in detta fientliga i mitt medvetande. Det var mina släktingar, avkomlingar av min fars broder, vilka alltid varit mig osympatiska på grund av något i blodet som skurit sig vid korsningen. Där fanns även en tradition, att min farbroder skulle ha ruinerat min far, och sedan ratat honom och hans släkt, till den dagen kom att farbror som varit ansedd rik, gick hädan ruinerad, lämnande sju oförsörjda barn efter sig. Inför eländet böjde sig min fader, som eljes var en hård man; han anknöt med änkan, stödde med råd och tog en av sönerna hem i huset. 
<sec/>
Men mellan de två grenarne, mina syskon och kusinerna rådde alltid en viss köld. Min farbrors barn voro alla svarta med bruna ögon, stora vita tänder och anlagda för det snusförnuftiga, det kritiska och komiska. Aldrig kunde man föra ett allvarligt samtal till slut, ty man avbröts av en vits; att hetsa och stuka var deras förnöjelse, och jag teg alltid när jag kom i dessas sällskap. Men det halp icke, ty någon av de yngre skickades då fram med en oskyldig kuggfråga; och när jag icke kunde besvara den, så stukades jag. Jag fick aversion för hela familjen och började hata dem; med hat menar jag försvarstillståndet mot onda inflytelser, personlighetens berättigade nödvärn. Nu hade jag en yngre broder, som var min vän från barndomen; han drogs över åt den brunetta sidan, gick ifrån mig och blev borta. Jag kunde icke söka honom, emedan han uppgått i den fientliga grenen, antagit deras åskådningar och manér, och var så fylld av det svarta att han ideligen måste tala om dem när han öppnade munnen. 
<sec/>
Denna bror gifte sig, men jag kunde icke ens gå på bröllopet; hans hustru hatade mig från den dagen, samt övergick till de bruna med hull och hår. – Nu hade åren gått, äldsta kusinen var förmögen, gift, med barn och kutter; min bror var intim i familjen, seglade med dem om somrarne, och det var hans hustrus röst, som jag hörde i vändningen – min svägerskas. – Nåväl, uppstigen gick jag ner i badhuset medförande min kikare, och konstaterade. Kuttern var lockande, vitt däck utan kvistar, skylight av mahogny, mässingsknapar, två salonger, penteri och skans; och där fanns hela släkten ombord. Min hustru hade som andra hustrur varit rädd för min släkt, och jag hade skonat henne för detta tryck, detta övertag som en manstark släkt medför, under det jag som man mottagit hennes anförvanter. Jag ville se henne i frihet och endast infattad i den ram som naturen givit henne; därför kände hon endast obetydligt mina anhöriga, fruktade dem på grund av mina skildringar, men när hon var ond på mig kunde hon ibland ta dem i försvar, skyllande på min ofördragsamhet denna schism, vars innersta grunder hon icke kände. 
<sec/>
Kommen ifrån badet fann jag min maka på verandan utåt strömmen, därifrån hon betraktade kuttern. Den låg som en svan på vattnet, med högt språng, utfallande skarndäck, smäckra spiror och rån. Jag såg hur den frestade, och jag blev rädd, besluten att icke röja hemligheten. – »Varför har du icke en kutter?» frågade hon. – »Därför att jag icke har råd; och det följer dessutom så mycket med; två gastar som ska hänga i köket, kurtisera pigorna och dricka ur ölet; för övrigt är en segelbåt som ett okynnigt barn; man får alltid ha ett öga på förtöjningen, stiga opp om natten när vinden vänder och ökar, pumpa när det har regnat, torka seglen och beslå, måla och reparera. Nej tack, jag vill inte ha en tyrann.» 
<sec/>
Jag märkte att jag talat för luften, och hela eftermiddagen satt hustrun fascinerad av den fatala kuttern. 
<sec/>
På aftonen ökade faran; sällskapet återvände efter en utflykt i land; kulörta lyktor tändes, en kolossal grafofon spelade upp – Le Charme – kan man tänka sig; glas och brickor skramlade, och slutligen öppnades dans på däcket. Jag såg hur min hustru led; kontrasten mot vår ensamhet kom henne att märka det hon hade tråkigt. Till råga hade barnet fått höra musiken och ville att vi skulle gå ned i stranden för att lyssna; när hans lilla hand fattade min, var han oemotståndlig, och jag släpades mot mitt öde. Från strandstenarne åhörde vi en hel konsert av kända storsångare och sångerskor; därpå följde kupletter och monologer. Skrattsalvor från bekanta röster verkade som minnen från förfluten tid, då jag icke var lycklig; gammalt släkthat, blodshämnd, Nemesishistorier dök upp; jag sjönk ner i forntid, i ungkarlslivets snusk, varietéer och krogar, nattvak, röda ögon, dålig andedräkt, ångestsvett, förödmjukelser ... Hela det närvarande, sunda, vackra, ljuva utplånades och jag led av att vara falsk mot henne, då jag förteg att jag kände kutterns passagerare. Jag ville ju icke draga olyckan över mig, och jag ansåg mig ha rätt att tiga, när jag icke ljög. – Vi gingo till aftonbordet, när det blivit lugnare på kuttern, men vi återfunno icke vår trevnad; vi voro generade för våra hemliga tankar, och något främmande hade inträtt i vårt liv. Jag såg att hon var kvar därute med sin själ; och vid min sida satt en kropp som började bli mig fientlig; vi undveko varandras blickar, och när vi reste oss från bordet, gick var och en åt sitt håll. – Följande morgon när jag kom ut, fann jag att kuttern var försvunnen från ankarplatsen, och jag kände som olyckan vore över, jag och mitt barn räddade. Det var omöjligt att dölja min glädje, när hustrun kom tillstädes; jag sade visserligen ingenting, men hon anade mig, och när hon upptäckte orsaken blev hon ond och hatade mig, intensivt, så att det osade gift, dock utan att säga något. Framåt middagen klädde hon sig till parad och gick ut, uppåt badorten. Det blev middag, bordet var dukat, barnet begärde äta, men jag ville vänta. Vi väntade en timme, en och en halv; då satte vi oss, gossen och jag, ensamma, och det blev en sorglig måltid. Han frågade efter mamma, jag kunde icke svara; ringen var brusten; den tomma platsen verkade spöke, hat, förebråelse. När vi skulle till att resa oss, såg jag genom fönstret, ute under träden, två fruntimmer komma arm i arm, glada och intima som gamla bekanta. Det var min hustru – och min svägerska. Det oundvikliga hade skett; jag blev kav lugn och tog emot. Hustrun hade gjort bekantskapen nere vid stranden, blivit bjuden på segla, fått motvind hem. Hon var så vacker av den friska luften, såg så ångerköpt ut, bad så ömt om förlåtelse för att hon icke skickat oss bud, men motvinden etcetera; jag blev glad att ha återfunnit henne, och när hon kramade gossen, sade jag henne hur jag gladdes att hon fått ett nöje, efter vår långa ensamhet, och det var uppriktigt menat. Svägerskan liksom insveptes i vår försoningskrets, och jag överflyttade på henne en del av den välvilja jag lät utgå över min hustru. Hon stod där för övrigt småskrämd, väntande en förebråelse, ett stickande ord, men när hon missräknat sig, och då jag bad henne välkommen utan explikationer, kastades hennes känslor om, och i en översvämmande vänlighet bad hon om förlåtelse för det skedda, gjorde min av att icke vilja störa oss längre, och detta på ett sätt som vann mig fullkomligt. Så fullständigt, att när hon talade om att släktingarne hyrt ställe här på badorten, all min fruktan var borta och jag nästan gladdes. – Ses vi igen? frågade hon vid avskedet, med mycken takt, endast uttryckande ett smärtsamt tvivel, ett känsligt beklagande över livets grymma lag som skilde anförvanter. – Jag svarade emellertid: »Det beror icke bara på mig.» – Vad är då emellan oss? frågade hon igen. – Jag minns inte! var mitt svar; men vi ska vänta lite, och låta det sätta sig. – Därmed hade ett interim kommit till stånd. 
<sec/>
Om aftonen sutto hustrun och jag ensamma. Hon utgöt sig i omdömen om mina släktingar, i det hela sympatiskt, men förståndigt, reserverat och med vederbörliga anmärkningar, varav jag slöt att faran var överdriven i mina föreställningar. Vi njöto av aftonens ensamhet på tu man hand, och de främmande hade drivit oss tillsammans, givit oss stoff att arbeta på, då jag kunde allas biografier utantill och i lätta skisser kastade ner deras porträtt. Och eget nog, genom hennes kontakt med dem, började jag förnimma dem nästan sympatiskt. – Följande morgon kom svägerskan på besök till min hustru och jag såg att hon var välkommen; men hon förde ett budskap, en fråga om fränderna fingo avlägga visit före middagen. Frågan besvarades utan tvekan med ja. – Så var stunden inne! Vid ett-tiden anlände de alla, i toalett, reserverade, aktningsfulla, längtande efter försoning och frid. Jag märkte straxt att åren och livet gått fram över dem alla medförande lärdomar och uppfostran. Min kusin och min bror, vilka jag fruktade mest, hade bortlagt den överlägsna spotskheten och den traditionella aktningslöshet som utmärker släktingar, och de måtte också ha funnit mig förändrad till min fördel, ty återseendet blev hjärtligt, präglat av ett vemod som sade hur man beklagade de förlorade åren gångna i onyttigt hat. Det var då jag upplevde två minuter, vilka stannat i mitt minne såsom verkligen motsvarande föreställningarne om De Saliges Öar och friden på jorden. Sommarsolen sken, vattnet låg blått, vinden stod still; salsfönstren voro öppna; utanför, på verandan och på gräsmattan sutto och lågo herrar och damer i ljusa festdräkter; blommor på bordet, gyllne vin i glasen med guldränder; inifrån hördes Mendelssohns H-moll-Caprice spelad av svägerskan; min lilla son satt i knä på kusinen, vars maka något till åren var försjunken i betraktande av min unga hustrus ovanliga skönhet. 
<sec/>
Min bror och jag växlade en blick vid åhörandet av musikstycket som i vårt föräldrahem spelat en viss roll. Harmoni, försoning hördes i vår tystnad, ålagd eller oss påsmugen av den väldiga musiken. – Så tystnade pianot, känslorna dallrade efter, man upptäckte varandra, översvallade i sällhet att vara vänner, och jag kände lyckan att min hustru vunnit sympatier, erövrat min släkt till sin livvakt. Nu började grupperingarne; attraktionerna verkade, man duade varandra, uppdagade likhet i tycken, gemensamma bekantskaper; stämde möten i societeten, utfärdade bjudningar, och så skildes man. 
<sec/>
Vid avskedsglaset vågade min kusin utsäga de fatala orden som alla känna igen: »Så här skulle livet alltid vara!» – Det skulle! – På aftonen råkades vi alla på neutral mark, i kägelbanan; det var oskyldig glädje, och ungdomen roade sig hjärtligt. Jag har glömt berätta att min kusin hade två döttrar, unga flickor, väl uppfostrade, behagfulla, vilka med sin unga skönhet illustrerade samvaron vart vi kommo. Flickorna å sin sida blevo betagna i min hustru och där uppstod en häftig vänskap. Allt var fröjd och gamman, frid och kärlek. Det enda som störde mig var svägerskans uppförande under kägelspelet; var gång hon slog ett slag högre än mitt, vände hon sig direkt mot mig med en utmanande min den jag så väl tolkade: Ser du att jag är dig överlägsen. Det var en sån där kvinna, ni vet, som bitit i äpplet och fått ömma tänder. – Vi superade; det hölls tal: »hur skönt när fränder sämjas.» Denna dag minnes jag som en av de vackraste i mitt liv. Vi konvojerades hem genom skogen, hurrades vid grinden, och ... Så, när vi kommo upp på vår holme, hörde vi skrik inifrån huset, som var mörkt. 
<sec/>
Vi sprungo fram, och funno barnet övergivet, förtvivlat, då tjänarne gått ut att spatsera. – »Så elakt! när man en enda gång vill roa sig!» var allt vad hustrun sade, och jag tyckte nog detsamma, ehuru jag bifogade en förebråelse åt oss, som litat på tjänarne. – Följande dag seglades. Att ensam i en båt, själv vid roret, slänga ut på fjärdarne, var fordom mitt stora nöje. Men att vara instängd på en kutter med flera sysslolösa människor, och lyda under andras kommando hade alltid plågat mig; man var ju fången, överlämnad i andras våld och åt den alltid opålitliga vindens nycker; lättjan alstrar kink, och några skulle alltid gräla om manövern: håll upp, ligg högre, fall, klart att vända, kommenderades och diskuterades av alla på en gång; den odrägliga sysselsättningen krävde många glas, och på sjön märkes icke omåttligheten. Nåväl, där seglades, grälades och dracks. Vinden skralnade, som vanligt och kantrade, så att vi försuto middagen. Min hustru längtade till barnet och jag till mitt arbete; det blev olust och jag gick föröver att sätta mig på skylightet. 
<sec/>
När jag suttit en stund hörde jag röster nere i salongen; den ena var min kusins, halvhög, intalande, övertygande. Jag behövde icke vända annat än huvudet för att se hur han slagit sig ner vid bordet mitt emot min hustru och konverserade henne. Något tal om svartsjuka eller kurtis kunde ej bli frågan, ty sådant brukade vi icke, och kusinen var i åldern utan pretentioner. Men hans vampyrnatur hade blottat sig igen; han sög i hennes själ, drog åt sig, ville vinna, bibringa sina åsikter om allt, etablera vänskap, upptäcka sym- och antipatier, tränga ut mig, med ett ord. Han såg ut som en ormtjusare, gjorde sig ibland liten för att icke skrämma, reste sig emellanåt för att imponera, talade om Ibsen och Wagner såsom intima vänner, antydde en oerhörd kännedom om livet och människorna, varnade, förklarade. Hon satt under hans inflytande, ibland seende på honom med fruktan och beundran, men ännu kämpande mot sina verkliga egna meningar. Ty mannen ägde den otroliga förmågan att giva andra den föreställningen att de ägde hans meningar. Jag såg mest på hans mun vad han sade, och på hans ögon, men stundom trängde orden fram till mig: »Den boken skall du läsa.» Jag visste icke vilken bok, men förstod att det måste vara en sådan som innehöll hans opinioner, och motsatta mina. Detta skenbart oskyldiga koppleri utförde han skickligt som en mördare, och när samtalet avbröts av landningsmanövern, hade han förgiftat henne. 
<sec/>
Vi stego i land, hustrun och jag vid vår brygga, och jag kände mig gå bredvid en främmande människa, full med främmande och mig fientliga tankar. 
<sec/>
Det som nu följde har troligen varje äkta man genomlevat; några ha gått igenom det, andra ha stupat på det. Invasionen började! Jag såg min hustru skiljas ifrån mig, sällan vara hemma. Hon läste hans böcker, spelade svägerskans musik, plockade deras blommor som ställdes på mina bord; jag åt deras nya maträtter, drack deras viner, deras kaffesort. Min hustru klädde sig i deras tyger, mitt barn lekte deras lekar, talade deras språk. Svägerskan spelade medium åt min kusin och blev väninna åt min hustru. Så småningom kastades maskerna, och familjen vampyr tog sig för att hetsa och stuka mig vid mitt eget bord. – Vad skulle jag göra, då ingen fanns att vara svartsjuk på? Jag avvisade besök, satte köld mot värme, stängde min dörr; men de förstodo icke, utan kommo in köksvägen. 
<sec/>
Det värsta var att min hustru icke mer trivdes hemma. En gång emellan följde jag till restaurangen att höra musik, men när jag icke ville gå med varje kväll, så blev jag ensam hemma att se efter barnet. – En eftermiddag gick jag ut att spatsera. Vid tennisplanen råkade jag de två flickorna vid spelet, alltså min kusins döttrar. De inbjödo mig deltaga med den andra ungdomen, och jag fann intet hinder. Vi spelade en stund, då jag såg någon komma fram genom skogen. Jag var icke elak av naturen, och jag kunde aldrig hämnas på den jag älskade, men i denna stund njöt jag att se min hustru skrida fram, vit i ansiktet med ögonen gnistrande. Jag tänkte att botemedlet var funnet, att hon skulle lära av erfarenheten, då hon själv fick känna på den tillbakasattes smärta; men när hon kommit fram, och jag såg hennes ohöljda vanmäktiga raseri, åt vilket de unga logo, så greps jag av medlidande, avbröt spelet och följde henne, som övergivit mig. Detta var min svaghet, att jag icke kunde hämnas, icke göra ont utan att lida själv, och därför gick jag under. Så snart hon fått löfte av mig att jag aldrig skulle gå med flickorna mer, återtog hon sina exkursioner, utan dock att inlåta sig i någon flirt. Då jag gjorde anmärkningar svarade hon med tennisflickorna! 
<sec/>
Därmed började utlösningen. Inom fjorton dagar hade min hustru ompolariserats, ändrat smak, böjelser, sympatier, vanor. Ifrån att ha älskat ensamheten i hemmet drogs hon till uteliv; och hon gick mest och helst ut om aftnarne. Sedan jag bett henne vara rädd om sitt anseende och goda rykte, och hon därpå svarat att det icke rörde mig, förklarade jag öppet att jag ämnade stänga husportarne om hon fortfore att »gå ut och stryka om kvällarne som pigorna bruka». Därpå drog jag mig tillbaka från umgänget och stannade ensam hemma. Då kom hon en afton med svägerskan, och de voro bägge glada, men deras glädje var av den larmande farliga sorten, vilken hotade utbryta i övermod och elakhet. Jag anpassade mig dock genast och bad dem stanna till supén, då vi hade något gott att bjuda på. Jag lade an på svägerskan – höll med i allt vad hon sade, tog in viner till bordet, och likörer till kaffet. Den tillämnade stormen inställdes, jag förde an konversationen och skämtet, och fick aftonen att gå för fullt i ett enda glam. Vid elvatiden började svägerskan tyna av, blekna och söka dörren med blickarne. Jag anade henne, och ledde henne ut. I friska luften blev hon sjuk, föll ihop och satte sig i gräset. Min hustru kom tillstädes, konstaterade fallet, bad mig med en vred blick att gå in, vilket jag gjorde. – Efter en lång stund, då jag hört båda tjänarnes röster, och slamret av båtkedjor och årslag, inträdde min maka befinnande sig i fullt utbildat raseri mot mig. Som hon icke kunde förebrå mig någonting rörande väninnans rus, sökte hon anledning utomkring, och hade funnit den i båten. Båten var halv med vatten, emedan det hade regnat om dagen; det var mitt fel, och så gick det löst. Då brände jag och klippte lögnhärvan: »Ska du vara ond på mig därför att hon bar sig illa åt. Var ond på henne!» – Nej, det ville hon inte, ty då hade hela nybyggnaden av inbillad vänskap, sympati, nya åskådningar (från 1840) störtat samman. – Följande morgon, när jag kom ut och såg förödelsen, ville jag icke dra in tjänarne i historien, utan gick till frun. – Vill du säga åt tjänarne att de städa ute på verandan, innan barnet kommer ut? – Hon förstod icke. – Jag förklarade mig tydligt. – Då förnekade hon faktum. – Jag bad henne gå ut att konstatera det hon visste. – Det ville hon inte! – Inför en sådan avgrund av ondska och lögn hisnade jag, men hoppades att den farliga vänskapen skulle svalna efter den vidriga situationen. Det blev tvärtom. Jag fick på denna dags afton veta, att jag med avsikt berusat svägerskan, vilken för övrigt icke varit berusad utan endast blivit kall ... – Hur kunde jag ha berusat henne, då hon icke var berusad? – Strypt i sin egen snara, kunde hon endast kalla mig usling, och så gick hon bort till kvällen. Jag satt ensam i salen, barnet sov, klockan var nio. Det blåste hårt ute, himlen var svart, ty hösten hade börjat. Husporten gnisslade, och dess lås var icke att lita på. Då föll det mig in, att denna afton skulle hon stängas ute. Jag tog därför några grova taljerep, kvarglömda storskot till en kutter, och surrade portens lås och klinkor. Därpå återvände jag till min plats i salen, tände cigarr och tänkte på mitt öde. – Det fanns ju en fatalitet som flätade mänskors liv i varandra; det fanns ju skickelser som icke kunde undgås, alltså något förutbestämt, antingen detta låg förborgat i födsel, arv, påbrå, härstamning, eller det hade sina grunder i något okänt, som mänskorna voro för fega att forska i. Denna släktgren som jag alltid skyddat mig för genom mitt sunda instinktiva hat, den hade nu krupit på mig, ätit sönder mitt äktenskap, skulle skilja mig från hustru, barn och hem. Jag hade förutsett det innan jag gifte mig, satt mig i försvarstillstånd, men slutligen blivit paralyserad av den fixerade tanken att det var oundvikligt. Min bror hade visserligen icke uppträtt aktivt, men han hörde till den mörka sidan, hatade mig, och njöt av det skedda. Han röjde sig aldrig i sitt tal, men han hade icke uppfostrat sitt ansikte, icke sina ögon; därför kom jag på honom i sällskap, då han med en blick eller en min gav tillkänna sitt bifall, när någon sade mig en obehaglighet. Detta sätt att krypa bakom och göra sig oansvarig retade mer än det uttalade ordet, och jag hatade honom mest av alla, fastän han intet ont gjort mig. På samma sätt förklarade jag min hustrus hat mot mig; hon kände mitt ogillande av hennes nya åskådningar, fastän jag intet sade; och hon hatade mig då väninnan berusat sig, därför att hon visste hur detta gladde mig och hur jag hoppades äventyret skulle spränga detta mig förhatliga vänskapsband. Det är icke för ord och handlingar man älskar somliga människor, utan av hemliga, ofta oförklarliga grunder; gemensamma antipatier äro stundom fastare vänskapsband än gemensamma sympatier, men enär allting växlar, så är ingen förbindelse att lita på. När jag så tänkte på mitt förhållande nu, undrade jag om icke min hustru, bara hon fick hållas, även skulle bli mättad av släktingarnes strömmar och följaktligen en dag växla poler igen, kasta tillbaka strömmen, söndras ifrån dem, och åter inträda inom mitt magnetiska fält. Förhölle jag mig indifferent, skulle kanske motströmmen upphöra, ty det var sannolikt jag som genom influens väckte de stridiga krafterna och stärkte dem genom mitt hat. Avbryta kontakten alltså, med andra ord avlägsna mig från strömväckarne, det vore metoden. 
<sec/>
Emellertid hade vinden ökat, blivit storm, och det ruskade i huset, fjärdens vågor fräste och dunkade i stranden. Jag läste i Bædekers Nordost-Tyskland, sökande stad och hotell dit jag skulle fly, men det var till Rhentrakten jag längtade, och när jag saknade delen Nordväst-Tyskland, kom en historia för mig. Min hustru hade lånat böcker av mig, hela sommaren, men jag såg henne aldrig läsa dem, varav jag slöt att hon lånte ut dem. Varje gång jag frågade efter en bok, fick jag vresiga svar, hotfulla, undvikande, alltefter som. I dag på förmiddagen hade jag behövt Bædekers Nordväst-Tyskland, men icke velat fråga efter den, dels för att icke bli tagen som småaktig, dels för att undvika påblåsning av hatet. Jag kämpade en lång strid, men jag behövde boken, och ville icke vänta ett nytt exemplar från staden. Frågade därför helt enkelt hustrun var boken fanns. – Hennes ansikte förvandlades till en furies, och hon bröt ut: »Jag skall aldrig mera låna någon bok av dig!» – När jag nu tänker på detta svar, går det runt i mitt huvud. Hon hotade mig med något som var en direkt fördel för mig; hon ville straffa min välvilja att låna ut böcker, straffa mig med en gunst. Fanns där förnuft? Om en gräshoppa, en maskros eller en glimmer kunde resonera, skulle det ske efter denna logik. Men jag ville vara rättvis och sade mig: Hon blev icke ond, därför att du lånte ut, men därför att du begärde igen. Jag tog skulden på mig; du får icke vara småaktig mot fruntimmer; det visste jag, men det här var ett särskilt fall. Om hon bett att få till skänks böckerna, så hade hon fått dem. Nåväl, att be låna var ju en annan form för att be få. Hon hade rätt! – Men nu mindes jag att denna bok var i två delar, och när den ena delen fattades, så led jag i hela själen och kroppen, som om något var sönder och måste lagas. För övrigt: varför skulle jag försaka, ta ifrån mig för fiender som skövlat mitt hus? Nej, jag hade rätt, alldeles säkert. – Och så kom jag tillbaka till hotet: »Jag skall aldrig låna några böcker mer av dig.» Men mina tankar kunde icke gå i denna labyrint, kunde icke utan att svindla beträda dessa stalp vid avgrunder. Jag försökte slå bort tanken på boken, gjorde våld på mig att söka trivas i nordöstra Tyskland; men Rhen och Rhenborgarne visade sig överallt i rummet, på tapeterna, på lampskärmen, på brickan, rullgardinerna ... Jag måste dit, jag måste nu se det på kartan, räkna ut tågen, bestämma hotellen. Boken fanns här på ön, men jag kunde icke få den? Varför? Därför ... Nej jag förmådde icke formulera ett klokt svar. Och det var minst tjugo böcker jag lånat ut – åt mina fiender, genom henne. – Och hotet, det vansinniga, outgrundliga, stod kvar: »Jag skall aldrig låna några böcker mer av dig.» – Det hade ju tillhört mig att säga: »Du får aldrig låna några böcker mer av mig! efter som du icke lämnar igen dem.» Detta förståndiga svar hade vänt sig baklänges i hennes spegel, sedan hon blivit omstämd av den nya umgängeskretsen, så att allt vad hon sade, var blivet lögn. Hela sista tiden hade jag sålunda varit förgiftad av denna lögnluft. En dag, då jag icke ville gå ut med kuttern, sade hon så här: »Du är rädd för att segla!» – Nej, men jag avskyr kuttersegling numera; jag är uppfödd på havet och den som lärt segling åt både bror och kusin. – Hon ville ha mig feg. – »Du är rädd för hundar», sade hon en annan gång. – »Nej jag begagnar hundar, som jägare men jag föraktar dem.» – Hon ville ha mig snål! – »Bjud mig på champagne», sade hon en vardagskväll. – »Nej, jag har icke råd!» svarade jag. – »Men böcker har du råd att köpa.» – »Mina verktyg måste jag köpa.» – Hon hatade nämligen mina böcker av okända skäl. – Hon ville ha mig till flickjägare, och förebar alltjämt det oskyldiga tennisspelet; varförutom hon förebrådde mig att jag var för artig mot tjänarne. Det fanns slutligen icke en last, icke ett brott som hon icke pådyvlat mig, men alla brister voro hennes, ty hon var feg, snål, lögnaktig, kurtisant, fåfäng, tjuvaktig. Det föreföll mig som en satisfactio vicaria, att jag skulle belastas med hennes fel; jag blev hennes korsdragare, jag led för hennes skulder, fick hennes ondska in i mig; kände mig småningom oren, och led hennes skuldkänsla som hon borde ha burit. Min person var i fara, och jag måste fly, ty jag gick i inbillningar om egen allsköns dålighet, som jag vid klart besinnande icke fann hos mig. Ty hennes beskyllningar föllo som droppar, tätt och jämnt, bildades till opinioner, till fakta som man hänvisade till såsom kända saker. Sålunda hade min kusin vid ett samkväm skämtsamt kallat mig flickjägare; det skulle vara tennisspelet. På lögnen byggdes torn, vilka jag icke kunde riva mer; jag levde i en förfalskad värld, ur vilken jag måste fly. 
<sec/>
Stormen hade ökat och vinden kantrade; jag hörde tornsvalorna kvida under takpannorna; ett träd utanför gnagde med kvistarne mot husväggen; jag satt beredd att förklara varje ovanligt ljud för att icke lockas in på spökhistorien eller låta min inbillning spela mig något spratt. Då hördes utifrån ett flaxande som av tvättkläder eller stärkkjolar vilket jag icke genast kunde förklara, och det började oroa mig; därpå öppnades en vild dans, och när jag tittade ut genom fönstret såg jag två vita skynken förfölja varann, ryka ihop, skiljas, leta upp varann igen. Det var två tidningar som blivit glömda på verandan. – Nu gick jag in i rummet bredvid att se efter om barnet kastat av sig. Mycket riktigt; men han låg i sin lilla säng, framstupa, på knä, med armarne sträckta långt framför sig, liknande österlänningen i tillbedjan. Jag höljde över honom och gick tillbaka i salen. Som jag trädde ut, stod min hustru mitt framför mig på golvet. Hon darrade i hela kroppen och visade två uttryck i ansiktet, fasa kämpande med vreden. – »Varför har du icke talat om att det spökar här?» utbröt hon. – »Därför att jag icke trodde på det, och därför att jag ville skona dig.» – »Varför har du stängt porten?» – »För att den icke skulle stå och slå nu i stormen.» – Det blev en paus. Därpå öppnade jag igen samtalet, för att kasta ut en brygga. – »Har du haft roligt i kväll?» – Hon funderade och vände svaret i munnen: »Jaha, det var mycket roligt!» – Jag märkte hon ljög för att icke ge trumf ifrån sig. – Nu blev det hennes tur att fråga: »Har du haft främmande?» – »Neej!» – »Vem kunde jag ha mött på gården då?» – »Hur såg den ut?» – »En svartklädd dam med två röda småflickor.» – Då kände jag en dödens isande köld löpa igenom ådror och vävnader, såsom inför det oförklarliga. Lyckligtvis märkte hon icke min blekhet, ty hennes blickar hade fallit på den röda Bædeker. Nu fick hennes ansikte ett nytt uttryck, av grämelse, som hastigt förbyttes i sorg, övergick till harm, och så var hatet där. – »Du tänker resa, ser jag.» – »Ja!» – »Kasta oss på backen.» – »Nej, jag flyr bara, innan du mördat mig, innan du kastat mig på sopbacken.» – Hon gick in till barnet och stängde dörren. Nu hörde jag hon fått på sig tofflorna, ett par skinntofflor med träklackar som smällde på ett förfärligt störande sätt. Med dessa brukade hon väcka mig och barnet, när hon kom hem; och bullret tycktes roa henne i samma proportion det retade mig. Jag hade bett henne vackert gå tystare för att icke väcka barnet, men då hade hon bara svarat: »Du bryr dig visst om barnet.» Nåväl, jag gick till sängs, på min plats i rummet bredvid deras; och jag somnade slutligen, efter att ha tyckt mig höra tofflornas smällande ute i salen och korridoren. Jag hade väl sovit en timme, då jag väcktes av husportens fasansfulla dunder. Förtöjningarne hade lossnat, men enär vinden icke kunde lösa knutar, antog jag att en liten mänskohand gjort det. Jag blev ond över denna beräknade elakhet, hörde henne vrida sig på sängen därinne, men kunde icke förmå mig stiga upp. Jag blev så elak, att jag njöt av dundret var gång porten slog mot väggen, ty jag visste hur hon led. När jag mot hennes beräkning icke steg upp, kände jag hennes hat stråla genom väggen, den inslagna ondskans, det misslyckade nidingsdådets, och mitt rum liksom fylldes av giftig dunst. Emellertid började den andra porten också att slå, så att det lät likt en kanonad. Jag rörde mig icke, led hellre alla kvalen, bara jag visste hon led. Då skedde något som fyllde mig med ny fasa, och som jag aldrig kunnat förklara. Mitt rum låg intill korridoren, vilken gick rakt igenom det stora huset utmynnande på ena sidan i husporten, på andra sidan i verandan, men denna var nu avstängd med glasdörrar. Då börjar en galoppad genom korridoren; det lät som om hundra sinom hundra barfotade människor travat igenom huset. Jag vågade icke öppna min dörr och se efter vad som stod på, utan jag blev liggande beredd att frysa ihjäl av rysningarne. Hustrun reste sig i sängen därinne, det hörde jag på resårmadrassen, men hon vågade icke tala. Hur länge galoppaden varade, vet jag icke; men den upphörde, och samtidigt lade sig vinden, eller kantrade om, ty det blev snart tyst, och jag somnade. 
<sec/>
Den sjuke upphörde att tala, föll i en lång slummer och vaknade. Han såg i spegeln hur bygget vuxit till takstolarne, men knoppen på fiendens flaggstång var ännu synlig. Solen hade tagit sin höjd och nådde in i rummet. 
<sec/>
– Hur är det nu? frågade han sköterskan. Vad säger läkarn? 
<sec/>
– Vill ni veta’t? 
<sec/>
– Jaså vi är där. – Tror ni det är slut när det är slut? 
<sec/>
– Nej. 
<sec/>
– Är ni läserska? 
<sec/>
– Jag är måttlig kristen. 
<sec/>
– Då tror ni på helvetet då? 
<sec/>
– Det är ingen speciellt kristlig lära. 
<sec/>
– Jo visst; den glada hedendomen kände icke sådant. 
<sec/>
– Vad säger ni? Har ni förlorat minnet av grekernas Tartaros, där Danaiderna ösa vatten ur såll, Ixion rullar stenen, Tantalos icke kan släcka sin törst; det eviga mörkret med eldflod, brinnande ugnar, giftiga sjöar, Furier och Vidunder? 
<sec/>
– Jo, nu minns jag. Men fädernas missgärningar inpå barnen, det är åtminstone inte antikens manliga personliga ansvarslära? 
<sec/>
– Hör nu, när man tagit morfin, borde man aldrig resonera religion. Minns ni inte Oedipus som av Oraklet blev förutsagd bliva sin faders mördare och sin moders man? Han blev det mot sin vilja, och den oskyldiga dottern Antigone tillbragte sitt liv i marter, tills hon slutligen strypte sig för att undgå att levande begravas. Det är den vackra hedendomen. 
<sec/>
– Tänk så mycket smörja man inbillat mig; jag kan ju inte öppna munnen utan att säga en lögn; bäst vore tiga, men den här morfinen gör mig talträngd. 
<sec/>
– Varför är ni så ond på Gud, och på Kristus särskilt? 
<sec/>
– Jag vet inte. Det trattas ju i en sånt där, och så går man och ger ifrån sig. 
<sec/>
– Har ni något bevis för att ni tar slut med döden? 
<sec/>
– Nej, men har ni för motsatsen? 
<sec/>
– Nej, icke bevis av er mottagliga! Därför borde frågan lämnas öppen och icke kategoriskt avgöras till er förmån. För övrigt är ju möjligt att somliga själar äro färdiga att leva vidare, under det andra måste upplösas för att gjutas om. Och möjligt är också att de som icke tro på själens odödlighet äro sådana som skola förintas, efter som de äga förkänslan av det. Och båda parterna ha väl rätt. Den som säger: »Mitt enda liv», han har väl bara det här. 
<sec/>
– Är det logiskt? 
<sec/>
– Javisst! Ty från det partikulära kan man icke sluta till det universella; några människor äro svarta negrer, därav följer icke att alla äro det. 
<sec/>
– Varför skall ni tala om negrer? 
<sec/>
– Jaså ni tänker på Kongo. 
<sec/>
– Är det sant att jag skall opereras igen? 
<sec/>
– Jaha! Läkaren måste in en gång till för att se var skadorna finnas. 
<sec/>
– Fyff ... 
<sec/>
Den sjuke fördes till lasarettet i en vagn, öppnades och undersöktes, syddes igen och fördes tillbaka. När han vaknade, började åter rullen i hjärn-fonografen att gå; gav ifrån sig alla sista minnen och intryck, men i sträng ordning alldeles så som de blivit »inspelade». 
<sec/>
– Var slutade jag? Jo, jag flydde i min segelbåt, sedan jag dock först kastat ut de röda tofflorna, som fastnade i strandalarnes toppar. Ensam i stadsvåningen tillbragte jag förra delen av hösten och möblerade om efter min smak. Ensamheten var härlig, i början; jag visste att hon tagit möblerad våning, men jag såg henne aldrig. Då kom en afton en telefon: det var hennes röst, mjuk, undfallande. Vi återknöto, utan att flytta samman, och vi levde som ni vet vår bästa tid mer än ett år. Men så började det haka upp sig igen, och med fonografen exploderade det. Sannolikt inträffade väninnans återkomst i den vevan och blev den egentliga orsaken till brytningen ... Falkensteinmarsch, Nachtigalrekord! Så rymde hon med barnet, jag telefonerade, fick spår och hyrde Spökhuset i ett svagt hopp att kunna locka fåglarne tillbaka. 
<sec/>
Nu satt jag där igen på den vackra holmen, där livet blivit så fult i ett enda tag. Jag började rusta såsom jag väntade dem säkert. Bron som hade några lösa plankor blev lagad, lika mycket i tanke på hennes små fötter som barnets. Jag plockade undan glasbitar i gräset att icke han den lille skulle råka i skada, när han först plockade gullvivorna, sedan smultronen. Sandhögen blev förnyad och påfylld; gungan reparerades och målades, lekstugan sattes i ordning, badhuset fejades. – Det löpte verandor runt omkring huset, och på dem vandrade jag tittande in genom fönstren, erinrande alla scener från förra sommaren, vackra och fula. Där i salen såg jag henne och mig under den första goda tiden, om aftnarne, vid lampan, vid pianot, då jag beundrade hennes unga skönhet, ja. Men jag såg henne även om morgnarne, i en ful kamkofta eller salopp, okammad, lik en furie, kutryggig, med hängande strumpor och smällande tofflor – det styggaste jag sett, men hon troende sig oemotståndlig. Sedan gick hon illa klädd, i en robe av tyg liknande tapeter, kökskammartapeter, med ränder och blommor, och alltid i en missklädande färg. När hennes hår då hängde ner, följde ansiktet med, blev långt, fult, med en liten fågelpanna, utstående öron, simpelt, brutalt. Men när hon vid visittiden gjorde toalett för »de andra», drog hon upp håret, och straxt fick hon ett nytt, litet ansikte, och det spirituella nätta huvudet var lika vackert bak som fram. Figuren trädde fram i de bäst studerade veck, och färgerna voro valda. Det var en annan människa. – Jag gick på verandan och såg in i sängkammaren, hennes och barnets; den tomma sängen med blå resårmadrassen, de vita gammaldags möblerna, alkovgardinerna, barnets lilla vita säng, invid som en julle, till modrens, tavlorna på väggen, gamla färglagda litografier, fönstertermometern som blivit glömd sedan i fjor – allt var där utom de två. Jag gick ut i trädgården; syrenerna hade blommat, orkidéerna voro slut; då fick jag se i alarnes toppar de två röda tofflorna liksom sjömärken eller signaler; en flygande häxa med fötterna i vädret, tårna inåt; vinterns snö, regn och sol hade blekt dem, vridit dem vinda, fasliga att se på. När en man älskar en kvinna, gör han ju henne till viljes i allt som icke går på hans ära; den otacksamma lönar detta med förakt, och uppfinner ett okvädinsord för hans godhet. Får hon icke sin vilja, gör hon sig sjuk eller blir sjuk, går sin väg och tar barnet med sig för att plåga mannen, obekymrad om huru mycket barnet får lida. Det är moderskärlek. Goethe säger också: Kvinnan är skapt av ett krokigt revben; böjer du det rätt, så brister det, låter du det vara, blir det ännu krokigare. Turgenjev skriver: Två gånger två är fyra, men för en hysterisk kvinna är det fem. Jag skulle vilja säga: för varje kvinna är två gånger två precis så mycket hon behagar, beroende på humöret. – Emellertid dagarne gingo, lika varandra, lika som i fjor. Flickan med kaffebrödet kom varje morgon klockan sju, men jag hade ingen därinne i en liten säng att väcka med en sockerkaka och få igen en tacksam blick, en smekning. Om lördagsmorgonen kom trädgårdsmästarns båt, och jag köpte fortfarande rosor, som jag ställde i glas i deras rum. Sålunda levde jag med mina kära skuggor, ett skuggliv i spökhuset. Svalorna byggde på taket, smultronen blommade, satte frukt och jag prickade ut de bästa ställena åt honom. Mest gick min saknad till sonen numera, ty hans bild var klar, ogrumlad; tillgiven, god, tacksam hade han alltid levat i frid och kärlek med sina närmaste. Jag var icke sentimental av naturen, hade trott mig oåtkomlig för känslostrider ända tills jag ingick förbund med kvinna och barn. När kvinnan upptog strid med mig, var jag värnlös, kunde icke slå igen, icke döda, ty fienden satt innanför min egen hud; och när jag hade skäl att lyfta handen mot henne stod barnet emellan. 
<sec/>
Nu var min uträkning för sommaren den, att hon skulle fortsätta seglingen med mina släktingar, och enär dessa hade hyrt på fastlandet mitt emot, skulle jag ju liksom ha ett öga på dem, och de skulle alltid se vår grönskande holme, min sjöveranda, min flagga. Så behövdes bara en knorra på tråden därborta, en misshällighet, en övermättnad, och hon skulle längta hit, till sin enda vän, till ensamheten, till minnena. 
<sec/>
Från ett gavelrum med veranda en trappa upp kunde jag se deras lägenhet och topparne av den vita briggen. Däruppe satt jag mest med kikaren på bordet, men kuttern kom aldrig åt mitt håll; den tog en segelränna ut till havs. Jag räknade ibland ut alla möjligheter för en sprängning; mina fränder älskade icke henne, men deras hat till mig, som mest bestod i att få härska, rota i mitt öde, förstöra, hade kastat om till sympati för henne. Lät jag dem bara hållas, undvek intriger och närmande, skulle hon lossna från dem och falla tillbaka till mig. Hon hade bjärta vanor, skarpa tycken, svårt att finna sig; och att vara gäst är en stor konst, ty där fordras smidighet, takt, hänsyn. Barnet var mest att räkna med, ty även barnkära människor ha svårt att fördraga andras barn, och mödrar äro mer känsliga för en anmärkning på barnet än på sig själva. Det behövdes så litet för att tända oenighet. Erik tyckte icke om mycket grädde i kaffet; komme nu en tant och slog i för mycket, så skreke han; uppståndelse, bortskämda barn, meningsbyte, pang! pang! 
<sec/>
Medan jag räknade, gick sommaren; dagarne plockades som pärlor från ett band, omärkligt, stilla, smärtsamt, icke obehagligt dock. En enda dag fick jag besök; jag kunde icke avvisa dem, och det var en förströelse, men likafullt störde de mitt liv. Jag märkte det först dagen efter, då det föreföll mig som om de gått igenom mina vävar, slitit trådar, trampat i rabatter, och jag behövde ett dygn för att återställa stämningen ini rummen. Egendomligt var, att när en av gästerna skulle spela på pianot, så vägrade detta att tjäna en främmande herre; tangenterna fastnade nämligen, om av fukten eller eljes vet jag icke; kanske det saknade sin härskarinna. 
<sec/>
Emellertid stodo smultronen på backen och torkade; hallonen togo vid och gingo över; sandhögen blåste sakta bort; gungan torkade i axlarne, så att när jag satte den i gång den gnisslade så illa; när det blåste hårt en natt, gnällde och vinslade den ända till morgonen som om den grät. 
<sec/>
Så började jag packa, och lämnade stället med fulla intrycket av en sommar tillbragt i de minas sällskap, med allt behaget, utan något störande. 
<sec/>
Jag kom till staden; det var slut; och så skedde det här. 
<sec/>
Den sjuke tycktes nu ha befriat sig från den upplevelsen och han föll åter i slummer, varunder läkaren kom tillstädes och konstaterade brand med börjande feber, eller med andra ord det blivande slutet. När såret var skött, vaknade konservatorn och kände igen sin gamla vän: 
<sec/>
– Intet hopp? frågade han. 
<sec/>
Läkaren skakade på huvudet. 
<sec/>
– Nå! Då så, är tiden inne att jag säger dig min mening som du länge trott dig känna, men icke känt därför att jag förtegat den. – Nu skall jag hädan, härligt! Vända ryggen åt alltsammans, bli oberoende, oåtkomlig. Nu ska jag säga dig, nu, ty man har icke råd att säga sin mening alla dagar när man har hustru och barn, det vet du själv. Jag skall säga dig vilken stor hycklare jag nödgats vara, av fruktan förlora bröd och befordran: jag har alltid trott att sjukdomar uppstå ur sönderläggning av vävnader och vätskor, vilka alstra mikroorganismer, som i sin ordning kunna överföra smitta. Bakterierna äro slutprodukter, uppkomna genom självalstring vilken är bevisad möjlig för de lägsta organismer, som icke uppstå ur ägg eller sporer. Jag har i tjugo år hängt över mikroskopet, och har aldrig sett en svärmspor eller en bakterie opåkallad, fastän luften skall vara full av sådana. Däremot har jag i objektglasets damm alltid sett kisel, kol, stärkelse och järn. När Pasteurs vätska endast får beröras av luft som glödgats, så är luftens livkraft förstörd jämte de möjliga sporernas eller bakteriernas. Nu vet du det! – Och jag har aldrig trott på apan, lika litet som jag trott ni funnit ut kroppens fysiologi. Levern är en termostat, utom det att han bereder gallan; mjälten förbereder pancreassaften; njurarne äro ogenomträngliga, imperméables som kautschu, och kunna icke avdestillera vattnet, vilket går igenom hela kroppen liksom täckdiken, och straxt är i lungorna utan att ha varit i njurarne; kroppen har icke två omlopp utan fyra, ty chylus- och lymfkärl äro fullständiga cirkulationer; benmärgen alstrar icke de röda blodkropparne, utan omsätter och förnyar benet; hjärnan är en körtel som bortför förbränningsprodukterna efter sinnenas förbrukning av materie, och de många små utskotten på hjärnans botten äro av okända funktioner; hjärnbarken är icke sätet för tänkandet, ty när gesällen slår in kamratens hjärna med tombuteljen, så tänker kamraten lika bra eller illa när han kvicknat till; vad nerverna föra i sina rör utom vätskan, det kan icke elektroskopet utvisa. Att ni lämnat de enkla läkemedlen eller simplicia är stort misstag; när till exempel vid dysenteri gallan vägrar att fungera, så ruttnar allting. Gallan är nämligen ett kroppens antisepticum, utom det att den löser fetter och annat, och när den gulgröna bittra magvätskan tryter, så ersätter man den med den gulgröna bittra malörtsdrogen. Det var icke lärt nog, tycker du, men nu skall du se siffror: gallan håller bland annat Biliprasin vars formel är C16H22O5+N2O malörten håller Absintin vars formel är C16H22O5. Tala de siffrorna, och vet du var malörten växer? Ja, om du hittar ett malörtstånd i skogen, så vet du vad som hänt på den platsen, där någon deponerat Exkretin, vars karaktär bestämmes av gallan. Gallan blir malört! Naturens kretslopp, symbiosen mellan djuret och växten, uttryckt i siffror C16H22O5... 
<sec/>
Läkaren vände sig förtvivlad till sköterskan: 
<sec/>
– Mera morfin, han yrar ju; det är som ta ur en propp ur sodaflaskan. 
<sec/>
Den sjuke hade bara hämtat andan, och fått replik av läkaren: 
<sec/>
– Morfin, ja; vet du alla opiums alkaloider äro bundna vid mjölksyran; nu ha vi nyss fått lära att sömnlustan efter dagens arbete beror på bildningen av mjölksyror i överskott; kanske det nu är opiums mjölksyra som verkar sömnen ... Men det var inte det jag ville tala om ... det var om perversiteten i naturforskningen, där allting har vänt sig baklänges under dekadenstiden. Du tror att malaria och frossor uppstå genom myggor; men om du vore konsekvent lärjunge av Pasteur och Koch måste du tro att myggan utarbetar ett serum i sin kropp och sålunda uppträder som terapeut! Men det vågar du inte tro, ty då mister du praktik och befordran. Men jag, som är utanom allt detta, på andra sidan, jag skall förkunna, att Skaparen icke gjort myggen på elakhet utan i god vilja; och i sumparne där frossgiftet alstras, har han dessutom ställt alla Salixarterna vilkas Salicylsyra är botemedlet. Det är Linné, min store odödlige lärare, som jag aldrig svikit, fastän jag tvangs att bekänna apkungen ... Sådant är livet ... en muffbal med masker och domino; demaskering efter klockan tolv! Apropå hur mycket är klockan? Varför har ni tagit bort spegeln? Jag ser den åtminstone inte, men då slipper jag gröna ögat; men så kommer det där med Kongo! Jag har aldrig jagat mänskor, fastän jag samlat hjärnor; det var någon djävel – ja, det var gröna ögat, som spred ut det; jag skrattade först, tyckte det var snobbigt, urstyvt; så höll jag med, slutligen berättade jag det själv och trodde på det; men var gång jag sökte praktik som läkare, tog det emot; det var mänskoätarn man var rädd för; så är det att ljuga på sig själv; men nu kunde jag inte ta tillbaka, för då hade jag gått som lögnare; kan aldrig en lögn tas tillbaka? Jo visst kan han det; den kan glömmas, förlora sin udd, bli sanning rent av; jag var i penningbehov en gång, ljög att jag skulle få ett stipendium den 1 maj; det var otäckt; men kan man tänka sig, 1 maj fick jag ett stipendium som jag aldrig sökt; lögnen blev sanning, men var det icke; visst kan en lögn utplånas, då ett obehagligt minne kan slitas ut; energin är visst inte oförstörbar, bara prat; om jag kastar en sten i vattnet, så upphöra ringarne, när motståndet är större än kraften; i upprörd sjö blir det inga ringar alls; och den där lögnen utsläppt av Helmholz eller någon annan, har jag gått och predikat i tjugo år; när man är barn, tror man allt som sägs; mig inbillade de vid sju år, att man kunde fånga gråsparvar om man strödde salt på stjärten; jag försökte, misslyckades, men trodde på’t ändå; kanske det är sant, jag har aldrig utrönt det på experimentell väg ... Jag är törstig, giv mig dricka. – Sofia heter du, och du narrade mig på kunskapens hallonbuskar – du var barn, och det rådde du inte för – och det har du glömt, ser du det! Man kan alltså glömma; Orfila säger i sin rättskemi att hjärnan förblir oförvandlad i kapseln, och att den liknar en lerklump; av jord äro våra kroppar komna, till jord skola vi åter varda; av lera skapade guden Ptah mänskan, på en krukmakarskiva, därför är hon symmetrisk, och därför har porträttmålarn ett sjå med ansiktet framifrån; inte ens Rembrandt har satt ögonen rätt i huvet. – Nu slocknar jag! 
<sec/>
Han slocknade verkligen, men tändes genast på med kamfert; och nu började kaos, huller om buller. Hjärnan gick som tomma kvarnstenar, kastade gnistor som ville den ta eld. 
<sec/>
– »Förbjuden väg för andra än dem som skola besöka fabriken», så har jag läst anslagstavlan i sex år. Om det är riktigt stiliserat har jag aldrig kunnat utröna, men min tanke kan icke följa den stråten, »förbjuden väg för andra än dem». Och jag tror icke två mänskor tänka lika, eller mena detsamma med samma ord. Jag minns att hon kunde bli ond när jag sade en vänlighet; undrade ibland om hon hörde galet eller inlade en annan valör i mina ord; eller om jag var falsk för tillfället och hyste fientliga känslor, under det jag tvangs säga en artighet. Detta skulle hon ha känt, och därför blivit ond, varpå jag blev ond för att hon genomskådat mig. Vilket rävspel är icke liv och umgänge! Jag trodde man kunde och skulle ta människorna på känsel; jag tyckte om en kamrat och inbillade mig därför att han hade sympati för mig; han var trolös naturligtvis, mottog mina tjänster, men besvarade dem med förräderi; det visste jag endels, men förlät honom alltjämt, tills jag upptäckte att han skadat mig mer än någon. Sveket röjdes av en tredje som gjorde den anmärkningen: »Eget, att du alltid talar väl om X. och han alltid talar illa om dig!» Det var en överraskning, och mina känslor började oscillera, tills de återgingo till första sympatin, och där stannade de. Som förklaring inbillade jag mig att jag var skyldig tjäna honom för otack av några dunkla grunder, antingen vi voro i släkt utan att veta det, eller där fanns någon blodskuld i urtid, eller – vilket jag trodde mig märka ibland – hans flyktiga likhet med min mor kom mig att fördraga allt av honom. – I skolan hade jag en kamrat som var lik mig, så att vi förväxlades av lärarne; vi voro så lika att min egen morbror tog den andra för mig. Vi följdes åt, utan att tycka om varann; vi drogos bara till varann utan att söka varann, ty lika skyr lika; men vi voro generade också, hade litet att säga, och gingo undrande vem som först skulle röja hemligheten, vars tillvaro vi anade utan att misstänka dess art. En vacker dag dog han; jag sörjde icke honom, men kände saknad. Bjuden på begravningen, klädde jag mig, gick dit; men vid klocksträngen vände jag om, generad, men icke rädd för lik. Förklara mig det den som kan! Oäkta bröder voro vi icke, så mycket är visst. Det är en väv alltsammans »gjord av samma tråd som våra drömmar», eller »en saga berättad av en dåre, låter stort, betyder litet», säger Shakespeare. Det var en period av mitt liv då jag icke läste tidningar; då var det intressant att höra av min omgivning hur olika de läst samma sak. Det hade stått något om min sista resa. Hustrun som för tillfället var min vän, hade bara läst lovord. Min svärmor, som hatade mig, beklagade (med en viss njutning) att man var orättvis mot mig. Märk väl att de läst samma tidning. Min förman i museet gratulerade mig till erkännandet, ty han behövde icke frukta mig; en kamrat i tjänsten sade öppet att det var oanständigt skriva så, och manade mig att stämma tidningen; min falska vän, som tyckte mina resor värdelösa, fann artikeln i det hela rättvis, och jag borde känna mig smickrad. Och så vidare! Då jag sedan läste tidningen själv, fann jag ett kort färglöst referat, som varje läsare kolorerat efter sin subjektivitet. Sådant är det! – En vän hade under min sjukdom i Kongo uppfört sig oförsvarligt mot mig; narrat mig på ett värdepapper, tagit min plats och min bostad. När jag blev frisk, beklagade jag mig för de andra. Men alla stodo som en man mot mig: han var en utmärkt människa; de trodde inte det var sant; och så vände det mot mig. Jag blev en baktalare, en otacksam lymmel, som lönade min bästa vän på det sättet. När jag då ville försvara mig och framlägga bevis, vägrade man taga del av dem. Jag fick inte försvara mig! Varför? Jo, intresset förblindade dem; de behövde den andra, men icke mig. Det förefaller ibland som vore det ett bindande tvång att oskyldigt bära skuld, och som det vore otillåtet att försvara sig. Jag erkänner att man bör tiga och lida någon gång, när man endast kan försvara sig med en anklagelse mot annan person, förutsatt att mitt lidande bleve obetydligt emot den andres. Men hårt är det, och numera varken intressant eller uppbyggligt vara martyr. – Att stjäla är nu inte det värsta, fastän det anses särskilt snuskigt. Jag hade en piga, som stal böcker av mig. Som jag var resonlig, förklarades saken, så att jag måste förlåta. Av brist på utrymme kastade jag böcker av mindre värde i en vrå på golvet. Hon trodde jag kasserat dem; så lånade hon dem först; och när jag icke frågade efter dem, så »hävdade» hon dem så småningom, vande sig betrakta dem som egendom; och när hon lånat ut dem åt bekanta, samt krävt igen dem, så hade hon i egenskap av krävare föreställt sig vara ägaren. På det viset har jag också stulit böcker, och med andliga värden får man icke fara strängt. Böcker äro gjorda att läsas, därför lånas de ut, gå vidare, och fås aldrig igen. De måste vandra, och få icke ligga overksamma. Pang! nu bet jag mig i fingret! Nord-Väst-Tyskland gräver ännu i mig, men en resebok har ett praktiskt värde mer än ett andligt. Det var inte det i alla fall, utan hotelsen: »Jag skall aldrig låna några böcker mer av dig!» Jag får ont i huvet när jag söker tänka tanken ... 
<sec/>
Här inträffade nu ett omslag i sjukdomen. Såret hade tagit brand, och plågorna började öka. Därmed ingick den sjuke i ett nytt stadium av sitt psykiska tillstånd. Han kände sig hotad, anklagad av smärtorna, och nu vidtogo självförebråelser och försvar. Alla livets obehagliga, pinsamma lägen döko upp, tortyren tvingade till bekännelse, och därpå avgav han sina förklaringar, förmildrande omständigheter, eller dom över sig själv. 
<sec/>
– Det finns handlingar man begått, vilka man icke kan förklara, och just nu minns jag en. (Här blev han röd om öronen, blodet förmådde icke gå ut i kinderna.) Jag fick en gång se en liten tavla hos en målare jag kände; ett häftigt begär att äga detta konstverk uppsteg hos mig, växte ut till en ohejdad passion, liknande kärlek eller brunst. Jag visste mig icke ha råd att köpa den, men under intrycket av mitt begär, inbillade jag mig i en snar framtid kunna bli istånd att betala. Det är detta vi kalla hoppet, förhoppningarne snarare. Jag bad få köpa den på kredit; fick den, och tyckte den var min egendom. Målaren åt jag ofta middag tillsammans med, och han sade ingenting om skulden på flera månader. Under tiden hade jag skaffat honom arbete, varför han visade mig tacksamhet, vilket hade till följd att min skuldkänsla till honom försvagades. Ett halvt år senare påminde han mig mycket blygt och försiktigt om skulden. Detta gjorde ett obehagligt intryck på mig, icke som om jag i mitt sinne ansett mig ha betalt målningen med återtjänsten, utan därför att jag blivit van betrakta tavlan som min egendom. Men nu fick jag ett agg till tavlan, så att jag skänkte bort den. Därmed måtte jag ha strukit ut den ur mitt debet, ty målaren och jag råkades i ett par års tid utan att någondera låtsades om köpet. Därmed utplånades så småningom både tavlan och skulden. Jag kan icke förklara det på annat sätt. När jag framdeles fick pengar så var målaren försvunnen. Men några år senare kom jag in på ett kafé för att söka en människa: fann min fromsinte fordringsägare sittande med en kamrat den jag kände. Jag slog mig ner vid deras bord, men märkte att jag icke var välkommen, eller också hade de talat om mig. De fortsatte sitt tal sinsemellan, och min målare for ut, i allmänhet, mot dem som köpa tavlor och icke betala. »Det är ju skoj», sade han, och nu vände han sig till mig: »Är det inte skoj?» – Jovisst! svarade jag utan betänkande; så platt förgätet var hela tavelköpet. Nu betraktade han mig med blickar, som undersökte om jag var klok, eller om jag var cyniskt fräck. Detta förstod jag icke då, icke ens när kamraten såg på mig med ett elakt grin. Nåväl, de fortsatte sitt samtal som om jag icke fanns; jag kände mig överflödig, steg upp och gick. Det enda jag tänkte över, när jag kom ut på gatan, var detta: varför voro de onda på mig? – Jag förstod det icke då, men nu först, efter tjugo år fattar jag! Det är rysligt! Rysligt; och så är det med allt annat. Nu först, nu när målaren är död, död i misär, och det är för sent att gälda honom! – Jag har läst i Platon att när de avlidna komma till andra stranden bli de släppta i land endast om de förlåtas av dem de förorättat. Tror du, Sofi, att han har förlåtit mig? 
<sec/>
– Han har väl annat att tänka på, kära barn, svarade sköterskan. 
<sec/>
– Tack för att du sade det. – Men tänk att jag ser dem nu sitta vid marmorbordet och repa tändstickor för att dölja sina ovänliga känslor. Varför skall jag ligga och tänka på detta nu? Och hur kan minnet slå upp nu, så långt efteråt? Inte finns de cellerna kvar som togo upp intrycket; var magasineras minnena då? Var sitter minnet? I själen förstås, men själen sitter ju i kroppen. Kroppen förnyas men själen icke. Min äldsta bror säger att min karaktär är precis lika dan nu vid fyrtio år som den var vid fem år. Då är man ju slagen till en slant. Men säg  mig hur du tänker dig livet på andra sidan, så skall du få en hemlighet av mig sedan. 
<sec/>
– Andra sidan, svarade sköterskan, veta vi ingenting om, men mina föreställningar om tillståndet där kan jag säga. Där – är allting verkligt, och vad det ger sig ut för, icke som här, bara sken. Där är det ordnade samhället verkligen ordnat, och icke som här, en anarki, där den rike pressar den fattige, den oredlige lyckas och den dygdige går under; där leva de älskande i kärlek, och icke som här, i hat; där är sanningen vit och icke som här svart; där hålla barn och föräldrar av varandra; där äro vänner icke trolösa mot varann; de som ägna sig åt renliv, leva i renliv och icke i otukt; med ett ord, där är allt så, som vi i ungdomen föreställa oss livet när vi äro lyckliga och tro gott. Det kallas för idealen, men äro sannolikt minnen av ett bättre som vi lämnat, när vi föddes hit ner. 
<sec/>
– Det är ju Heraklits lära det där. Mänskorna äro dödliga gudar och gudarne odödliga människor; då vi leva, äro våra själar döda och i oss begravna, men när vi dö, så vakna våra själar upp och leva! – Nu skall du få min hemlighet, fastän det icke är värre med den än att den finns tryckt, och i en mycket enkel bok, en lärobok, som heter Cleves Organiska kemi. Tänk att jag minns sidan den står på, jag ser pagina 379 och den homologa serie som börjar med Bensol och slutar med Idrialen. Hör nu på och lägg på minnet. Idrialen förekommer i mineralet Idrialit, som är en Cinnober eller Svavelkvicksilver, och som utdrages med bensol. Idrialens formel utgöres av en bensol och fyra inverterade Etylen eller 4 C4H2. Dessa fyra C4H2 äga molekularvikten 200, vilket är Kvicksilvrets molekyl. Fattar du nu att man gör kvicksilver vid Idria, och att kvicksilver är ett kolväte av formeln 4 C4H2. I sammanhang därmed och som kontroll skall jag tala om vad silver är. Det står i samma bok på sidan 146, där silvret kan beräknas till 2 C4H5 ur Allantoinsilver! – Nu har du fått de två största upptäckterna som äro gjorda i kemin sedan Dalton upptäckte lagen för de multipla proportionerna! Och det är jag som har gjort dem! Nu vet du det! 
<sec/>
– Övermod! Hysch! 
<sec/>
– Vet du vad Luther sa? Jo så här: »Sedan tusen år har Gud ej givit en biskop så stora gåvor som åt mig. Ty över Guds gåvor skall man rosa sig själv.» 
<sec/>
– Ja, men han säger på ett annat ställe så här: »Till 40 års ålder är människan ett barn», och det är du. 
<sec/>
Nu släppte hakarne, och han förlorade känning på sköterskan, så att monologen återtog sin fart, inslagen med dialoger där osynliga frånvarande gåvo repliken. 
<sec/>
– Nej jag vill icke se barnet; det är för grymt att riva upp hans känslor; vartill tjänar det? Han har redan vuxit ifrån mig och skall göra så än mer, det är naturens ordning, men se efter att källarluckan är stängd så att han icke går och faller ner – Så, nu spelar de igen därnere, Glädjens Blomster i jordens mull, ja, säger Luther, »detta liv är så eländigt att plåga kommer även från dem som äro oss kärast. De älskogslustige martera sig själva dag och natt, och leder dem en huldinna i band, så gå de så beskedligt som boskapen; in summa: mänskolivet är idel uselhet och nonsens». Och på ett annat ställe: »Ingen skulle taga sig hustru om han riktigt besinnade vad man i äktenskap och husligt liv måste uthärda.» Men, invänder han: »Kan Gud skapa stora sköna gäddor, och skönt rhenskt vin, så kan jag ock äta och dricka dem. Kan Gud tillgiva mig att jag i tjugo års tid plågat honom med mässläsande, så tycker han icke illa vara att jag någon gång tar mig ett gott glas!» – – –  Vad bultar de nu så rysligt? – Det är plåtslagarne på nya huset; låt mig se i spegeln! Nå, nu är skorstenarne uppe och gröna ögat är släckt; må ditt hat nu också släckas, gamle fiende. Jag är visst mycket sjuk; jag kan icke hata mer, jag orkar icke; ingenting håller att ta i, varken hat eller kärlek; i dag äro mina fiender vänner och hålla ihop, i morgon äro de ovänner, splittrade, och då får jag andas. Men jag kan icke bygga länge på deras söndring, ty i nästa vecka äro de sams igen, och då går det ut över mig. – Jag trodde att den eviga tystnaden inträtt därnere i våningen, eller att makarne skilts åt, men så äro de i gång igen och så spelas Le Charme. Fram och tillbaka, allting vacklar, går igen, dyker ner, dyker opp. 
<sec/>
Plågorna ökades så att den sjuke ej kunde ligga utan blev sittande på sängkanten; sålunda satt han i två dygn. Ibland skrek han av smärta, och förvred därvid ansiktet; såg syner som skrämde honom; kakelugnen blev till en jätte med ett svärd, tapeternas blommor flöto ihop till ansikten, porträtt av alla dem han känt, från barndom, ungdom ända framåt, och han tilltalade dem, erinrade om händelser de upplevat samman, förklarade sig, försvarade sig, bad dem förlåta, förlät. Han uttalade på dessa fyrtioåtta timmar millioner, millioner ord, hela hans liv flöt ut i ord; alldeles som om han gjort upp ett bokslut, ty han kvittade skuld mot skuld. Stundom blev han förtvivlad, då han icke förmådde utreda något, men minnet svek aldrig. De inre sinnena skärptes otroligt alltefter som de yttre släcktes. 
<sec/>
Sköterskan hade gått ut ur rummet – sedan hon hängt en våt handduk vid lavoaren. Handduken var så våt att den började drypa, och dropparne föllo i bleckhinken med ett regelbundet ljud, en och en, som ett vattenur. Detta irriterade honom, helst han icke kunde förklara fenomenet. Han började räkna, trodde det var uret, men det hade stannat. Så blev han rädd igen, då han såg rummet fyllas med ansikten, skrek högt: Har jag då ingen vän, är jag då en sådan dålig människa! Inte är jag så usel! Säg! – Men ansiktena ökades i antal. Då lutade han sig mot någon, som endast han såg: Hjälp mig, Elisabeth! skrek han och klamrade sig om den osynliga, som skulle vara hustrun. Hjälp mig! röt han som ett lejon, så att det rungade i våningen och genom golvet; musiken tystnade inunder hos arkitekten, mitt i ett stycke. 
<sec/>
– Spela mera! skrek han då. Sommarsången! vill jag ha! – Två minuters sällhet för ett liv i helvetet! Två minuter, på verandan, under syrenerna, makan, barnet, fränder och vänner, trogna tjänare, vin, musik, blommor! 
<sec/>
Men hans inre mörker var så starkt, att han icke med orden kunde framkalla några ljusa syner, och de vackraste minnena lågo i svart, såsom fallet är i sjukdomen. 
<sec/>
Sköterskan kom in och ville lägga honom ner, men han kunde icke lägga sig ner, ty då drunknade han i vattnet som samlats i bröstkorgen. Han måste stöttas med kuddar och blev sålunda sittande uppgillrad som en mannekäng, färdig att falla ihop dock när som helst. Håret låg i våta tovor ner över pannan som var betäckt med svett och ansiktet var vitt. 
<sec/>
Ibland tycktes nya personligheter växa i honom, om det nu var »reaktionsrester» av förfäder eller influenser från alla dem han tänkte på. Han kunde sålunda bli elak och giftig, i nästa ögonblick högdragen och överlägsen; så kom där fram en gammal vis man, ett barn, en rudimentär kvinna. Hans eget jag upplöstes, och den medfödda karaktären visade sig som masken, bakom vilken han utfört sin roll, uppkommen genom anpassning efter livsförhållandena och enligt lagen för det största utbytet av själsämnen. Hela denna stramalj av uppfostran, läroböcker, mänskor, tidningar, skilde sig i trådar, och det lilla egna han broderat rispades upp, försvann. Med självets upplösning följde själviskhetens försvinnande, och han började flyta ut, grep omkring sig efter de närmaste, sköterskan och läkaren, intresserade sig för dem, deras befinnande, och med verkliga amöboid-rörelser av själen kastade han ut sken-fötter, klängde sig om deras tankar och känslor liksom för att hålla sig kvar på fasta marken. 
<sec/>
Så kom en ljus mellanstund, då han resonerade, ordnade sina affärer, uppgav sina skulder, utdelade order, och bad dem icke glömma, framför allt icke glömma vad han nu sade. Med minnets avtagande plågades han av fruktan att de skulle glömma bort hans order; han identifierade dem med sig. 
<sec/>
Därpå började tortyren igen och hans skrik, »hjälp mig, Elisabeth!» mannens första och sista illusion att söka frälsningen genom kvinnan, varför, det vet ingen. Men plågorna kommo periodiskt alldeles som barnsängsvärkar, så att det såg ut som om han höll på att födas någon annanstädes i okänt land, som om själen pumpades över med en damningsmaskin i någon ny kropp, och som om han samtidigt blivit barn igen. Hans skrik härmade ibland barnsängskvinnans, och hans rörelser även. 
<sec/>
Slutligen på tredje dygnets morgon, då solen föll in i rummet efter ett lätt snöfall på natten, ty det var i februari, tycktes han vara utlöst ut ur stoftet. Han hade då suttit rak i fyrtioåtta timmar, utan sömn, utan mat, utan dryck. Han kallade på sköterskan: 
<sec/>
– Gå och telefonera till, ja jag vill inte säga hans namn, och fråga ... 
<sec/>
– Det har jag redan gjort, svarade röda korset. 
<sec/>
– Vad sa han då? 
<sec/>
– Han hälsade, att den som lider icke har några fiender. 
<sec/>
– Det var vackert sagt, men är icke riktigt sant; ty när min hustru gick med barnet, så kommo vännerna hit som till Job, men icke för att trösta, utan för att se efter om jag led riktigt grundligt, och när jag dolde min smärta, gingo de bort som efter en missräkning. Den uppriktigaste framställde då denna sublima fråga som blivit odödlig: Du måtte inte kunna lida, du? – Vartill jag: Skulle du önska det? – Kanske jag hade orätt; kanske vi äro bestämda till lidandet, efter som mänskorna ställa dessa fordringar på oss; kanske en inneboende rättskänsla kräver att andra också skola ha det surt; jag har alltid glatt mig när det gått en lymmel illa, ty det har tröstat mig se att det finns rättfärdighet i världen, och när jag drabbats av olyckorna, har jag alltid frågat mig: Vad har jag gjort? – Men nu är jag trött, det är sommar ute, nej, så grönt och vackert, och nu vill jag sova. 
<sec/>
I samma stund upplöste sig de förpinade dragen i hans ansikte, och han lade sig ner i bädden; men när han kastade en blick i spegeln, såg han det nybyggda huset smyckat med kransar och flaggor. Och byggets murare höjde ett trefaldigt hurra för byggmästaren. 
<sec/>
Den döende log, han visste icke vad det gällde, såg bara grönt, blommor och flaggor, tog åt sig hurraropen. 
<sec/>
– God natt, röda kors, nu skall jag sova! var hans sista ord. Han sträckte ut sig, drog ett par långa andetag, och somnade, som det såg ut, men han dog. 
<sec/>
Och så låg han där, leende som om han bara såg vackra ting, gröna ängar, barn och blommor, blåa vatten och flaggor i solsken. 
