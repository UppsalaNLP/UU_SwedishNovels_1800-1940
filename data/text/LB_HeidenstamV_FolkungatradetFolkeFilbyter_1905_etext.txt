<title1>FOLKUNGATRÄDET</title1>
<title2>– FOLKE FILBYTER –</title2>
<title3>FOLKUNGATRÄDET</title3>
<title4>– FOLKE FILBYTER –</title4>
<title5>BERÄTTELSE</title5>

<chapter/>
<chaptername>Kap1</chaptername>

<chaptername>1.</chaptername>

<sec/>
Hur dvärgarna lämnade från sig hornet Månegarm och hur ett frö gömdes i mullen, innan ett stort träd kunde växa, det skall här beskrifvas. Här skall berättas om en släkt, som vann högsta ära och sedan spårlöst sopades från jorden. Hvad de mäktiga af denna ätt tänkte om sina guldkronor, när deras lifsdagar stupade som kalla och slippriga trappsteg ned till helvetet, och de olyckliga och ömkade om sina fjättrar, det skall också bli sagdt. Må de, som vilja veta det, lyssna. Ingenting skall bli förtegadt. Oöfverskådliga afstånd breda sig mellan dem och oss, men alla människoöden susa under fingrarna på samma spinnerskor. 
<sec/>
På landets östra kuster krökte sig en hafsvik djupt in mellan klipporna. En sköldmö hade där blifvit grafsatt på sin stol, i full härbonad med spjutet mot axeln. Högen var den väldigaste i näjden och syntes långt från yttersjön till ett märke för de seglande. 
<sec/>
Många minnesstenar voro också resta på stranden, några ohuggna och mossiga, andra ristade med runor. Ingen väg ledde dit, och det var långt till någon köpstad eller gård. Under vintertiden syntes sällan några spår efter människor, fast ända till trettio skepp kunde stå uppdragna i snön, väl öfvertjällade med näfver och granris. Först efter Göje månad, när det vårade, kommo vikingarna ned från bygderna. De förde då med sig verktyg och timmer på sina kälkar och åtföljdes af en mängd säljare, som reste sina vadmalstält i en rundel omkring sköldmöns hög. Under några veckor rådde där nu samma lif som vid en tingsstad. Yxorna höggo och tjärgrytorna kokade, ända till dess skeppen blefvo satta i vattnet och gingo till hafs. Sedan låg snart trakten åter lika öfvergifven. 
<sec/>
En gång på senhösten kom ett hårdt väder från sjön. Måsarna kastades baklänges af blåsten och satte sig som kråkor innerst på ängsmarkerna. Det stod en vägg kring hafvet, så att solen gick ned utan aftonrodnad. I rämnan på en stormsky, som stannade öfver graffältet, upptindrade redan den första stjärnbilden. 
<sec/>
På sköldmöns hög stod den kvällen en finndvärg, som hette Jorgrimme. Han var helt och hållet klädd i ludna räfskinn. Trolltrumman hängde på ryggen, och i den silfverkedja, som tjänade till bälte, bar han en mängd torsviggar och stenknifvar. Han stod med ryggen åt hafvet och lyddes inåt landet. Slutligen lyfte han båda tummarna och böjde sig och ropade ned i högen: 
<sec/>
– Högbor! Hören I? I kväll gråta kvinnorna i höganloftsalen på Föresvall. Lång är vägen dit, sju dagsresor lång, men aldrig förr hörde jag en sådan veklagan. Aldrig förr gick en sådan fasa ut öfver landet. 
<sec/>
En stund sökte han i det frusna gräset och hopsamlade några torra örter, men sedan stannade han igen och lyssnade. 
<sec/>
– Slå ett hårdt slag på din sköld, högjungfru! – sade han. – Väck dina gelikar ur dödssömnen! Nu knarrar golftiljan bakom offerstenen i svearnas heligaste gudahof. Det är Asa- Tors beläte, som skälfver. Förbarmande, förbarmande öfver allt lefvande! 
<sec/>
Som han ännu talade visade sig en hemvändande vikingaflotta vid synranden. Alla skeppen styrde jämsides i rad med lutande master och svällda segel. En lurs bölande ljöd genom stormen, och tre af skeppen föllo därvid undan för vinden med sköldmöns hög till inseglingsmärke. 
<sec/>
De andra brusade vidare österut i ett moln af yrsnö och vände rundt landets udde mot norr. Det var de allvarliga och krigiska uppsvearnas skepp, två och tjugu i antal. Hotande voro de också att se med sina mordrunor på seglen och alla gapande drakar, grinande galtar och stångande tjurar, som brottades med vintrigt Eystrasalt. Det gällde att före isläggningen hinna till invattnen vid Sigtuna, och några ämnade sig ända till de vassrika dystränderna vid Aros. Där skulle fetaktig offerrök hälsa dem från hvar sten. Horgabrudarna skulle komma ända ned till vattnet och signa skeppen med blodstänkning och vifta med kvistar från det evigt grönskande, heliga trädet vid Uppsala högar. Till allt detta längtade svearna, och det fanns inga ref att taga in på deras segel. De hade svurit en ed att aldrig väja för en stormby eller gå i nödhamn. 
<sec/>
Det mellersta af de tre skepp, som nyss med luren bjudit de andra farväl, bar däremot Freyjas hufvud i förstammen. Det hade likväl slutligen blifvit så stort genom alla hängande och uppåtvända istappar, att på detta beständigt växande hafsvidunder ingenting längre kunde urskiljas af Vaners ljusa och öppna drag. Stambon, som fullt rustad satt i fören, tog därför yxan och lossade på ishåret och lyfte in hufvudet under bänken, så att det ej skulle skrämma landvättarna. Skeppet var namnfäst med gudinnans binamn Menglöd, som också målats i stora runor tvärs öfver seglet. Ändå rådde där ingen freyjaglädje ombord, fast där satt en värfvad skara af det guldhåriga folk, som bodde sunnanskogs och som hela vintrarna igenom kunde rida från gästabud till gästabud för att dansa och leka. Till hemkomstens firande voro alla sköldarna uppsatta utefter relingen, men där var uppror och mummel. För hvar gång stambon böjde sig och utpekade sundet, där de skulle styra in, kastade han skällsord akter öfver. Till och med rorgängaren, som med hela sin tyngd lutade sig mot styråran utan att taga ögat från ättehögen under stormskyn, talade så högt om sitt missnöje, att ingen behöfde fråga honom om hans tankar. Det fanns nämligen en sedvänja bland götarna från den kusten: så länge de rodde ledung eller voro ute på vikingafärd lydde de blindt och tyst sin anförare, men den stund, som förflöt mellan hembygdens första anblick och ankarets fällande, fingo de fritt begagna till att öfverösa honom med allt det klander och hån, som under färden hopat sig i deras sinnen. Det stod dem öppet att prisa honom i en hjältesång eller att likna honom vid det mest föraktliga, de kunde finna. Och detta sista var just nu, hvad de skyndade att göra af fullaste hjärtan. De ropade, att aldrig hade ett par ekplankor vanärats genom att bära en slaktfetare so. Där fanns bara en enda, som envist teg. Det var den utskrattade, som nyss befallt öfver dem alla, Folke Filbyter, höfdingen, sjökonungen. 
<sec/>
Han satt borterst i lyftningen, en half manshöjd ofvan rorgängaren och en hel manshöjd ofvan det andra skeppsfolket. Midt på hjälmen reste sig en hafsörns uppåtböjda vinge, som gjorde honom ännu högre, och ändå föreföll han icke att rätt passa till en så ansedd plats. Blåsten hade plockat vingen på hälften af fjädrarna, och kappan var full af stoppar, hvilkas långa och sneda stygn läto ana, att han själf skött sömnaden. Axlarna voro breda och kullriga, och de knotiga, alldeles bara armarna tycktes gömma den sega styrka, som kan gräfva och bära. Det ljusa linhåret, som blef hvitt i skymningen, lindade sig långa stunder skylande om både haka och kinder. Det gaf honom ett tycke af kvinnlighet, som underligt stred mot de tunga och stora lemmarna. Men hvar gång håret flög i sär blottades en bondes rynkiga och trumpna ansikte. 
<sec/>
Han såg bort öfver skären, där själarna knuffades om det bästa sofstället eller stodo upprätta i bränningen och späjade efter ett isflak, som kunde bära dem till hafs för vintern. När han hörde deras hemska stön och svordomar, skakades han af ett drygt löje. Det var det enda, som vittnade om, att han var vid skarp hörsel, fast han satt tyst. 
<sec/>
Stambon låg nu nästan framstupa i stäfven för att hålla utkik på alla grund, och han var en vild och ärrig bärsärk. Han stack handen bakom ryggen, och den träffade med flatan rätt öfver hjässan på en liten gubbe, som satt med benen i kors om masten. 
<sec/>
– Tala nu, du träl! – sade stambon. – Du har varit med för att koka vår mat och vakta öfver vattenkaret, och du har skött dig väl. Knappt mer än två eller tre gånger har du fått stryk. Men ännu ha vi inte hört, hvad du tänker om höfdingen. Var nu frispråkig, du träl. Kan du likna honom vid något bättre än en so, då är du målsnällare än jag. 
<sec/>
Trälen började genast lydigt att härma en skeppsskald genom att knäppa med fingrarna på mastrepet liksom på en harpsträng. Hans näsa med de rödsprängda ådrorna var mjukt och vackert böjd som på allt gladt folk sunnanskogs, och han gjorde munnen lustig och liten som en getpiga, när hon äter lingon. Sjungande i näsan vände han sig inåt skeppet och stämde upp. 
<sec/>
– Fager var snäckan, när hon speglade sitt freyjahufvud i Niörva sund. Vi sågo Blålands berg, men ingenting såg vår höfding. Han såg ej kvinnorna, de lekande, som gingo ut i vattnet och badade. Utan strandhugg hade vi kunnat taga dem med oss. Aldrig utmanade han heller berömda kämpar till envig. Och då vi i kyrkorna spottade Kristmodrens beläte i munnen, stötte han undan oss för att få rycka till sig hennes fingerguld. Han trätte bara om guld och silfver. Mycket visste vi inte om honom den första gången, då han värfvade oss, ty han kom från aflägsna trakter. Men så ofta han höll träta, skröt han af sin härkomst. Bonde var hans far och bonde hans farfar, och bondeträtan går aldrig ur honom. Den blir arfvet i hans gård, om han får några barn. Men jag tror inte han duger därtill. 
<sec/>
– Vi ha en skickligare skald ombord, än någon kunde ana, – sade stambon. 
<sec/>
Trälen blef då ännu modigare och sjöng: 
<sec/>
– Så blefvo vi då vinddrifna ända till Jorsalalands ovänliga kuster. Där slutligen fick vår höfding stora ögon. Där steg han i land och stod och stirrade intill kvällen. Han såg, att kvarnarna där drefvos af vinden, så att mjölnarna bara behöfde hålla fram säcken för att få den fylld. Aldrig hade han hört om ett större under. Därom talade han sedan under hela färden, när vi andra ville ha nattro. Höfding, har du förstått mig? Nu är du hemma! Mjölkonung, gack nu och hissa mjölsegel! 
<sec/>
– Jag skall! – svarade Folke Filbyter och steg upp. Nu först hade han rätt att svara. – Äro ni kanske inte alla från mjöldammets land sunnanskogs? Vore det sommar, skulle jag ända hit tro mig höra kornsuset från Östergyllen. Sannerligen, stambo, den gamle vid masten är mer snartalig än du. 
<sec/>
Männen tystnade med ett undertryckt mummel, och två af dem stego i vattnet och buro Folke Filbyter i land. Med breda och säkra steg gick han upp på högen utan att stort gifva akt på dvärgen, som ännu stod kvar och lyddes inåt landet. Ur ficksäcken på den trasiga kappan tog han upp en handfull jord och kastade den i gräset. Därvid böjde han sig framåt och talade till sköldmön nere i stenkammaren, som det var återkomna vikingars sed. 
<sec/>
– När jag drog bort – sade han – tog jag denna mull ur din hög, att den skulle bringa mig lycka. Frikostigt har du hulpit mig. Arm var jag då jag for, bortjagad från fädernegården, där allt för många söner trängdes på bänken. Hemlös var jag som den klagande lommen under hösthimmeln. Ej har jag sedan dess tömt hornet under sotad ås, ej sofvit på bäddad dyna, men sju borgar brände jag i Frankland. Nu är jag rik nog att köpa egen mark, och jag är trött och led vid det haf, som mitt knotande folk så ogärna vill lämna. Hafvets tjänare äro trälar åt en nyckfull husbonde. Trälar äro också de, som vrida sig under längtan efter berömmelse eller som i hvar dröm se en kvinna. Därför äro mina män trälar, men jag ensam är fri, ty jag har ingen längtan och jag älskar ingen kvinna och ingenting under solen. Högkvinna, när talade någonsin till dig en så fri man? När stod en så lycklig människa på din graf? Här offrar jag åt dig mina trältecken: hjälmen och svärdet. För mig må världen gå, som den vill. I ro skall jag njuta mina år. Tidigt hvar morgon skall jag gå till min varggrop för att hämta, hvad den fångat under natten. Sedan skall jag på min torfbänk blunda i solskenet och höra kornet växa. 
<sec/>
Han stötte fast svärdet i gräset och hängde höfdingahjälmen öfver knappen, så att han sedan stod barhufvad. 
<sec/>
– Och jag säger dig, att bättre gjorde du, om du åter stege på ditt skepp – svarade dvärgen med ett gällt anskri. – Jag säger dig, du höfding, du bonde, att är det frid du söker, då skall du fly. I oräkneliga mansåldrars tal har ingen skådat sådana ting som nu stunda. Asagudarna stiga nu ned till landet för att uppsöka ett växtkraftigt frö, och ingen vet, hvilket de välja. Icke välja de det skönaste och ädlaste utan det, som lofvar att skjuta den starkaste brodden. Ur detta frö skall det växa ett lummigt träd med oväder och stilla stjärnor i sin krona. Så högt skall det trädet stiga, att det skall öfverskugga allt, som här är lefvande, icke bara människorna utan stridshästarna i spiltorna och öken vid plogarna, ja, de vilda djuren i skogarna. Ty alla skola känna, när det droppar solregn eller blod från grenarna. Och alla skola såras, då stammen rämnar och faller. Så tala i natt genom mig de höga asagudarna. 
<sec/>
Folke Filbyter tog ett par steg fram mot dvärgen och knöt händerna öfver hans lufva. 
<sec/>
– Öfva din trolldom på de döda under högarna, du dvärg, och sörj ej för de lefvande! På inga gudar tror jag men väl på egen kraft. Lång är vägen till de mäktiga på Föresvall, och i deras åker ämnar jag icke gräfva. Och nu, skeppsfolk! Hitåt med säcken och tärningar och våg, så att vi få dela bytet, innan det blir ännu mörkare. Stora vagnen och Freyjas spånten brinna redan på himmelen. 
<sec/>
Viken glittrade i den sista kvällsstrimman som ett nät af otaliga våta maskor, och männen stodo till knät i vattnet för att bära i land lasten. De hörde honom icke för det dön, som rullade utefter marken, men de förstodo honom på hans vinkande. På andra färder hade deras skepp blifvit fyllda ända till relingen med vapen, tygbalar, vinsäckar och påsar med valnötter och kryddor. Här fanns det bara en enda säck, men den innehöll myntadt eller nedbrändt guld och silfver. De måste vara många om den för att få den upp på högen. 
<sec/>
Folke Filbyter löste förseglingen och rörde en stund bland mynt och guldtackor, liksom en bonde siktar säden mellan fingrarna för att pröfva, att den är god. Noga och varsamt mätte han sedan ut på vågen åt hvar och en den utlofvade andelen. Det förband folket att stanna kvar och se till, att skeppen blefvo uppdragna och stöttade. I stambons hjälm kastades allra sist lott om nornornas vängåfva. Hvar karl, som slog upp minst fem ögon på tärningen, fick taga så mycket, som kunde läggas i öppna handen. Men då de framsträckta händerna blifvit fyllda, strök Folke Filbyter girigt tillbaka i säcken så många mynt, som han i en hast kunde nå. 
<sec/>
– God höfding kräfver offergärd – sade han och knöt fort igen säcken. 
<sec/>
Med stor svårighet lyfte han upp den på på sin rygg. Han såg ut som en stafkarl med påse, där han vandrade bort öfver graffältet. Säcken var så tung, att han ofta måste stanna och luta sig mot minnesstenarna. 
<sec/>
– Högbor! – ropade dvärgen och vände sig återigen inåt landet. – Jag hör blotbrudarna öppna porten till Uppsala tempel, och på tunet vid kungsgården springa svennerna med skridljus. Jag ser en hvitskäggig gubbe ligga inne i lucksängen med öppna och orörliga ögon. Nu dör den sista drotten af Ivar Vidfamnes ätt. 
<chapter/>
<chaptername>Kap2</chaptername>

<chaptername>2.</chaptername>

<sec/>
I två nätter vandrade Folke Filbyter inåt skogarna, där ett tunt hölje af snö redan låg öfver marken. Om dagarna dolde han sig under buskar och grenar af fruktan för stigmän, och till och med under sömnen höll han om säcken. 
<sec/>
När tredje dagen var till hälften liden, kastade han sig på en låg kulle i skogen. Den var så tätt bevuxen med unggranar, att ingen snö trängt ned. Endast på ett ställe glesnade det mellan topparna, så att han kunde se hela solskifvan, men den begynte att snurra och bukta sig och skifta färg. Hans hufvud sjönk viljelöst åt sidan, så att örat blef tryckt mot marken. Han hade ingenting att förtära, och den snö, som han ibland lade på tungan, brände mer än den vederkvickte. Han stred mot sömnen genom att tvinga sina öron att lyssna och sina ögon att se på den ragglande solskifvan. 
<sec/>
– Nu sofver jag – sade han och satte sig upp. Hans ögon hade verkligen fallit ihop och somnat, fast knappt längre än under ett par andedrag. Men hörseln, som därigenom blef ensam om att vaka, hade dubbelt skärpts. Han var säker på, att ett egendomligt ljud skakat marken under hans öra. Sedan han väl en gång börjat att lyssna, kunde han höra det, också när han satt upprätt. Det lät närmast som en springdans, men det var icke något stampande af skor eller smällande af bara fötter, utan stegen voro mjuka och ludna. Någon slog takten på ett trumskinn, men endast med naglarna, ty det påminde om när en fågel hoppar med sina klor på ett näfvertak. En sur röklukt stack honom i näsan, och som han ännu icke öppnat ögonen, var det nära att han på fulla allvaret somnat in i en dröm om svedjefält och hjälpsamma människors boningar. Men så kom han ihåg säcken, och med ett nytt tag om den såg han upp. 
<sec/>
Han kröp försiktigt framåt för att pröfva om ljudet på något ställe lät fylligare och närmare. När han hade hunnit ett halft hvarf kring kullen, märkte han, att röken blef tätare och att det var den, som kom solen att bukta sig och darra. Han trefvade sig fram ännu en armslängd genom riset, och då upphörde de stickande barren under fingrarna, och det kändes lent och mjukt, som hade han strukit öfver ryggen på en hund. Det var en skinnfäll. När han rörde vid den, gled den litet åt sidan från en trång öppning, som ledde in i den upplysta högen. Den var så full af rök, att han i början icke urskilde annat än ett par sprakande vedpinnar under en gryta och några ludna sockor, som dansade rundt på jordgolfvet. Småningom upptäckte han längre bort i vrån, ofvanför några jaktdon och afgnagda ben två händer, som med naglarna knackade på ett trummskinn. Under hela tiden hviskade jordkulans invånare i takt med trumman, men alltid mycket noga, så att de tisslade fram hvart ord på en gång och liksom med en röst. Det var beständigt samma återkommande besvärjelse: – Stenöga, Stenpanna, gud vid forsen, Umasumbla, hjälp oss! 
<sec/>
Han lät fällen glida igen öfver ingången och grep åter om säcken, fullt besluten att icke längre än nödigt dröja hos så hemlighetsfulla varelser. Knappt fick han likväl upp bördan på sin värkande rygg, innan han hörde hur en dvärgkvinna, utan att med ett enda ord falla ur takten, flämtade fram: – Far, far, jag hör månhunden skälla. Månegarms runda gap vill nu sluka själfva den bleka vintersolen. Far, far, fyll mig hornet, ty nu segnar jag! 
<sec/>
Ett lerlock lyftes från en kruka och det plaskade och bubblade, när drycken rann i hornet. Då kunde han icke längre bemanna sin törst utan ryckte häftigt undan fällen. Röken störtade ut med ens, och han fann, att det var två dvärgdöttrar, som höllo hvarann i händerna och utan uppehåll svängde om på samma ställe. När de fingo se honom, släppte de hvarann och vacklade baklänges mot väggarna, och deras yra ögon stodo som blodbubblor. De voro alldeles nakna med mycket smala armar och ben och små utstående bröst. Det enda, som de buro på sina gulaktiga kroppar, var några slängande länkar af glaspärlor. Om fötterna hade de sina mjuka räfskinnssockor, som ändå icke kunde förtaga skakningen i marken. En dvärgman, som tycktes till åren, fast det flätade håret var ramsvart, reste sig förskräckt ur benhögen i vrån. Han sköt ifrån sig trumman och smackade med tungan mot gomen och talade med tummarna, som det var sed bland finnfolk. 
<sec/>
– Lönnvandrare, asadyrkare – sade han, och hans ögon fylldes af falska tårar. – Du gör mycket illa, som smyger dig öfver dvärgen i hans kula. 
<sec/>
Röken stockade sig i Folke Filbyters torra strupe, och det dröjde en stund, innan han kunde svara. Därför fortsatte dvärgen: 
<sec/>
– Mycket illa gör du, ty detta rum är inte för oheliga blickar. Vet du inte främling, att när vi dvärgar dansa, sluta vi först, då vi falla. Då springer hjärtat upp i hufvudet, så att det känns, hur det bultar under tinningen. Och då hänga vi öfver kanten på jorden och hisna. Vi tala då med Den enögde, med guden vid forsen, den blodgirige och grymme, som råder öfver oss. Han berättar oss allt, som händer och skall hända. Mycket har han också redan sagt oss denna morgon. Men hvad söker du här? Vill du köpa dvärgasmide eller torsviggar? 
<sec/>
– Jag har kommit till en bygd af kummel och jordkulor! – slungade Folke Filbyter in i högen, så snart han återfick målet. – Är detta ett heligt rum, så vanhelgas det inte genom en god gärning. Den hungriga och törstiga, som skakar af vinterkyla, begär bara en stärkande klunk ur hornet. Stig hit ut, gamling, i stället att rycka dig i håret och kvida, och döm själf, om en vapenlös man med en säck på ryggen ser ut att komma af ond vilja. 
<sec/>
– Också på kummel och jordkulor växer det nytt gräs hvar sommar – svarade dvärgen. – Men hvad som nu skall växa, därom må vi väl med dans spörja Den enögde. Mina döttrar, om vi också skulle fråga honom, hvad denne vandrare bär i sin säck! 
<sec/>
Folke Filbyter ryckte till och makade sig en smula åt sidan. 
<sec/>
– I säcken har jag lappar och gamla skor, och barhufvad och obeväpnad man går säkrast för fridstörare. Säg mig nu, om det är långt till bebygda marker. 
<sec/>
– Ovanliga lappar, som skramla – sade dvärgen med gnistrande ögon, men utan att låtsas märka hans oro. – Andras svettdroppar har du i säcken, men de ha blifvit så hårda, att de klinga mot hvarann. Rofgods är tung börda, och ännu har du långt till gårdarna. Där gårdsfolk sätter rå och rör, får dvärgen flytta. Dvärgen minns hvarken mor eller far, vet inte hvarifrån han kommit. Ensam bor han i skogarna med sina döttrar. Hvart järtecken förskräcker honom, och hela hösten har det stått hotande stjärnbilder på himmelen. En god konung har länge härskat öfver landet. Fager, fager var han till att hälsa, då han red till tings i sin ålderdoms hvita krona. Djupt i skogarna hördes skölddundret och de fria odalmännens rop, när de delgåfvo honom sin vilja. Emund, han som var af långfedgaätt och härstammade från gudarna, förtryckte ingen. Lugnt steg röken från dvärgens kula, och de, som blotade åt Tor och Frey, hade hans skydd. Därför nämnde honom kristfolket Den slemme, men vi andra kallade honom Den gamle. Visserligen är han nu död, och jag säger dig, lönnvandrare, han är död utan son. 
<sec/>
– Ni dvärgar tro er veta allt – svarade Folke Filbyter. – Och nu känner jag igen, att det var du, som stod på sköldmöns hög. Hade du visat mig den genaste stigen, skulle du besparat mig mången omväg. Men hvad angår det mig, hvem som råder öfver Uppsala öd? En konung är en matfriare, som låtsas husbonde vid det bord, där andra bestå kosten. Mina fäder voro stormodiga odalmän, och ingen af dem sålde sig till hirdtjänst. Räck mig nu hornet, pyssling! 
<sec/>
Dvärgen utstötte ett hånfullt hväsande mellan framtänderna och tryckte båda tummarna mot bröstet. 
<sec/>
– Har du aldrig hört talas om den största klenoden i Jorgrimmes kula? Har du aldrig hört om ulfhunden Månegarm, som tjutande och skällande jagar efter månen för att sluka honom? En urtidskonstnär tog en gång ett tjurhorn och satte det på fötter och sjöng runor öfver det. Han tvådde det med sötaktig odört, som gör människorna galna, och lejkingräs, som gör dem stela och hårda. Det hornet namnfäste han efter ulfhunden, ty den, som dricker därur, grips af en så vild segerkänsla, att han vill svälja både månen och stjärnorna och allt som är synligt. Till sist förskräcktes konstnären för sitt eget verk och gömde det i en ihålig trädstam högt uppe på ett berg. Bina byggde sina vaxkakor öfver hornet och fyllde dem med honung, men Jorgrimme tog råd af sina gudar och hittade klenoden. Är det ur hornet Månegarm du vill stilla din törst? Det är mycket begärdt. 
<sec/>
– Jag tror lika litet på dina ulfhundar som på dina gudar. 
<sec/>
Jorgrimme kom långsamt till ingången med krukan i den ena handen och det våta hornet i den andra. Det var ett kort och trubbigt tjurhorn på två klumpiga järnfötter med en grof ring af järn omkring den öppna rundelen och en träplugg i spetsen. 
<sec/>
– Du skall aldrig förneka några gudar – sade han. – Vi dvärgar veta så mycket mer om dem än du. Ju längre bort vi flytta från människorna, dess oftare kunna vi öfverraska gudarna och se och tala med dem. Det bor gudar i hvar källa, hvart träd, hvar mistel i de höga ekarna. Det bor gudar i mjödet, i hanen, som ropar på soluppgången, och i fisken, som står i vattnet nedanför forsen. Herdarna kunna berätta dig om den godmodige Tor, som sitter uppe i bergskrefvan med sina bockar. När han får se oss, slår han vredsint hammaren i klippan, så att stenviggarna stänka efter oss, men vi plocka upp dem och gömma dem i vårt bälte till försvar. Skulle vi tillbedja alla gudar och tänka på att göra dem nöjda och glada, då blefve aldrig tid till annat. Därför valde vi dvärgar stenen till gud, ty i honom slumrar det, som vi älska mest: guldet och silfret. Det är stenens ädlaste inälfvor. Och nu frågar jag dig, främling: är det inte skönt att gå fram i en värld, där allt sjunger af gudom? Ler du ännu åt Jorgrimmes visdom? 
<sec/>
– Jag ler åt Jorgrimmes visdom – svarade Folke Filbyter – men om guldet och silfret är det, som du älskar mest, är jag kanske man att gälda en vederkvickande dryck efter värde. Säg ut, hvad du begär. 
<sec/>
– Vi dvärgar begära ingenting, ty vi få ändå aldrig så mycket, som vi önska. I tysthet bestämma vi själfva, hvad vi anse rättvist, och ställa så att det sedan blir vårt. Redan på ättehögen band jag dig genom att rita tecken i gräset, så att du skulle gå vilse och ändå slutligen stanna just framför min kula. Jag kände, att dina och mina öden sökte hvarann. Tag nu hornet och drick. Det kan inte vara vågsammare för dig än för oss, efter du inte är kristen. Och nu säger jag dig något, som du skall lägga på minnet. Det är en sägen, att om en kristen dricker ur Månegarm, då kommer han inte bara att längta efter stjärnorna och månen utan också efter det osynliga därbakom. Och en sådan människa blir fruktansvärd. 
<sec/>
Folke Filbyter tog hornet och tömde den sura drycken med välbehag. Under tiden drog dvärgen en torsvigg ur bältet och skar oförmärkt en rispa i hörnet under säcken. 
<sec/>
– Ditt enbärsöl är godt – sade slutligen Folke Filbyter – och jag känner mig styrkt. Efter du ingen lön begär, så tack och lef väl! 
<sec/>
Han makade säcken bättre upp på ryggen och fortsatte sin färd. 
<sec/>
Mellan granarna framskymtade till sist öppna ängsmarker och en vasskantad sjö. Ännu längre bort i fjärran bredde sig odlade fält med enstaka gårdar, och han inbillade sig, att säcken blef lättare att bära. 
<sec/>
På en sluttning bevuxen med aflöfvade ekar upptäckte han en öfvergifven fäbod utan dörr. Där satte han sig till en stunds hvila på tröskeln, som var lika hög som en bänk. 
<sec/>
När han skulle ställa ifrån sig säcken, stannade hans ögon alldeles orörliga och han bleknade under solbrännan, skakad af en frossbrytning. Han såg, att säcken hade sjunkit ihop något i ena hörnet som en vissnad frukt. Med fingret kände han rispan, genom hvilken en liten del af det gyllne innehållet redan hade runnit ut. Han slog en knut om rispan och följde sina spår tillbaka till jordkulan, men den var tom. Endast askan på golfvet visade, hvar elden hade brunnit. Med ännu tyngre steg, än då han bar den fullastade säcken, kom han efter en stund åter till fäboden. Några mynt hade han hittat, men många voro de icke, och snön låg djup nog att gömma de förlorade åt dvärgarna ända till nästa tö. 
<sec/>
Han satt på tröskeln, och dagen var klar. Den bondtrygga segheten i hans själ började småningom att återgifva honom hans vanliga lugn. 
<sec/>
– Hvarför skulle hemlös viking längre ströfva omkring och söka efter jord! – utropade han slutligen så högt, som ville han, att hvar ek och hvar buske skulle höra honom. – Här är kulligt och vänt. Har jag sått mark med myntadt guld och silfver, får jag också stanna och själf bärga skörden. Här skall jag bygga mig en gård, och den skall heta Folketuna. Och ni, finndvärgar, ni skola bli mina trälar. 
<chapter/>
<chaptername>Kap3</chaptername>

<chaptername>3.</chaptername>

<sec/>
Innan Folke Filbyter hämtade eld från gårdarna och begynte svedja och röja, tog han laga fasta på sitt köp. Fem goda minnesmän följde honom genom skogarna och uppsatte råmärkena. Han var så lysten efter mark, att han icke försmådde det värdelösaste kärr. Allt betalade han i vittnens närvaro, och Ulf Ulfsson, som var säljare, nedsmälte genast köpsilfret i små stänger och gräfde ned dem på ett obekant ställe. 
<sec/>
På den tiden fanns det inga fattiga eller tiggare hvarken sunnanskogs eller i svearnas land. De, som ingenting ägde, sutto hos de rikare och voro nöjda. I en trakt, där det mest bodde vilda jägare, som tillbådo stridsguden Ti, fortlefde därför en gammal lag. Det hette där, att den, som tog annans gods med kraft, skulle få behålla det; den som stal, skulle återbära hälften, men den, som tiggde, skulle mista lifvet. Andan i den lagen rådde också bland de bofasta bönderna, men det fanns godt om oroliga sinnen. De lockades af allt nytt och särskildt af ryktet om Folke Filbyters rikedomar. Nästan genast fick han därför fullt upp med flkfolk. Några blefvo bodsätar eller stubbekarlar, men de flesta togos till gåfvoträlar, och om nätterna vankade en talrik vakt kring eldarna på sveden. 
<sec/>
Folketunas väldiga stuga stod snart under ås, sammanokad af friskt ektimmer och tätad med ännu grönskande mossa. Starka smällar hördes i väggarna, när virket började torka i sommarsolen. Där funnos inga högsätesstolpar eller lucksängar, inga fällar eller hyenden. Husbonden kände sig nöjd med en långbänk vid härden och en halmkärfve på det tilltrampade golfvet. Det första, som han skaffade sig, var hvarken väggbonader eller prydliga skålar utan tolf hvita höns med en röd hane. Sedan köpte han getter och får. Åt alla dessa flaxande eller trampande djur uppsatte han en afbalkning i hörnet, så att de fritt kunde gå ut och in genom stugan. Dörren till förstugan vid gafveln stod nästan beständigt halföppen. Den var så låg, att den inträdande måste buga. Och var det en fiende, väntade honom banehugget från den masurklubba, som alltid låg på bänken. 
<sec/>
Småningom fyllde han också bodar och fållor med brandig boskap och små lurfviga hästar. Ingen satte heller en mjölkstäfva till munnen med en så skinande hälsa och belåtenhet som han. Kinderna voro rundare än på en husfreyja, som har vanan att allt för länge dröja bland sina bunkar. Rösten var djup och mörk som en jättes, och hans händer sågo ut att kunna bräcka upp käftarna på en slagbjörn. Hvar morgon, när den röda hanen gol på afbalkningen, reste sig Folketunas husbonde utsöfd ur halmen. Hans första steg gällde varggropen, men som den alltid befanns tom, gick han sedan till trälarna på åkern. Storplogen höll han i en sådan heder, att ingen träl någonsin fick sätta den i jorden eller hålla om styret. Han mjölkade själf sina kor och ryktade sina oxar och hästar, och han förde med sig en lukt af herde, då han kom tillbaka i salen. 
<sec/>
Han var aldrig hård mot sina trälar, ty de voro som hår på hans egen hjässa och hud på hans egen arm. Det var tvärtom hans stolthet att kläda och föda dem väl. Fast de knappt kunnat hitta en bättre husbonde, skulle de dock gärna ha förlåtit honom, om han slagit och svält dem, bara han hållit sig högre och förnämligare, så att afståndet mellan honom och dem blifvit större. De önskade, att han skulle ha hängt bjällror på hästarna, blådragit stugan med dyrbara bonader och bredt en hvit duk på det bord, som de icke själfva fingo sitta vid. Därmed hade det kommit mer glans och anseende öfver gården. När nu en främmande steg in, började han sin hälsning med att dra på munnen åt husets herre och åt all hans tarflighet midt i rikedomen. Detta förgrymmade till den grad trälarna, att de ofta blefvo buttra och ovilliga. Men då höll han bondeträta och blef seg som bast och omöjlig att flytta som en sten. 
<sec/>
Vägfärdande köpmän kommo ibland med halländskt salt, som hade blifvit dyrt under de oroliga tiderna. Hände det, att de klöfjade genom skogarna med ännu större dyrbarheter, skickade han ut sitt folk och lät plundra dem. På det sättet växte beständigt hans rikedom. De ihjälslagna blefvo sänkta i ett kärr, som han sedan aldrig själf tordes rida förbi annat än i stort följe och vid full dager. Både Tor och Frey och Oden och Kristus hädade han af hjärtans lust och trodde på ingendera. En torsvigg som hittades i åkern, högg han ändå fast i dörrträt, för att den skulle skydda mot eld. Och i smyg, så att ej trälarna skulle se det, lät han en kristen man läsa öfver storplogen. Han trodde lika litet på mannen som på torsviggen, men han ansåg, att i så allvarliga ting var en god bonde i sin rätt att försöka alla medel. Hvarken regn eller snö kunde heller afhålla honom ifrån att på Tors dag tåga åstad med sitt husfolk för att blota. Han begaf sig då till något af de små skurdtempel, som byggda af pålar och alldeles runda stodo under ekarna vid vägen med insjunkna näfvertak och mossiga beläten. Visade sig hotande järtecken i offerdjurets inälfvor, greps han af så vidskeplig ångest, att han hela natten lät bränna facklor och utsätta vakter. Knappt tändes likväl den första ljusningen på skyn ofvan vindögat, innan han åter blef lika stormodig och trygg för sju dygn. 
<sec/>
Allt detta genomskådade trälarna och de försökte att ödmjukt lyda honom, men de aktade honom icke. 
<sec/>
En morgon, när han gick sin vanliga gång till varggropen, kastade han spaden öfver axeln. 
<sec/>
Trälarna höllo på att skära gräs och han sade till dem: 
<sec/>
– Stort och ljufligt är mitt Folketuna, fet och lucker är jorden, och allt här är till nytta. Varggropen är det enda, som aldrig gifvit mig något, hvarken en päls för vintern eller ett villebråd för spettet. Därför tänker jag nu så, att det är lika godt att fylla den. Hvad mena ni om det, barn? 
<sec/>
– Vi mena – svarade bryten, som var trälarnas förman – att det vore oklokt arbete. På tom strand kan en vacker dag ligga den grannaste mussla. 
<sec/>
Dejan, som var trälkvinnornas förestyre och bar nycklarna till skämman, ville också säga något, men hon tvekade. Först då hon märkte, att han enkom vände sig till henne, sade hon: 
<sec/>
– Ända hit kan du själf se, att grankvistarna, som äro lagda öfver varggropen, blifvit rubbade. I dag får du byte. Men jag säger dig, husbonde, är det en grann mussla, så akta dig att den inte skär dig i fingrarna. 
<sec/>
Det hade han icke väntat, och varskodd af deras ord lyfte han spaden till hugg som en yxa. De sista stegen gick han smygande. 
<sec/>
Så snart han böjt sig öfver gropen och makat kvistarna åt sidan, lät han åter spaden sjunka. Den trygga munterheten i hans själ susade upp som jäsande vin, ända till dess hela ansiktet blef blodrödt. 
<sec/>
– Du hjulbente och kutige Asa-Tor! – utbrast han. – När hittade en bonde en sådan fångst i sin varggrop! 
<sec/>
En så lång stund stod han sedan orörlig och tyst, att trälarna hvarken förr eller sedan hade sett honom försjunken i så djupa tankar. Det var nu full sommar. Tunga humlor brummade i luften. Baldersbrå och Friggas öga blommade på tunet, och på åkervallarna gulnade länge sedan kornet. Borta på sjön vickade en fiskare sin ekstock, och den var ännu svart efter elden, som hade urholkat den. 
<sec/>
Trälarna kommo efter hand också fram till gropen och ställde sig i en ring. Endast dejan, som förut hade kastat en blick mellan grankvistarna, höll sig ett stycke bakom de andra. På botten i gropen satt en liten späd finnmö och lyfte skrämdt och bedjande sina händer. Fast hon ända upp under kinderna var gömd i sin pösiga räfpäls, igenkände han henne genast. Därom misstog han sig ej. Hon var en af dvärgdöttrarna, som dansade i högen, fast hon då icke hade annat på sig än skinnsockorna och de slängande länkarna af glaskulor. Länkarna voro nu hopvirade om halsen och glimmade i räfhåret som regn. Ögonen som då voro yra och liksom fyllda med blod, brunno nu stilla och djupa som två bruna vildsjöar, men de voro ändå desamma. En gång sedan dess hade han drömt om henne. Då i drömmen hade hon suttit och brutit sönder glaskulorna som nötter, och ur alla kröp det små svarta larver med horn. 
<sec/>
– När jag ser rätt efter – sade han – upptäcker jag på ditt bälte en hel rad af de mynt, som jag förlorade i snön. Du kan inte skylla mig för att ha brådskat med att taga hämnd på er, dvärgar. Säg nu, hur har du kommit hit? 
<sec/>
– Ensam och vilse gick jag i nattmörkret – kvidde hon och smällde med tungan och talade med tummarna på finnvis. – Ingen hade öra när vildmannens dotter ropade. Ingen hjälpte henne, när hon stupade genom gillret, och hon var för liten att taga sig upp. 
<sec/>
Dejan kom nu litet närmare. 
<sec/>
– Hon är nog frid och väl danad, den lilla, men du skall inte höra på henne husbonde. När en af hennes folk ser en röd räf, kallar han den hvit, bara därför att en dvärg aldrig kan säga något sant. Var du säker, att här är något försåt med i detta. Jag har hört mycket ondt om Jorgrimme och hans kula. Hade han ärligt i sinnet, komme han själf till gårdsgrinden med sina döttrar och bad dig att köpa dem. Upptar du henne bland husfolket, så kan däraf komma mycket ondt. 
<sec/>
Han stötte fast spaden i marken och började tänka. – Tror ni då – frågade han slutligen – att jag skall sitta ensam i alla mina dagar och inte ha annan ögonfägnad än era sotiga hufvud? 
<sec/>
– Hvad oss trälfolk angår – svarade hon – känner jag mer högättade odalmän än du, som inte hållit sig för goda att sätta trälkvinnorna bredvid sig på dynorna. Jag har varit i gårdar, där hvar trälinna hade en påse på ryggen, och i hvar påse skrek det ett barn. Så brukar det gå till här sunnanskogs. 
<sec/>
– I min stuga får trälkvinnorna nöja sig med halmen. 
<sec/>
– Vi menade också bara, att du skall låta henne sitta kvar i gropen, så att ingen behöfver röra vid henne. Vill hon taga sig upp, känner hon nog runor, som hjälpa henne lika bra som någon stege. Och så menade vi, att du borde tänka på att skaffa mer heder åt gården. Du är redan öfver din medelålder, och en så rik bonde som du, behöfver väl bara åka till närmaste granne för att göra ett godt brudköp. 
<sec/>
Han vände henne ryggen och begynte gå utåt åkern. När trälarna sågo det, följde de efter och togo vid igen med arbetet. Under tiden mumlade han: 
<sec/>
– Jag har nog hört om de stormodiga bondedöttrarna, som draga sina bröder med sig in på bänken och slå efter husbonden med nyckelknippan. 
<sec/>
När det hade lidit om en stund och dagvarden blef framsatt, kom han tillbaka till stugan. Han tänkte på dvärgdottern och mindes henne, som han hade sett henne i drömmen och den gången hon dansade. Men på samma gång tänkte han på något helt annat, som i grunden sysselsatte honom vida mer, och det var att trälarna begynte tredskas och ville gifva honom råd. Det var då lönen för att han var en god husbonde, som lofvat dem nya vadmalskläder hvarannan höst. Därför teg han envist och blef återigen seg som bast. Då han emellertid såg, att trälarna icke genast följde med in utan togo spadarna med sig och i en grå flock linkade bort till varggropen, ropade han på bryten. 
<sec/>
– Vi tycka att det är bäst att skotta igen gropen, så får hon bli där – sade bryten och häjdade ett ögonblick sin gång. – Det enda är med allt guldet och silfret, som hon har på bältet, men det kunna vi taga upp sedan till nästa sommar och lämna dig då. 
<sec/>
Folke Filbyter satte sig på bänken, där grötfatet redan stod och rykte. Han tog skeden full och blåste på den, och genom dörren såg han hur trälarna ställde sig kring gropen. De väntade på bryten, och när han utan att göra sig någon brådska slutligen hade hunnit fram, rådgjorde de en stund. De gingo än till den ena sidan, än till den andra och sågo ned i gropen. Bryten tycktes vilja öfvertala dem, att först gifva sig en stunds ro och icke låta maten kallna, ty han pekade mot stugan, men de voro oroliga och otåliga. 
<sec/>
– Hvad ondt har jag gjort er efter ni vilja mig så illa? – klagade dvärginnan ur djupet. – Spring till min far i skogen. Han skall gifva er mycket silfver för mitt lif. Stenöga, Stenpanna, gud vid forsen, Umasumbla, hjälp oss! 
<sec/>
– Nu kan ingen stengud längre skydda dig – hånade bryten nästan godmodigt. – Men blunda och böj dig litet framåt, så går det fortare för dig. 
<sec/>
Trälarna plockade undan grankvistarna. Ryggarna, som redan voro krokiga förut, böjdes ännu mer och förskinnen smällde. En sakta gråt var annars det enda, som hördes, och spadarna kastade jord och sand i den graf, som var ämnad åt vildmarkens vargar och räfvar men ej åt hennes olyckliga dotter. 
<chapter/>
<chaptername>Kap4</chaptername>

<chaptername>4.</chaptername>

<sec/>
Folke Filbyter gaf sig god ro, och det gjorde han för att dubbelt kunna visa sin vilja och makt. Först när han hade ätit sig mätt, sköt han ifrån sig fatet och gick till varggropen. 
<sec/>
– Vi fylla gropen för vår egen skull, men ändå mer för din, husbonde – sade bryten och makade på piskan i bältet. – Du kommer att bli nöjd med oss sedan efteråt. 
<sec/>
Folke Filbyter gaf honom icke något svar. När han böjde sig fram, såg han, att hon ännu hade hufvudet fritt och bart. Hon höll den ena handen sträckt uppåt liksom för att i det sista räcka sig efter hjälp. Han grep henne stadigt om armen och lyfte henne upp i solljuset. Hennes hud var så het, att han kände, hur det sved inne i handen på honom. Utan att släppa sitt tag, bar han henne med sig som en docka ända in i salen och satte henne i halmen. 
<sec/>
Därefter gick han bort i hörnet och öppnade kistan. Den hade många hänglås och bommar och var dessutom kantad med fastlänkade gråstenar, så att den skulle bli ännu tyngre och tarfva många mäns kraft för att flyttas ur stället. Det klingade och rasslade, när han rörde i kistan bland smycken och silfvertackor, och en stund letade han något och tycktes tveksam. Så tog han upp en guldkedja och kastade den öfver takbjälken midt i salen, två steg från härden. Det var en kedja af fina ringar och med många små och stora pärlor. Knäppet glänste på långt håll med blåaktigt och stilla sken som en aftonstjärna. 
<sec/>
– Hvad heter du? – frågade han. 
<sec/>
– Jag heter Jorgrimmes dotter. 
<sec/>
Han klappade henne på lufvan. 
<sec/>
– Sörj ej, du lilla dvärgmö – sade han – ty nu skall du stanna hos mig på Folketuna och aldrig mer behöfva skrapa ett räfskinn till kjorteltyg. Hvar dag skall du betrakta denna guldkedja, när du går i dina sysslor. Den skall vara det sista för dina bruna ögon, då du somnar, och det första, när du vaknar. Och när jag blir nöjd med dig, skall du få hämta den kedjan från bjälken och behålla den som din. 
<sec/>
Då torkade dvärginnan bort sina tårar och begynte trifvas i gården, så att hon sedan nästan aldrig gick bort till de sina i skogen. Endast vid klart stjärnväder smög hon sig ibland undan till sin syster för att dansa och spå. Med svek eller fagert tal ställde hon det då alltid så, att hon på återfärden hade med sig några af de mynt, som hade fallit ur Folke Filbyters säck och som dvärgarna sedan plockat upp efter snösmältningen. Gårdsfolket begynte därför småningom förlika sig med henne, efter hon drog rikedom till huset och aldrig var oglad. Tunet framför stugan var omgärdadt med en skidgård, och slutligen hände det ofta nog, att Jorgrimme och hans andra dotter smögo sig fram till grinden. Där stodo de med lufvorna ända innanför grindstolpen och bådo att få låna en kittel eller byta till sig ett stycke vadmal mot något fälldt villebråd. Hon lade då ut det begärda i gräset och gick sedan in i stugan med alla trälarna och slöt dörren. Dvärgarna skyndade sig att verkställa utbytet och sprungo sedan till skogs. Men ibland när Folke Filbyter ville ha lustigt, stod han i vindögat och sköt efter dem med pilar. 
<sec/>
Nästa sommar födde hon honom en son. 
<sec/>
Då lyfte Folke Filbyter henne från golfvet och bar henne bort till guldkedjan, så att hon själf kunde lösa den från bjälken. Sedan låg hon i halmen och lekte både med pilten och smycket, och redan nästa dag stod hon vid härden igen och skötte kitteln. Hennes plats var bland trälarna, ty hon bar hvarken nyckelknippa eller kappa som en lagköpt odalkona. Hon gaf ej heller gossen di utan stack då och då litet djurmärg i hans mun och lät honom sedan ligga. 
<sec/>
Gossen fick namnet Ingemund. Sedan födde hon Hallsten och på tredje sommaren Ingevald. 
<sec/>
Hon tog ofta barnen med sig i en påse på ryggen, när hon ströfvade i skogarna. De lärde sig tidigt att med skidor under fötterna gå i kapp vargen och slå af hans rygg med stafven. När de blifvit halfvuxna gingo de in för fadren, där han satt på bänken. Han frågade då om de ville kasta lott om sin arfsrätt till Folketuna eller gå till hirdgårds som andra rika bondesöner. Det gjorde han endast för att pröfva dem. Ingemund och Hallsten visade honom, att de redan skäftat tre tolfter pilar hvar och att de kunde slunga masurklubban tvärs igenom salen ända ut i gräset. Ingevald, den yngste, var oraskare och hade ingen annan färdighet att visa honom än att han var snartalig och kunde svara på hvilken gåta som helst. 
<sec/>
– Välan – sade Folke Filbyter till sina söner. – Du Ingevald, som är yngst och svagast, får stanna under mitt ris, så länge jag lefver. Men sedan ärfver du också ensam hela Folketuna. Åt er båda andra skänker jag däremot genast så mycket ur kistan, att ni kunna värfva femtio män och skaffa er själfva goda brynjor och vapen. Mitt skepp Menglöd och två andra skepp, som också voro mina, stå ännu på hafsstranden vid sköldmöns hög. Dem skola ni taga. De äro af ek och väl öfvertjällade, och ni skola medföra verktyg och timmer för att sätta dem i stånd. Några råd för lifvet kan jag inte gifva er, ty jag är en fåkunnig man och har långt till ord. Åt inga gudar kan jag anbefalla er, ty ni få se många olika, och alla svika de er, när er egen arm sviker. Men sitter jag i högen, när ni återvända, blygens att beträda den, om ni komma för att tigga. 
<sec/>
Ingemund och Hallsten drogo nu i österviking, men Ingevald fick sitta hemma hos trälarna. Han var moderns kälpilt. Hon klädde ut honom i skrikande tyglappar efter dvärgfolkets tycke, men han följde trälarna i arbetet och högg störar och repade vidjor som de andra. Om kvällen kröp han in mellan dem, när de sutto kring härden och bundo bast eller gjorde kardor, och han lärde sig att härma deras tungsinta och släpande tal. En träl förblef han i alla sina tankar, ty han visste ingenting annat om världen än hvad trälarna visste. 
<sec/>
Det var Folke Filbyters fröjd att hålla bröllop för sina trälar. Helst ställde han det så, att han gifte ihop en ung träl med någon af de fulaste och skrumpnaste gummorna. Nu hade han en trälkvinna, som han kallade Tova Halmkär, därför att hon var gammal och utsliten och mest låg bakom afbalkningen och suckade. En dag, när tiden blef honom lång, gjorde han bröllop för henne och en ung träl, som hette Kalf. Bryten manade in alla trälarna och ställde upp dem med viskor under armarna, som det var bruk när de skulle leka bröllopsdans. Han var miskundsam mot dem, när de arbetade, ty han var mån att likna sin husbonde; men när de skulle leka, voro de så tröga, att han måste taga till piskan och snärta efter deras långa hälar och platta fötter. 
<sec/>
– Tova, Tova! – ropade Folke Filbyter och log, så att det skymde för ögonen. – Tror du, att du får ligga kvar hos baggen i fårfållan, när du skall i brudhalmen? In med dig vackert i leken. Nej, vänta litet, Tova! Säg oss först, om det är sant, att du fordom i din ungdoms och dårskaps dagar röfvades från skepp till skepp för dina hvita armars skull? 
<sec/>
Hon strök sig öfver hårfästet med sina tjocka och krumpna fingrar och stod alldeles förbryllad midt i ringen. Det eggade husbonden ännu mer till att fortsätta gycklet. – Du är för blyg att svara på sådant, Tova lilla. Och du är rädd för brudgummens vrede. Han är så ung och hetsig, brudgummen. Men säg oss då åtminstone, om det verkligen kan vara sant, att du är dotter till en stor och mäktig höfding i Frisland? 
<sec/>
– Honom minns jag inte – svarade hon långsamt och släpande. – Men jag minns en ung kvinna, som var min mor och som satt i det trånga borgfönstret och plockade körsbär åt mig från trädtopparna. 
<sec/>
– Trodde jag inte att det var sant! Du får en ädel brud, Kalf. Och hon blir liggkär och stillsam. Smäll nu i med fötterna! Mana på dem en smula, bryte! Stryk brudgummen om hälarna! Så skall det låta. 
<sec/>
Ingevald höll sig gömd bland de bortersta och mest förlägna, som voro omöjliga att få fram på golfvet. Några voro så vana vid arbete, att de leddes vid att stå och hänga med armarna. De begynte fäja i vråarna och hissa på kitteln, under det att de sågo på. Hönsen lupo kacklande utefter väggarna, och stickor, barkbitar och halm yrde högt upp. I den täta röken vände sig de dansande. Den knappa dagern föll då och då på trumpna och hoptryckta ansikten, men försvann sedan åter igen lika hastigt. 
<sec/>
Dejan hade redan hällt upp honungsgröten och satt den på bänken framför Folke Filbyter. Hon stod och torkade hornet för att gå till brygghuset och hämta mungodt. Säfligt och godmodigt banade sig då bryten en väg mellan armbågarna. Genom att höja piskskaftet upp- och nedvändt gaf han trälarna ett tecken att hålla upp. 
<sec/>
– Husbonde – sade han – det har kommit någon främmande oxe på ägorna, ty våra oxar råma i fäboden. 
<sec/>
– Du talar rätt – svarade Folke Filbyter och pekade mot dörren, där en blåmålad vagn stannade. 
<sec/>
Den var förspänd med en silkesglänsande och välryktad oxe. Tömmarna hade tofsar. Oket var utskuret med rosor och löf i alla sommarens färger och fullsatt med oräkneliga små pinglande klockor och bjällror. Mannen, som steg ur och kastade tömmarna, hade benen ända till knät korsvis lindade med band. Ett grått och ärevördigt skägg bredde sig öfver hela bröstet, men hans klara och kloka ögon blefvo först synliga, när han böjde sig ned utanför den låga dörren och förundrad såg in i salen. Hönsflocken mötte honom på tröskeln och vände flaxande och spridde sig återigen utefter väggen i en lång och springande rad. Och trälarna stodo där med sina viskor utan förstånd att gå ur vägen. Det dröjde tydligen också en stund, innan han vande sig så pass vid röken, att han upptäckte Folke Filbyter, som satt kvar på bänken med grötfatet mellan knäna. 
<sec/>
– Ulf Ulfsson, grannen, hälsar gårdsbonden – begynte han. I stället för att därvid hånle som andra främlingar alltid brukade på Folketuna, rynkade han ögonbrynen och stannade fientligt flera steg från bänken. – Törhända minns du, att det till stor del var af mig du köpte din myckna jord. Sedan dess ha vi inte sett hvarann. Och nu skall jag gifva dig en lätt gåta att tyda, Folke Filbyter. Nämn mig den man, som borde fruktas som en slagbjörn och hedras som en odalman, men som nu alla se snedt på med löje. 
<sec/>
Folke Filbyter stötte fast skeden midt i gröten. – Ingevald, Ingevald min son – sade han – kom hit och visa, att du är ordsnäll och har din mors hufvud! Din far förstår sig inte på gåtor. Tala nu inte släpande, som när du sitter med trälarna. Kom fram utan försagdhet, Ingevald! Nämn mig den man, som borde fruktas som en slagbjörn och hedras som en odalman, men som nu alla se snedt på med löje. 
<sec/>
Ingevald strök sig bondblygt mot väggstolparna, men så tog han mod till sig. Han hade kvicka bruna ögon och moderns gulaktiga ansikte. Silfverringar sutto i öronen. En mängd gula och röda lappar voro fastsydda på kläderna, och midt i sin förlägenhet kände han sig smickrad och lycklig öfver att beskådas. Smal och trasgrann gick han fram ända till härden och svarade djärft: 
<sec/>
– Det är Ulf Ulfsson, när han kommer obuden till bröllop just då välfägnaden burits fram. 
<sec/>
Ulf Ulfsson bet sig i läppen. 
<sec/>
– En god gåta kan ha flera tydningar – sade han. – Blir jag utskämd i ditt hus, Folke Filbyter, så får jag tåla det. Själf kommer jag inte för att visa dig någon ära. Svårt är det också ana, att här hålles bröllop. Jag ser inga löfruskor i vråarna, inga blommor på golfvet. Men nog snafvar jag i groparna öfver barkbitar och spånor. Takbjälkarna äro på undersidan sotiga och svarta men ofvanpå hvitkalkade af hönsens spillning. Och nog har jag hört att bröllopsstugan brukar blådragas med bonader, men de halffärska kalfhudar, som du här torkar på väggarna, sprida en sådan lukt, att den genast botar både hunger och törst. Här sitter du och tämjer trälar utan tanke för annat, och ändå är du storrik och kunde gälla mest i hela häradet. Det var dig jag menade med min gåta, om jag nu skall behöfva säga dig det. Det finns inte en krämare, som inte skrattar dig i synen, när han ser dig sitta och pusta öfver grötfatet. 
<sec/>
Folke Filbyter stirrade på honom och kände hur öronen och hufvudet fylldes af hans ord, men han förstod dem icke. Det fanns hos honom en bred fromhet på botten, fast ingen hade lärt honom att bruka gåfvor, som syntes honom själf så misstänkta. Det vållade honom en nästan blyg förlägenhet, om de någon gång kommo till synes. Han förstod icke annat, än att han var den bästa bland husbönder, men han hade ändå en förnimmelse af, att Ulf Ulfsson i allt var hans öfverman – och han gladdes icke åt att se honom. 
<sec/>
Ulf Ulfsson stod kvar på afstånd. 
<sec/>
– Hvarför kommer du aldrig till tings som andra odalbönder? – frågade han. – Vi behöfva män. Eller vet du inte, att när gamle konung Emund väl blef satt i högen, kom hans jarl Stenkil till makten? När han sitter vid vinterblotet i Uppsala, dricker han inte gudarnas minnen utan ser ned på marken och hviskar med sin kristna hird. 
<sec/>
– Stenkil klipper inte mina får – svarade Folke Filbyter – och skor inte mina hästar. Här på Folketuna råder jag och ej den usla jarlaätt, som upprest sig och trotsar Uppsala gudahof. Har du ingenting viktigare att förtälja, Ulf Ulfsson? 
<sec/>
– Jag har. 
<sec/>
– Säg det då fort, ty jag vet inte mycket, som jag fruktar. 
<sec/>
– Nåväl, så skall du nu höra min nyhet. I går kom till vår bygd den första tiggaren. 
<sec/>
– Jag förstår dig inte, Ulf Ulfsson. 
<sec/>
– I går kom för första gången en man, som vandrar kring och ber om nådegåfvor. 
<sec/>
Folke Filbyter reste sig, rödflammig af harm. 
<sec/>
– Det är stor skam att höra om sådant. Låna mig den löskekarlen. Jag skall taga honom med mig ut på åkern och spänna honom för kroken. Har han då en snål och dålig herre, som inte kläder och föder honom? 
<sec/>
– Därom får du själf fråga honom, när han kommer, ifall du vill byta ord med en, som tigger. Men kom ihåg: dräper någon utländsk präst, böte för honom som för inländsk man. Det säger redan vår lag för att skona de kristna. Han är på väg hit, och jag har åkt det fortaste jag kunde, så att jag skulle hinna före honom och varsko dig. Du skall inte tro, att jag gjorde det för din skull. Du lär inte stoppa många gåfvor i hans påse. Men jag ville ärligt säga dig, att i onda tider som nu få vi tänka på att hålla hop, vi två, fast ingen af oss likar den andra. Och ser jag rätt, är det han, som redan närmar sig där ute på gräsvallen. 
<sec/>
Alla vände de sig nu igen mot dörren. I solskenet kom en gammal man med en knotig staf i den ena handen och en liten pung i den andra. Han bar ett groft rep om lifvet och var barfota och gick så fort och ifrigt, som såge han en lång väg framför sig och fruktade hvar onödig hvila. Så snart han hade kommit fram midt för salen, bredde han ut armarna vänligt och utan stora åthäfvor och sade helt sakta: 
<sec/>
– För Jesu Kristi sons skull, gif mig en allmosa. Jag heter Jakob. Har ingen talat med er om den gamle Jakob? Det är inte för min skull jag tigger utan för min gode herres skull. Ödmjukt tackar jag för det minsta, men är du rik, bonde, så gif tiondet, och är du rättfärdig, så skänk allt. 
<sec/>
– Ingevald, min son! – sade Folke Filbyter, och hans röst stockades af växande vrede. – Här är inte sed att gifva utan att taga, ty marken är min. Tag du pungen från den gamle. Gif honom sedan två slag med hans egen käpp, det ena för hans egen skull, det andra för hans herres, efter han kläder och föder honom så illa, att han behöfver tigga. 
<sec/>
Ingevald gick ut och ryckte till sig pungen. I den lågo några mynt och fingerringar och ett stycke torrt bröd. Brödet lät han honom behålla, men pungen knöt han fast vid sitt eget bälte. Sedan gaf han honom med glad lust det första slaget öfver ryggen, så hårdt han förmådde. Men redan när han skulle utdela det andra slaget, föll det lamare och mjukare. Han kände sig rådvill, ty den gamle tog honom om halsen och kysste honom på båda tinningarna. 
<sec/>
– Jag tackar dig, mitt dyra barn, att du låter mig lida för min gode herres skull – sade han. – Och jag tackar och välsignar er alla, ty ingen kan älska er mer innerligt än jag, kära, kära bröder. Jag hade tänkt att få stanna något hos er och tala till er om min herre, men jag ser, att i dag skulle ni inte höra mig. Jag får välja en bättre stund. 
<sec/>
Därefter fortsatte han genast sin vandring med samma brådskande ifver, och hans ögon, som fuktats under smärtan, glänste så lyckliga som i den största glädje. 
<sec/>
– Det där är farligt folk! – mumlade Ulf Ulfsson och slog ned ögonen och strök genom skägget. Folke Filbyter förstod alltjämt ingenting utan höjde bara ännu myndigare sin röst. 
<sec/>
– Kom hit, Ingevald! Du gjorde din sak väl, och nu skall du ställa dig framför Ulf Ulfsson, så att han får fästa dig med handslag. Var inte rädd, Ingevald. Han är vår granne och vill dig inte illa. Kom bara hit, så skall jag själf leda dig fram till honom. Han talade med stränga ord som alla storbönder, men nu börjar jag ana, hvad han menar. Det behöfs män på tinget. Men jag har långt till ord, och jag har suttit länge stilla. Min brynja hänger så ihoprostad, att jag inte längre kan skaka ut den. Du skall få vapen och en ny brynja, Ingevald, och du skall gå till tinget i mitt ställe. 
<sec/>
Han sköt fram sonen, men Ulf Ulfsson, som ännu mindes det spetsiga svaret på gåtan, kände föraktfullt på hans sträfva hästhår och gaf honom ett slag tvärs öfver kinden. 
<sec/>
– Se här – sade han – din son har hästhår, och kinden är läderaktig och kan inte rodna, inte ens för ett slag. Det är tecken på finnblod. En finndvärg kan inte rodna, hur mycket man nyper och slår honom i ansiktet eller skämmer ut honom. Bland fria män på tinget skulle inte många lyssna till en sådan, om du också själf ginge med och erkände honom. Det hade varit bättre, om du i tid satt ut det barnet i skogen. Bonde, är det med slik afkomma du tänker grunda gård och ätt? 
<sec/>
Folke Filbyter grep honom i manteln. En sådan skymf midt inför det samlade husfolket hade han aldrig varit med om, och Ulf Ulfssons högdragna och lugna hån förbryllade och förstummade honom. Den storrika husbonden på Folketuna började stamma, och Ingevald hviskade till honom: 
<sec/>
– Vill du, far, så går jag och stänger dörren, medan du slår ned honom. Bryten och jag får sedan bära honom till kärret. 
<sec/>
– Jag har god hörsel – fortsatte Ulf Ulfsson. – Jag vet nog också, att om jag kärar mot dig vid tinget och låter gräfva i kärret, blir du illa fast. Därmed skulle jag heller inte dröja en enda dag, om inte klokheten sade mig, att vi bönder och grannar nu behöfde hålla samman mot de kristna. 
<sec/>
Folke Filbyter besinnade sig och släppte hans mantel. 
<sec/>
– Du är vapenlös, Ulf Ulfsson, och du står under mitt tak. Är det med skymf du tänker lämna mig, då lofvar jag, att ditt hus skall brinna redan i natt. Men var det allvar nyss, när du ville, att det skulle bli annorlunda här på Folketuna och att vi skola bli bundsförvanter, då kör du mig nu strax i din egen vagn till den rikaste gården i hela häradet. Och där blir du böneman för min son, så att han gör ett godt gifte. Jag har nog själf länge betänkt, att allt inte kan gå som hittills. För min del kan det vara detsamma, men Ingevald börjar bli vuxen och han får ett stort arf. Har du förstått mitt villkor, så låna mig nu din blå mantel. Min grå vadmal är ingen brudfägnad. Jag vill se den bonde, som kan säga nej, när Folke Filbyter friar för sin son med dvärgkvinnan! 
<sec/>
– Den rikaste gården i häradet, näst Folketuna, det är min. 
<sec/>
Folke Filbyter ryckte till, som hade en lönndörr oväntadt sprungit upp och visat honom en trappa, om hvilken han förut aldrig haft en föreställning. Han var icke skicklig nog att förställa sig. Nya och plötsliga tankar korsades i hans hufvud. Det föreföll honom, att han själf i en hast hade förvandlats till den öfverlägsne, som hade att tala och råda. Med en sidoblick som blef förnärmande i sin misstro, sänkte han rösten och halfhviskade: 
<sec/>
– Granne, du bär flera ärenden på hjärtat än du låtsats. 
<sec/>
Därmed gaf han Ulf Ulfsson ett slag på skuldran, men ännu en gång ryckte han till af förundran. Det var inför det dystra allvar, som vid hans ord lägrade sig på gästens ansikte. 
<sec/>
– Mitt ärende har jag redan sagt dig – svarade slutligen Ulf Ulfsson efter att länge ha stått tyst, som ville han helst slippa alla bekännelser. – Likväl bör jag inte neka att under vägen hit kom jag på många tankar. Hur du hade det inom skål och vägg visste jag inte mycket om. När jag stod vid råmärket mellan våra ägor och vattnade oxen i bäcken, besinnade jag, att du kanske hade barn liksom jag och att ett gifte säkrare än annat kunde betrygga ett förbund mellan gårdarna. 
<sec/>
– Nu talar du uppriktigt, Ulf Ulfsson. 
<sec/>
– Och därmed skall jag fortsätta. När jag fick träffa dig i din sal och se din son, voro de tankarna fort bortblåsta. Din son är en vanbörding, och jag håller min dotter för god att bättra upp ditt ätteblod. 
<sec/>
– Dagarna bli långa för en mö, som sitter och väntar på friare, kära granne, och du skall inte vara hård mot henne. Här skall din dotter få det bra. Hon skall få bo hos mig och vara samman med mig om disk och duk. 
<sec/>
– Ännu har jag inte sett någon duk i ditt hus, Folke Filbyter, och min dotter trifs godt där hon är, under mitt ris. På ditt Folketuna råder hvarken skick eller sed. Trälarna stirra, som om de aldrig förr sett en människa i hela kläder. 
<sec/>
– Vet du, att jag har varit höfding och haft tre skepp på hafvet? 
<sec/>
Ulf Ulfsson log. 
<sec/>
– Det låter som en saga, men det sägs, att den skall vara sann. 
<sec/>
– Den första tiggaren har i dag kommit till trakten, Ulf Ulfsson. Hvad sådana vårfåglar varsla, har du nyss sagt oss. Välj själf, om du vill ha förbund eller strid mellan gårdarna. 
<sec/>
Ulf Ulfsson vände sig halft åt sidan för att gå, men betvang sig. 
<sec/>
– Däröfver bestämmer inte jag ensam – svarade han motsträfvigt. 
<sec/>
– Du har då vuxna söner? 
<sec/>
– De bli hårda nötter att knäcka på en fästningastämma. Du skall likväl inte tro, att jag är öfvermodig, därför att jag är af gammal lagmanssläkt. Hvem kan säga det förut, om inte din smalaxlade sons granna klutar bättre behaga mina barn än mig? Jag har trädt in under ditt tak, och du är därför i din rätt att också stiga under mitt. Du kan då själf framställa hvilka frågor dig bäst lyster. Vill du utsätta dig för afslag och kanske spe, blir det din sak. Så hotande som tiden är, skulle jag åka hem lugnare, om jag kunde tänka mig en klok uppgörelse. Vänner bli vi aldrig, men det är min önskan, att vi åtminstone aldrig bli fiender. Här har du min mantel. Var det inte så, att du ville låna den? 
<sec/>
Folke Filbyter svepte om sig manteln och häktade den. Han gick bort i hörnet till sin kista och tog fram en ask af lindträ. I den låg det en liten krona, hvars gyllene eklöf voro alldeles mjuka och böjliga som på en lefvande krans. Trälarna hade aldrig beskådat en sådan härlighet. De sträckte sig öfver hvarann för att kunna se bättre, och i detta ögonblick kände de för första gången en verklig vördnad för sin husbonde. 
<sec/>
– Denna skall hon få – sade han. – Och en silfversömmad hufvudbindel skall hon få och fingerguld och ärmkappa och nyckelring ... och en sadlad mjölkhvit gångare. Du skall se, Ulf Ulfsson, att jag kan bjuda högt! 
<sec/>
Ulf Ulfsson hjälpte honom tankspridd upp bredvid sig i vagnen, som var trång för en så bred sidoman. Folke Filbyter satt med asken i knät, och under det att vagnen vände på gårdsvallen och åkte bort, hörde de kringstående trälarna, hur han fortsatte att bjuda. 
<sec/>
– Två silfverskedar skall hon ha – ropade han – och två hundraden vadmal och tjugu alnar linne ... och åkläde och underdyna, stoppad med fågeldun ... och bänkdyna med gudväf ... och femtio mark brändt silfver med flämskt stadsmärke. Och hvar och en af bröderna skall ha en skjorta med silfverknappar ... och själf skall du ha så mycket tröskad säd, som två par oxar kunna köra i två vännor. Jag vill se hvem som säger nej. Du kutige och hjulbente Asa-Tor! 
<chapter/>
<chaptername>Kap5</chaptername>

<chaptername>5.</chaptername>

<sec/>
Det blef tyst i huset, när vagnen hade rullat bort. Genom att ännu en gång höja piskan omvänd lät bryten trälarna förstå, att de voro lediga för kvällen. De linkade ut i en grå flock. 
<sec/>
Ingevald stod kvar innanför dörren. Skymfen brände i hans sinne med en sådan smärta, att den tycktes honom oläklig. Med ens hade den öppnat hans ögon, så att han såg barkbitarna och smutsen i rummet. Han kände för första gången, hur fränt det luktade från hudarna på väggen. Han såg pinsamt klart, hur förvildad och litet vördnadsbjudande fadern tett sig, när han med sin ask i knät skrytande och högröstad åkte bort bredvid den allvarlige Ulf Ulfsson. Ingevald hade aldrig hört någon tala så stolt och manligt som Ulf Ulfsson, och begärligt hade han lyssnat efter hvart hans ord. Det gnagde och plågade honom också, när han tänkte på den gamle Jakob, som han hade slagit. Ännu kunde han på sina tinningar känna de kalla läpparna. 
<sec/>
Han sprang ut för att följa med trälarna, som han brukade, men han kunde ej finna dem. Hvad var det då de hviskade om nyss, när de gingo förbi honom? Det förundrade honom också, att Tova icke kröp tillbaka in i fårfållan i hörnet utan gick ut med de andra. – Ingevald! – ropade en släpande röst från bodarna, men när han kom dit fanns ingen människa. Kreaturen voro i vall, och han gick utefter de tomma båsen, där spindlarna spunno. – Ingevald! – ropade en annan trälstämma långt borta på andra sidan stugan, men där kunde han heller icke hitta någon. Han började ana, att trälarna smögo sig undan och med flit sökte vilseleda honom genom att kalla på honom från olika håll. Hade han då nu blifvit så föraktad, att till och med trälarna gömde sig för honom? Var det då hans skuld, att hans mor icke var en fri odalkvinna? 
<sec/>
Hur han än letade, kunde han icke träffa någon. Den smala och trasgranna bondesonen, som skulle ärfva hela den storrika gården, stod ensam mellan hjulspåren i det nedtrampade gräset, och på gafvelhörnens ormhufvud sutto skatorna och skrattade åt det öde Folketuna. 
<sec/>
Då drog han sig till minnes, att flera af trälarna smugit sig bort under de sista nätterna. De andra hade hviskat med hvarann och ibland snyftat men alltid tystnat och låtsats sofva, så snart han satte sig upp i halmen. Det var något, som de ville dölja för honom. Han rufvade därpå, förbittrad som han nu kände sig mot alla på gården och mot sitt eget lif. 
<sec/>
Han begynte gå utan mål och mening uppåt skogen, endast för att kunna kväfva den gråt, som tryckte honom om strupen. Sommarkvällen bredde sig klar och stilla, och ekarna föreföllo ännu större i sin orörlighet. Flitigare än bina, brummade ännu en stund de raggiga humlorna i luften, innan de kröpo in i sina mossbon. Utan att veta det stod han länge och såg på en ekorre, som stack ut hufvudet genom fönstret på sitt hus för att undersöka vädret. Då det befanns klart och utan minsta stormsky, slet den röda väderspåmannen bort stoppningen ur dörren och begynte att kasta ut nötskal öfver skurdtemplet nedanför trädet. Smattrandet mot det trasiga näfvertaket väckte Ingevald, och han vände sig bort för att slippa se belätet inne i templet. Det gjorde han halft af rädsla men ännu mer af blygsel. Han tyckte sig icke längre tillhöra den stam, som skogstemplens gudar beskyddade. 
<sec/>
Vid vägen låg också en källa, som var berömd för sin goda och människovänliga vattenande. Han brukade ofta sitta där och själfförälskad spegla de skrikande lapparna och öronens stora silfverringar. När han mycket länge såg i det klara vattnet, hände det, att han till sist tyckte sig skönja källdisens bleka ansikte och greps af en vild lust att kasta sig ned till henne i hennes armar. Men när han nu böjde sig öfver källan, såg han sig själf med Ulf Ulfssons ögon. 
<sec/>
– Se här – snyftade han – kinden är som läder. Hur hårdt jag nyper och slår, kan den inte rodna. Och håret är sträft hästhår. Aldrig får jag stå på tingsstället bland friborna odalmän. Går jag nu dit, lär ingen vilja höra mig. Och alla komma att le åt mina klutar. 
<sec/>
Han slet i den brokiga skjortan och spottade föraktfullt på sin egen bild i källan. 
<sec/>
Beständigt drifven framåt af sina gäckade önskesyner, var det hela tiden just mot tingsstället som han vände sin gång. Den blef allt häftigare och snabbare. Han mumlade, att finge han aldrig stå där med andra, skulle han åtminstone ensam tala till de döfva domarstenarna om sina olyckor. 
<sec/>
Ekskogen glesnade småningom för odlade fält, som längre bort kantades af mörka åsar. Där gärdet tog vid, reste sig tingshöjden. Till sin häpnad fann han, att det var fullt af människor innanför ringen af de väldiga stenarna. Därför att han vant sig att alltid känna som en träl, var hans första tanke att gömma sig, liksom om han varit ute i olofliga ärenden. Han böjde sig ned bakom en buske. Likväl upptäckte han snart, att det icke fanns några blå mantlar bland de församlade utan endast trälars grå vadmal. Han igenkände flera af de trälar, som hade smugit sig undan från faderns gård, och vid en af stenarna satt den lifströtta Tova och suckade som alltid. Det var då för att i skymning och hemlighet hålla träl-ting, som de varit borta de sista nätterna? Och lagmannen, som stod i midten och talade, var den gamle Jakob med sin staf. När han stundvis knäppte händerna och bad tyst, blef det alldeles stilla, och gräshopporna slipade i det våta och doftfyllda gräset. 
<sec/>
Ingevald hörde, hur den lågmälde predikaren slutligen stannade framför Tova och frågade, hvad hon trodde om döden. 
<sec/>
– Därom tänka vi trälar ingenting – svarade hon. – Tor och Frey missakta oss, och Den enögde vid forsen är finndvärgarnas gud. Jag vet bara, Jakob, att jag har stor tröst af att höra dig. 
<sec/>
– Bättre än du, Tova, har jag då förstått, hvad Jakob talat med oss om – sade bryten, som stod bredvid henne och ännu hade piskan i bältet. – Nu ha vi trälar också fått en gud. 
<sec/>
– Så är det, så är det – upprepade Jakob. – Jag har talat med er om honom för att ni skola glädjas och vänta och inte sätta er upp mot era husbönder om de en dag befalla er att dyrka den nye guden. Konungen trifs inte längre hos de blotande hedningarna i Uppsala utan bor hellre när mina bröder i Skara. Hundratals tignarmän och höfdingar samlas där hvar påsk och midsommar för att taga kristnan. Tålamod, tålamod och längtan, det var er arfvedel, men hädanefter skall den tindra. Jag gifver er nu hvar och en en nypa salt, så långt saltet räcker i min påse. Jag besvärjer dig, saltets väsende, vishetens låga, att du i din hemlighetsfulla kraft blir ett hälsosamt botemedel till allt ondts fördrifvande. Jag besvärjer dig vid den nye guden och hans sons kärlek. Och jag går nu fram till så många af er, som jag kan nå, och blåser er öfver ansiktet. Fly bort du mörksens höfding, du djäfvul, ur de kroppar, som jag inviger till boningar åt Gud Herren. Korsets bild tecknar jag med sot och salt mellan era ögonbryn, att Satan måtte förskräckas, om han vänder sig om för att åter krypa in i ert innanmäte. Enfaldigt som jag har lärt det, primsignar jag er alla, både de som stå närmast och de som hålla sig gömda bakom stenar och buskar. Jag signar och viger er till Guds kärleks verktyg. 
<sec/>
Jakob lade sina händer på Tova och bryten och bad länge. Sedan kysste han de närmaste och tog upp tiggarpungen ur gräset och begynte åter sin brådskande vandring. Trälarna kände sig stolta och styrkta, ty de trodde, att det var Tors hammarsmärke, som han hade tecknat mellan deras ögonbryn. Mest förundrade det dem likväl att höra berättelserna om, hur han på det vilda Folketuna tackat för käppslagen. 
<sec/>
– Månne han är en träl liksom vi? – frågade de och började skiljas åt för att smyga sig hemåt. 
<sec/>
– Jag ser röda lappar bakom enbuskarna – hviskade då en kvinna. – Det måste vara sonen från Folketuna. Har han också lyssnat? 
<sec/>
– Jag skall inte angifva någon – svarade Ingevald mellan tänderna. – Nu har jag fått veta, hvar min gud är att finna. Till honom skall jag gå. På klippan vid forsen står dvärgarnas gud. Där står Den enögde, som jag kan misshandla och slå, utan att ens en träl skall ömka honom. 
<sec/>
Han hörde, att någon följde efter honom med ludna och trippande steg, men han vände sig icke om. Han vek af åt sidan in på ljungen under tallarna. Några nästan igengrodda skåror i trädstammarna visade honom, att han var på rätt stråt, men det hade blifvit sent och ibland måste han stanna för att urskilja dem. Då stannade också stegen bakom honom. 
<sec/>
Hans skjorta fastnade oupphörligt mot kvistarna. Det var honom en fröjd att häftigt rycka den med sig, så att lapparna sletos loss och hängde som trasor. Suset från forsen sade honom snart, att han icke längre kunde gå vilse. Här ledde en upptrampad stig, ty här låg Jorgrimmes kula, och längre ut bakom stenrösen yrde skummet. 
<sec/>
Där stod guden i halfljuset på hällen utan att kasta någon skugga. Upplyft på fyra andra mindre stenar var han föga ansenlig till sin storlek och smalnade uppåt som en mortelstöt. Midt ur klippstycket stirrade ett mörkt hål som efter en jättes finger, och det var den fruktades öga. 
<sec/>
Ingevald lutade sig på armbågen öfver guden och såg ned i forsen. Han märkte fortfarande, att han icke var ensam. De vittrande horn och ben efter offerdjur, som öfvervuxna med mossa lågo kringströdda öfver berget, knastrade bakom honom som trampadt ris. Han förstod också, hvem det var. Genast från första stunden hade han anat, att det var modern, som följde efter honom. 
<sec/>
När han böjde hufvudet litet åt sidan, kunde han igenkänna henne. Hon stannade ett stycke från honom vid branten och såg också ned i det brunsvarta skogsvattnet, som först i hvirflarna skummade upp och blef hvitt. De stodo länge på det sättet, som hade de icke vetat af hvarann. Aldrig förr hade han lagt märke till att hon var så liten och redan så förhärjad och afskräckande ful. Är det hon, som har födt mig till lifvet, tänkte han. 
<sec/>
– Ingevald – sade hon slutligen. – Jag var bland de andra trälarna, och jag hörde, hvad du mumlade mellan tänderna. Därför gick jag efter dig. 
<sec/>
– Du är rädd, att jag skall gissla Umasumbla, stenguden? 
<sec/>
– Nej, jag fruktade att du inte skulle ha mod därtill. Tag du hämnd, min son. Hämnden är lisan och fröjden i världen. Och lär dig sedan att älska allt, som är af guld och silfver. Det är det enda, som är värdt en dags mödor. 
<sec/>
Hon gick litet närmre. När hon stod där alldeles invid honom och tuggade stensöta och smällde med tungan och talade med tummarna, fick han afsky för henne, så att han ej längre kunde kalla henne mor. 
<sec/>
– Jag känner nog – sade hon och skälfde på rösten – det du i natt lånat Ulf Ulfssons ögon och att det är med dem du ser på mig. Bättre vore, om de brunne som en verklig skogsulfs. Svider det inte ännu i din kind efter slaget? Inte en stund längre vill jag stanna hos en husbonde, som utan att hämnas låtit oss svälja en sådan skymf som i dag. Jag skulle då förgifva honom eller sticka ned honom under sömnen. 
<sec/>
– Så gå då! Gå hem till Jorgrimmes kula! 
<sec/>
– Jorgrimme är död. Här på hällen offrade han min syster åt Den enögde för att förlänga sitt lif. Men från den stunden blef han oglad och kände aldrig mer någon trefnad. Då gick han in i högen och stack sig själf med stenknifven. Och när jag kom dit och fann, att han var död, ställde jag hans fiskdon och grytor omkring honom. Och hornet Månegarm satte jag i hans stela händer. Sedan täckte jag öfver ingången med jord och torf. Älgen betar öfver hans hufvud. Ingen skall hitta dit, liksom han själf ej visste hvarifrån han kom. Ja, gå, gå, dvärgkvinna! Det sägs, att du stammar från forna höfdingar, som bodde långt i norr, där kvinnorna ha skägg och jaga uroxen med pilbåge och öfvervinna jotnarna med sina besvärjelsesånger. Där voro de vida öknarna fulla af snö och villebråd, och där härskade dvärgarna. Ack, de ha blifvit fattiga och få! Nu hör man nästan aldrig, att någon möter en dvärg i skogen, och här i bygden voro vi de sista. Ja, gå, gå, dvärgkvinna i dagar och nätter, du möter ändå ingen gelike. Men när dvärgarna sluta att tala, glömma de snart alla ord och kunna bara hvina och skria med stormen. 
<sec/>
– Ja, gå, gå! – upprepade han bittert. – Vada öfver strömmen nedanför det sista fallet. Där sluta alla stigar. Där börjar ödemarken. Hvarför gaf du mig lifvet, om du inte vågar att taga det ifrån mig? En träl kan köpa sig fri och bli lika god som någon annan, men hur skall jag någonsin kunna köpa mig fri från allt det onda, som jag ärfde från dig. Mina bröder visste hvad de gjorde, när de gömde sig i aflägsna länder. Hvad skall det bli af Folke Filbyters gård och ätt? Hvarken örnar eller dufvor krypa fram ur en mullvadsgång. Till oss kommer man för att sälja salt, och sedan spottar man på tröskeln. Om jag också rakar mitt hufvud och färgar mina kinder, så sitter ändå blodsarfvet efter dig i mina inälfvor. Kan någon olycka vara större? Stengud, Stenpanna, Umasumbla, gud vid forsen, hjälp oss! 
<sec/>
Med ett gapskratt slog han armarna om stenguden och lyfte honom. Han visste icke hvarifrån han fick en sådan styrka. Följd af gnistor och dunder störtade Den enögde från sin tron och rullade ned i forsen. Där blef han liggande med ryggen uppåt och öfversköljd af skummet, så att ingen mer kunde skilja honom från de andra stenarna. 
<sec/>
– Dvärgbarn, dvärgbarn! – framstötte modern med ett segerrop. – Nu var det mitt blod i dina armar. Nu förspörjer jag, att du har hämndens eldslåga. Hvarför lät jag dig aldrig dricka ur Månegarm? Hvarför satte jag hornet hos den döde och otörstige? Vi skola rifva upp högen, Ingevald. Vi skola plundra Jorgrimme i hans grafkammare och taga från honom hans klenod. Ser du, alla människor ha önskningar, men de ligga som små vackra barn i sina hängvaggor och småle utan att veta, hvad de vilja. Men jag skall bjuda dig en dryck, så att de små barnen resa sig ur vaggorna som vidunder och varghundar och till sist vilja sluka både stjärnor och måne. Och vore du kristen, skulle du till och med åtrå det osynliga bortom tingen. Visa mig dina händer, så att jag får se, att du har nog hvassa naglar för att gräfva. Och säg mig om du vill? 
<sec/>
– Jag vill! – svarade han. 
<sec/>
Hon tog honom om handlofven och de sprungo öfver ormbunkarna till Jorgrimmes kula. De refvo upp torfvorna och jorden och näfverstyckena och kröpo in till honom. 
<sec/>
– Jorgrimme – ropade hon i örat på den döde. – Här sitter du bland dina fiskdon och grytor, men vi komma för att taga ifrån dig det bästa du äger. 
<sec/>
Jorgrimme var styf och torr, och när hon släppte honom, föll han mot väggen. Där blef han sittande med knäna uppdragna och händerna om Månegarm. Då tog hon ifrån honom hornet och fyllde det ur krukan och drack. Sedan räckte hon det åt sonen. Gång på gång fyllde hon det, så att det rann öfver. 
<sec/>
– Drycken är surnad och besk, men jag är törstig – sade han. 
<sec/>
Då fyllde hon det för sista gången med den grumlade bottenlagen i krukan. 
<sec/>
– Jorgrimme! – ropade hon. Ännu sitter du och räcker ut händerna, men de ha ingenting att hålla om. Vi ha tagit ifrån dig hornet. 
<sec/>
Hon rörde på läpparna för att forma flera ord, men de ville icke längre lyda henne, och vansinne tändes i hennes ögon. Det var det vansinne, som alltid låg på lur i dvärgarnas själ, men som icke gjorde dem slösinta och sorgsna utan kom som en glad lättnad och oändlig lycka. Vansinnet lät deras människohamn falla, så att de återförenades med allt det hemlighetsfulla omkring dem, med vind och väder och vildmark och djur. Hennes önskningar kröpo nu ur sina små barnvaggor som rysliga varghundar. Hon längtade att bli en af de vidtberömda valor, som med långa kattskinnshandskar och framdragna hufvor brukade komma till gårdarna. Med vördnad och förskräckelse blefvo de inledda i stugorna och rikligt undfägnade, och öfverst på anrättningen lades ett stekt ormhjärta. Det visste hon. Att skrämma människorna, att bli skydd för sin ondska och höra gråt, det var hvad hon längtade till. Lätt som en liten fågel med yfviga dun och stora vingar skulle hon flyga med stormen utefter skogsåsarna och utefter dikesrenarna. Midt i natten skulle hon rycka upp stugdörrarna, kasta omkring kvastarna, hälla vatten öfver glöden på härden och med ett ohyggligt skrik väcka de sofvande utan att någonsin bli sedd och fångad. Små spenbarn skulle hon stjäla och byta bort. Hon skulle gå många mil för att under den heliga midvintersnatten lägga dem hos en främmande mor eller hos en ung mö. Flera gånger försökte hon att tala. Munnen gick oupphörligt och blef än smal och lång och än rund och öppen. Men hon kunde icke draga sig till minnes några andra läten än de, som hon förr i tiden hade hört kring Jorgrimmes hög. Hon pep som en syrsa och knarrade som en gräshoppa. Under det att hennes ansikte med många ryckningar förvred sig på olika sätt allt efter de olika ljuden, härmade hon nattskärrans spinnande och surrande. Slutligen knäppte hon händerna om nacken på sonen och med ansiktet lyft uppåt framhvisslade hon ett skärande och genomträngande hvin. Då han såg på henne, tvangs han oemotståndligt att stämma in i samma ihållande hvin – och det genskallade öfver skogarna. 
<sec/>
Blodet steg upp för hans ögon så att han tyckte sig stirra på henne genom rödaktiga hinnor. Sedan försvann för långa stunder allt klart medvetande, och han visste icke, hur han åter tog sig upp i det fria eller hittade hemvägen. Hon framhvisslade flera gånger samma stormgnyende hvin och för hvar gång föll han in med vild styrka, men hon var redan långt borta. Rösten kom från vadstället, där alla stigar upphörde och ödemarken begynte. Hans tinningar bultade och voro iskalla. Och det förundrade honom att han gick och bar något i famnen, som var halt och glatt att hålla i men icke tungt. 
<sec/>
Först då han blef våt om fötterna och kvistarna slutade att sticka och rifva honom, förstod han, att han åter trampade i högt ängsgräs. Han kände igen, att det var Folketunas mörka gafvel, som ändtligen kom emot honom i skymningen och stängde vägen. 
<sec/>
Trälarna voro redan tillbaka och snarkade på golfvet i stugan. Innanför afbalkningen låg Tova bland getterna och fåren och suckade. Utan att släppa hornet, kastade han sig ned i halmen på första fria och lediga ställe. Det föreföll honom att modern satt på hans bröst och framhvisslade sitt ihållande hvin, men att han icke längre kunde stämma i, därför att hon stödde armbågen på hans strupe. 
<sec/>
– Du jämrar i sömnen – sade Tova. – Vänd dig på andra sidan. 
<sec/>
– Ja – svarade han. – Jag hittade ett gammalt dryckeshorn i skogen och det vållar onda drömmar. 
<sec/>
Mot morgonen hemkom Folke Filbyter. Han bar ännu Ulf Ulfssons mantel, fast den nu var öfverstänkt med fläckar af mjöd och mungodt. Han ropade till Tova, att hon genast skulle stiga upp och fyra på under kittlarna. 
<chapter/>
<chaptername>Kap6</chaptername>

<chaptername>6.</chaptername>

<sec/>
Folke Filbyter tog ut sina bästa sadeldon på gårdsvallen och lät fäja dem, ty han och sonen skulle rida till Ulf Ulfsson på fästningastämma. Under det att trälarna sysslade härmed, begynte de ropa och peka mot skogen. Fortare än någon förmådde att uppfatta, hvad som var på färde, hade de flockat sig framför dörren. 
<sec/>
Mellan ekarna närmade sig en brunsvart hop af besynnerliga människovarelser. Finndvärgar var det ej, därtill voro de för stora. Ej heller voro de af Ulf Ulfssons husfolk, ty de buro icke trälars grå vadmal utan skjortor och mantlar af alla möjliga tyg och färger. Och midt ur trasorna blänkte de allra präktigaste söljor och knäppen. Deras ansikten voro otvättade och mörka som klumpar af fräknig ekved. På männen växte skägget ända upp öfver kinderna. Några af kvinnorna hade hufvudkläden, som fordom varit hvita och som visade, att de voro förfallna och förvildade horgabrudar, som lupit bort från sina offerställen och källor. Främst gick en man, som var högre än alla de andra, och på axeln höll han en klubba af det vanliga slag, som bönderna brukade, när de slogo pålar i jorden. Han räckte upp högra handen för att visa, att han var god vän och att det icke var fråga om något öfverfall. 
<sec/>
– Har ditt folk blifvit blindt, Folke Filbyter – sade han – efter det inte känner igen gamla vänner? Vi ha annars ofta råkats vid kärret och hjälpt hvarann med de motsträfviga vägfararna. Har du blifvit rädd för Älg Klubbehöfding och hans stigmän? Eller har din bekantskap med den ädle Ulf Ulfsson gjort dig så högfärdig, att du inte längre vill kännas vid så tarfliga strykare? Säg bara ut, så att jag får besked. 
<sec/>
Fruktan var något, som aldrig fått rum i Folke Filbyters sinne. Så snart han såg, hvilka han hade framför sig, befallde han genast trälarna, att åter gå till sina sysslor. Men då begynte Älg Klubbehöfding och alla hans följeslagare att hälsa med de djupaste vördnadsbetygelser, och den mest hängifna och oförställda beundran lyste ur deras ögon. Det var första gången som någon hälsade Folketunas bonde med sådan aktning. 
<sec/>
– I ett fall äro vi jämlikar, vi två – fortsatte Älg Klubbehöfding och böjde sig allt ödmjukare. – Du har begått urbotabrott som jag. Du har låtit öfverfalla badande och sofvande. Du är nidingsman som jag, men tillika vet du att hålla dig som storbonde på din rika gård, och jag är vid din sida bara en fuskare i yrket. Därför hysa vi också alla här för dig en uppriktig beundran. Vi ha alltid behandlat dig som en af de våra utan att ens taga så mycket från dig som ett betande får. Det har varit svårt nog ibland, ty vi få både frysa och svälta, men dig vilja vi inte göra emot. 
<sec/>
Trälarna skrattade hånfullt och Folke Filbyter slog ned ögonen. 
<sec/>
– Det där är godt och väl – svarade han med en smula större hast, än han annars brukade – men hvad vill du mig nu? 
<sec/>
– Jag vill bjuda dig vänskap och förbund. Jag har noga reda på hvad som sker här i bygderna. Jag vet att du tänker dig till Ulf Ulfsson på brudköp. Slutar det besöket illa, då blir det osämja mellan dig och den ädle, liksom det alltid varit det mellan mig och honom. Han och jag växa inte på samma rot. Men då skall jag hjälpa dig och taga från honom allt, hvad han för på vägarna. Han är fattig bredvid dig och har ondt om folk, men behöfver du en dag hjälp, kan jag komma på vakt till din gård. 
<sec/>
– Och hvad begär du för en sådan tjänst? 
<sec/>
– Bara en enda sak. Men det blir en stor ära för mig och en lika stor förnärmelse mot Ulf Ulfsson, när du friar i hans högmodiga hus för din son. Det enda jag begär som villkor, det är, att du nu på stället ingår fostbrödralag med mig. 
<sec/>
Ådrorna reste sig på Folke Filbyters korta hals. Men när han så hörde husfolkets skratt och betänkte, hur gärna han ville utmana sin granne, på samma gång som han sökte att vinna honom, steg ett blindt trots i hans sinne. Han kände sig nog rik att icke fråga efter de lagkära bönderna, som timvis stodo och trätte vid tingsstaden i stället att slå till. 
<sec/>
– Husbonde, du vill inte förnedra gården ännu mer än du redan gjort – sade bryten. – Låt oss gå in efter våra huggtyg och försvara dörren. 
<sec/>
Det var okloka ord af trälen, ty i stället att svara, vecklade Folke Filbyter upp skjortan från armen. Genast gjorde Älg Klubbehöfding på samma sätt och kom honom till mötes. 
<sec/>
Trälarna vände sig bort med afsky och lomade af till de upphängda sadlarna, men vände sig ändå om af nyfikenhet. 
<sec/>
De sågo, hur stigmannen drog sin knif och bröt upp en torfva ur jorden. Sedan gjorde han utan många omsvep en rätt djup skåra i Folke Filbyters framräckta arm och i sin egen. När bådas blod hade blandats i gropen, lade han tillbaka torfvan på sin plats, så att gräsrötterna kommo i blodet. 
<sec/>
– Väx, väx, gröna gräs, liksom vår vänskap! – sade han. – Folke Filbyter, nu är du fosterbroder med den sämst ansedda mannen i hela bygden. 
<sec/>
Därvid fattade han om hans hand och böjde sig åter lika djupt som nyss med ögonen tindrande af tillgifven beundran. 
<sec/>
– Du stigman – sade Folke Filbyter och förde honom en stund med sig in i stugan för att dricka honom till. – Jag har aldrig förr ingått fostbrödralag med någon människa. 
<sec/>
– Och jag har nu uppnått min ärelystnads högsta mål – svarade Älg Klubbehöfding. – Jag begär ingenting af dig. Du gaf mig mer än nog, då ditt blod rann ned i mitt. Men hälsa Ulf Ulfsson, och kalla på mig, ifall det blir af nöden. 
<sec/>
När han åter reste sig och drog bort med sin skara, ledde trälarna ut två hästar och betslade dem. 
<sec/>
– Hur skall det till sist gå med oss alla här? – hviskade de. 
<sec/>
Folke Filbyter tog nu sonen med sig och red till Ulf Ulfssons gård. 
<sec/>
Hvad Ingevald där fick se, hade han förut bara hört trälarna berätta om, och han blef tyst och försagd, redan där han satt i sadeln. Den sista biten af vägen var slätare och jämnare än golfvet på Folketuna. I lunden, som beskuggade den, låg en ättehög med offeraltare, och han räknade ända till fem runstenar, uppställda till ädel hågkomst af fjärran fallna fäder och bröder. Fotstegen hördes knappt, när han kom in i salen, så djupt var där strödt med enris och friska ängsblommor. Väggarna voro blådragna med bonader, på hvilka fullrustade vikingar seglade i sina skepp eller rände spjutet genom gapande drakar. Bordet var täckt med en hvit duk, och runda bröd lågo bredvid hvart träfat. På högsätesstolparna blänkte vapen af urgammalt dvärgasmide, och under solljuset, som strömmade ned mot härden, glänste till och med kittlarna alldeles blanka i den svarta askan. Trälarna, som sutto i en ring och flätade korgar, reste sig genast höfviskt, när de sågo de främmande, och ingen af dem hade någon piska i bältet. Framför kvinnobänken vid gafvelväggen stod Ulf Ulfssons äldsta dotter och mätte ut tråd, och hon talade gladt och fritt med trälinnorna som med gelikar. Då en af dem tappade nystanet, böjde hon sig och tog själf upp det. 
<sec/>
Ingevald hade aldrig trott, att en sådan prakt kunde finnas annat än i de vakna drömmarna hos någon träl, som låg i halmen och satte ihop sagor. Han kände sig styf och stel i den nya blå klädnad, som han i dag hade fått till skänks, och han höll sig bakom fadern. Steg för steg följde han efter honom och försökte att i allt göra på samma vis som han. Men när Folke Filbyter bredde ut sig i gästbänken och lät sin röst eka genom rummet, märkte Ingevald, att det icke var rådligt att härma honom i allt. Han trängde sig in bredvid honom och behöll envist sin hopklämda plats, därför att han icke vågade flytta sig, knappt se upp, men han blygdes öfver honom, så att han skulle ha rodnat, om han hade kunnat det. Smal och tyst satt han på den mjuka bänkdynan och längtade hem till trälarna på Folketuna. 
<sec/>
Ingenting i hela salen ingaf honom dock en sådan fruktan och vördnad som Ulf Ulfsson själf. Han satt i högsätet och glättade pilar. Men så fort han fick syn på gästerna, gick han dem till mötes och vinkade på sin dotter Holmdis och sina båda söner. De voro honom båda ganska lika, endast mycket yngre, och Ingevald kände på deras fasta handslag, att han hälsade unga höfdingar, som voro vana att handla och råda. Holmdis bar fram mjödhornet, och sedan gästerna blifvit välkomnade, satte sig Ulf Ulfsson på nytt i högsätet och förtäljde kämpasagor. Stundom tog han också harpan från stolpen och spelade. 
<sec/>
Han hade också en yngre dotter, som hette Ulfva, men hon satt för sig på kvinnobänken och lekte. 
<sec/>
Alltemellanåt återkom Holmdis med ett nytt horn. För hvar gång var det ännu större och präktigare än den föregående, men Ingevald visste hvarken hur han skulle mottaga det eller hur mycket det var anständigt att dricka. Han litade icke längre på fadern utan försökte att skicka sig på samma sätt som Holmdis’ bröder, men det var en svår konst. Hon talade flera gånger till honom frimodigt och ljust, men hans tunga var liksom bunden, så att han ingenting kunde svara. En gång kom hon honom så nära, att hennes hår strök öfver hans händer, och därvid blef det alldeles genomstråladt af solstrimman. Hon log och vände sig om. 
<sec/>
– Akta dig för mitt hår – sade hon – ty det är starkt nog att tvinnas till en bågsträng. 
<sec/>
En lätt rynkning med ögonbrynen flög hastigt öfver hennes öppna blick som ett eko af det sista ordet. Först då blef den tanken fullt klar för honom, att det var hon som var ämnad att bo med honom på Folketuna. En sådan gränslös lycka tycktes honom omöjlig att tro på och fåfäng att begära, och han blef ännu räddare för henne. Han såg uppåt ljusöppningen i taket, och hon förstod icke, att han gjorde så i förlägenhet, utan sade till honom: 
<sec/>
– Du lyssnar efter något. 
<sec/>
– Hvad är det som brusar i luften? – frågade han och kände sig befriad af att ändtligen finna något att säga. 
<sec/>
– Vet du inte det heller? – svarade hon. – Det är den stora linden, det är vårdträdet. Det är nu så gammalt och år för år grenar det allt mer ut sig öfver huset. Den första af Ulfungarnas ätt satte det för länge, länge sedan, och löfdisen, som bor i den höga stammen vakar öfver oss alla här, ända från det vi äro små. Därför vaka vi också öfver henne och hennes träd. Kom ut med mig, så att jag får visa dig kring på gården. 
<sec/>
Han tog fatt om bordshörnet för att kunna resa sig och göra sig fri ur sitt trångmål på bänken. Folke Filbyter pekade med hufvudet efter de båda unga, när de gingo ut, men Ulf Ulfsson fortsatte att spela på harpan. 
<sec/>
Det var det präktigaste solväder. Ett sådant sken flög genom hennes hår och från söljan på bröstet, som hade ljusfloden samlat sig just omkring henne och följt henne. Skuggan ringlade sig i kapp med hvart steg och försvann under hennes fötter. Alla blommorna i gräset stodo vidöppna, och genomträngda af solelden hade löfven en ännu klarare grönska än annars. I hvar källa och hvar bäck låg en sol. Till och med i de vattenfyllda fördjupningarna på hällarna lågo små och stora solar, och alla kastade täflande sina strålar tillbaka upp mot den lysande modren på himlahvalfvet. 
<sec/>
– I dag sitta Oden och Frigg i tornet Lidskjalf och se ut öfver världen – sade Holmdis. – Hvad månne det vara, som så kan fröjda det högheliga gudaparet, att de låta allt skapadt glimma så härligt just nu? 
<sec/>
Hon pekade upp i det brusande vårdträdet och visade Ingevald, att det skulle behöfvas tre eller fyra människor för att med armarna nå om stammen. Och hon beskref, hur hon och trälkvinnorna under vinterfesten prydde grenarna med äggskal och hanefjädrar för att glädja löfdisen och tacka henne för ett godt år. Sedan skyndade hon sig några steg före honom, efter det var hon, som kände vägen. Det förvånade honom icke, att hon var glad, då hon gick i ett sådant ljusglitter, men han skämdes öfver att ingenting ha att säga. 
<sec/>
– Jag har hört, att du skall vara snabb i att svara – sade hon och frågade honom hvilka blommor, som voro de fagraste, de hvita eller de blå. 
<sec/>
Därpå kunde han icke svara. Först när de kommo in i stall och fäbodar, tyckte han sig mera hemmastadd och modig. 
<sec/>
– Den här oxen har för långa klöfvar och blir aldrig någon god dragare – begynte han och blef genast en smula säkrare på rösten. – Och rid aldrig den här hästen. Han har opålitliga ögon. Hästar äro besynnerliga djur och det är svårt att bli klok på dem. Att tämja hästar är som att tämja kvinnor, säger far. 
<sec/>
– Det är godt, att man inte kan döma efter hästhåret – svarade hon med en hastig blick åt hans eget hufvud. – Jag var så nyfiken på att få se dig, Ingevald. Jag trodde så säkert, att du skulle ha på dig den där långa skjortan af granna lappar, som far talade om, när han kom från Folketuna. Nu fick jag bara se de stora silfverringarna i dina öron. Är det sant, som trälarna påstå, att du ibland brukar ligga på knä öfver en källa i skogen och spegla dig? 
<sec/>
Han märkte, att hennes glädtighet icke var så alldeles harmlös, som han först hade trott, utan att hon gäckades med honom. Han stod kvar inne i spiltan och fortsatte att hålla upp hästens öga och granska det. 
<sec/>
– Nu vet jag svaret på din fråga om blommorna! – utropade han plötsligt och vände sig om. – De hvita äro fagrast, ty hvitblommig är porsen, och ett kallt porsöl på en het dag går öfver allt, säger far. 
<sec/>
– Nej, det är de blå, för dem sätter man i brudkransen – svarade hon lika tvärt. – Och nu skola vi inte längre stanna här inne utan gå tillbaka ut i solskenet. 
<sec/>
– Den som får sätta brudkransen på dig, Holmdis, blir nog för yr i ögonen att se färgen på blommorna – sade han. 
<sec/>
Han sökte henne med en fast blick, ty nu var han själf nöjd med sitt svar. Hon hade skjutit upp dörren och gick åter ett par tre steg framför honom. 
<sec/>
– Den som får sätta brudkransen på mig! Ja, Ingevald, kanske lekte jag med honom en gång som liten. Men nej, därpå törs jag inte nu tänka. Kanske har jag ännu inte mött honom, men jag har hört mina bröder tala om många ädla och hugstora kämpar. När den stoltaste och mest berömda af dem rider in genom min fars grind, då kunna vi börja tala om min brudkrans. 
<sec/>
– Öfvermodig mö får länge sitta och vänta. 
<sec/>
– Och medan hon väntar, spinner hon gladeligt och sjunger om sin kämpe, som styr snäckan långt ute på hafvet. Ack, hon hör så klart, hur han också sitter och sjunger om henne, fast han ännu kanske hvarken vet hvar hon bor eller hvad hon heter. 
<sec/>
– Och så sätter hon till att gråta ... och tar bonden i granngården! 
<sec/>
Hon böjde sig och bröt en dunig maskros och blåste på den. 
<sec/>
– Nej, till bonden i granngården säger hon: akta dig, bonde, för mitt hår, ty fast det inte är hästtagel, är det starkt nog att tvinnas till en bågsträng. 
<sec/>
Han tvärstannade också och sökte ett hatfullt ord för att kasta det efter henne som en kall stenknif, men hon reste sig upp och sade lugnt till honom: 
<sec/>
– Det är orätt af mig att föra dig omkring här ute så länge, då far ännu spelar på harpan. Du kunde ha större glädje af att höra på honom, ty säkerligen ha ni ingen harpa på Folketuna. Vi ha nu fått talas vid, och jag tycker nu bäst, att vi gå tillbaka igen till de andra. 
<sec/>
När de kommo i salsdörren, afbröt Folke Filbyter sin värd midt i harpspelet och ropade: 
<sec/>
– Du leker för omständigt på strängarna, Ulf Ulfsson. De unga äro redan tillbaka, och ännu har fästningastämman inte begynt. Det är inte sed, att de själfva skola vara närvarande och därigenom hindra oss att tala fritt vid en så allvarlig förhandling. 
<sec/>
Ulf Ulfsson hängde upp harpan på högsätesstolpen. Till tecken att fästningastämman begynte satte sig alla med fötterna i kors och med händerna korslagda framför sig på bordet. 
<sec/>
– Det är sant – sade han och hans röst lät icke lika klar och bestämd som annars – att de unga inte själfva bruka få vara inne. Men jag ger dem lof därtill, så att vi också få höra deras tanke. Må de sätta sig ned på sina tillbörliga platser, så att jag får min dotter hos mig och du din son hos dig. Låt oss nu höra ditt ärende, granne. Jag frågar dig först efter gammalt bruk: vill du köpa mark? 
<sec/>
Folke Filbyter steg upp. 
<sec/>
– Nej. 
<sec/>
– Då frågar jag dig, om du vill köpa säd? 
<sec/>
– Nej, jag vill köpa en af dina döttrar, Ulf Ulfsson, och helst den äldsta. Jag spörjer inte om hennes mor, ty hon är död. Din dotters frida väsen talar bäst för hennes eget värde. 
<sec/>
– Det är väl sagdt – svarade Ulf Ulfssons söner. De visade sitt instämmande genom att slå ett hårdt slag öfver den vänstra handen, som fortfarande låg utsträckt på bordet. 
<sec/>
– Så långt äro vi då eniga. Jag ber er att inte heller spörja om Ingevalds mor, ty hon har rymt tillbaka till skogarna och kan därför också kallas död. Lika mot lika. 
<sec/>
Ulf Ulfssons söner mumlade något om »finnkvinnan», men Folke Filbyter skyndade sig att fortsätta, ty han hade på förhand noga lagt upp sina ord i minnet. 
<sec/>
– Törhända förundrar det er, att jag med ens blifvit så ifrig i en sak, som ännu för några dagar sedan inte fanns till för mina tankar. Skulden är i så fall din, Ulf Ulfsson. Du kom till mig. Du talade i mycket som en klok granne, men på samma gång så skymfligt, att jag bara ser en utväg till försoning. Och det är ett aftal om gifte mellan våra barn. 
<sec/>
Ulf Ulfsson nickade eftertänksamt. 
<sec/>
– Blef du skymfad af att höra sanningen, Folke Filbyter, så måste du veta, att det dock finns många sätt att få en uppgörelse. Anser du, att vi båda suttit för länge hemma för att rätt kunna sköta ett svärd, ha vi ju söner, som äro unga nog till ett envig. Det oaktadt får jag inte glömma, att du i dag som gäst står under mitt särskilda skydd och att det var jag själf, som från början kom att tänka på ett gifte. Ja, jag sätter en lugn klokhet så högt, att jag för min del vill taga tillbaka mina häftiga ord och åtminstone inte motsätta mig ditt förslag. Jag råkade i vrede, när jag fick se dig och din son och ditt Folketuna. Det får du tillgifva, om du vill vara klok liksom jag. Men på samma gång måste jag påminna dig, att vid en fästningastämma är hvar och en fri att säga sin mening rätt fram, utan att den andra får misstycka. Och nu vänder jag mig till er, mina söner. Betänk att jag börjar bli gammal och att jag sitter ensam här hemma, när ni äro ute på skeppen. Jag behöfver någon, som hjälper mig att värja gård och grund. Ingen vet snart rätt, hvem som är herre öfver Svea välde. Valkyriornas hästar skria efter en blodsåker. 
<sec/>
Holmdis sprang upp från dynan bredvid honom. Och nu var all sol borta från hennes ansikte, fast hon ännu en gång stod midt i solstrimman. 
<sec/>
– Far – sade hon. – Gif mig ej till den mannen. Aldrig följer jag honom godvilligt, om han också rågade din sköld med guld. Och till er, goda bröder, vänder jag mig för att få hjälp. 
<sec/>
Folke Filbyter slog vredsint i bänkkarmen. Som han stod där i sin vilda styrka och hälsa med Ulf Ulfssons nedfläckade mantel ännu häktad öfver bröstet, liknade han närmast en jättelik vildman. Hans tafatthet i alla åtbörder och hans obehärskade och mullrande stämma tycktes också snarare stamma från klyftor och skogsstigar än från det fredliga hvardagslifvet på en gård. Ändå var det omöjligt att ej genast igenkänna den storrika bonden. Den svällande fetman tyngde hans gestalt som en börda. Magen var mer framskjuten än bröstet, så att rocken framtill tycktes för kort. Han stod bredt isär med fötterna, och linhåret hängde blankt och slätt på båda sidorna om det runda, kvinnligt skägglösa, skärhyade ansiktet. Det löje, som så envist alltid mötte och följde honom hvar han kom och gick, kringrände honom åter ett ögonblick på alla sidor, utan att han själf märkte något därom. 
<sec/>
– Ulf Ulfsson, tämj din dotter – ropade han. – Lär henne, att ett klokt aftal är det enda, som grundar barns lycka. Jag är man att göra ett frikostigare brudköp än någon annan. Säg henne, att hon skall få två hundraden vadmal och tjugu alnar linne ... och femtio mark brändt silfver med flämskt stadsmärke och ... 
<sec/>
Ulf Ulfsson satt förlägen och såg i askan på härden. 
<sec/>
– Lugn, lugn, granne! – sade han. – Det är inte mer än billigt, att också hon får ett ord med, ty frågan om ett brudköp är mera invecklad denna gång än den brukar vara. Din son har aldrig varit ute med något skepp och har inte den glans omkring sig som en viking. I tre dagar har jag redan talat med henne om din rikedom och ditt anbud. Men det är blyga ungmörs sed att neka i förstone. Kanske lyssnar hon därför hellre till sina bröder än till oss gamla. 
<sec/>
Nu reste sig Holmdis’ bröder och talade. Den yngsta nickade vänligt till henne och talade först. 
<sec/>
– Min syster får ingen tvinga – sade han kort. 
<sec/>
Folke Filbyter tog ett par steg fram öfver golfvet som för att gripa fast hvar och en, som han talade till. 
<sec/>
– Ni äro från vettet, unga människor! – ropade han. – Åt er, bröder, har jag lofvat hvarsin tröja med silfverknappar. Men jag är villig att bjuda ännu mer. Vet ni hvad, Ulfungar! Bonader ha ni på väggarna och blomster på golfvet, men ni äro fattiga. Om också er gård, näst min, har de största ägorna, så äro ni ändå fattiga, fattiga! 
<sec/>
Den äldre brodern tänkte sig för länge. Sedan sade han: 
<sec/>
– Jag kan inte gifva min yngre broder rätt. När två unga flytta ihop bara för sitt tyckes skull, ha de inte mycket att bygga på. Kärleken är ett mjöd, som snart surnar, men ett klokt och rikligt aftal ger något att gemensamt akta om. Äro de också i början kalla i sinnet, märka de med tiden de goda sidorna hos hvarann, och då glädjas de däråt och bli nöjda. Därför skola aldrig de unga själfva sysselsätta sig med sitt gifte utan öfverlåta den angelägenheten åt andra, som se klart och lugnt och ställa allt till det bästa. Kära syster, jag kan en gammal visa. Gifte af kärlek, det blir sorg, men gifte af klokhet, det blir fröjd i borg. 
<sec/>
Folke Filbyter ljusnade upp och gjorde sig i ordning att åter sätta sig. 
<sec/>
– Holmdis, där kan du själf höra – sade han. – Din äldre bror har ärft Ulf Ulfssons försiktiga klokhet. 
<sec/>
– Väl om så vore – fortsatte den äldre brodern – men ännu har jag inte talat till slut, granne. Det är sant hvad du säger, att vi Ulfungar äro fattiga vid sidan af dig. Näst din gård är vår den, som har de största ägorna, men det växer inte guld och silfver i skogar och kärr – annat än när du går förbi med ett hål i säcken. Nog bruka vi bröder annars om somrarna ligga i västerviking, men där ha vi mest fått handskas med järn och sällan med andra metaller. Vi ha följaktligen skäl att lyssna på ditt anbud men få därför inte glömma det enda rätta svaret. Och nu vänder jag mig till dig, Ulf Ulfsson, min fader och husbonde. Illa höfves det oss, vi som äro af gammal lagmansätt, att knyta förbund med Folketuna. Guld når långt, men inte längst. Från Folketuna kommer aldrig någon son, som med makt och anseende kan bli vår broder och glimma som ditt svärd i din ålderdom. Ur ett förskämdt frö växer intet träd. Kan du tänka dig Folke Filbyter som stamfader till en mäktig ätt? Folketuna är en föraktad gård, uppförd af en främling, om hvilken vi inte veta annat än ondt. Må han gifta ihop sin son med trälfolk eller finnfolk. Det anstår den, som efter en mansålder skall ligga glömd utan minnessten. Vi tro, att du menade väl, fader, då du fick din olyckliga tanke på denna sak, men frimodigt säger jag dig, att i den stunden svek dig din vanliga förtänksamhet. Tiden står molnig och hotande, det är sant, men åt en afkomling från Folketuna är min syster for god. Vi bröder säga nej och resa förbud, ty vi vilja att vår ätt skall stiga upppåt mot höjderna. 
<sec/>
Ulf Ulfsson var den enda, som ännu förblef sittande. Han vände sig åt sidan och tog sin dotter om armbågarna. 
<sec/>
– Skåde min goda fylgia i mitt sinne, ty rent är mitt uppsåt! Och du, min dotter! Friboren är du liksom jag. Tre fräjdade ätteled kan du räkna bakom dig i tiderna. Hjältenamn, som ärats i Svitiod, kan du läsa på stenarna i minneslunden. Glädjefullt kan du drömma om de bröder, som skönt fingo somna på sina sköldar under drabbningar i främmande land. Därför bjöd jag dig också att närvara i dag och föra din egen talan. Hur högt min granne värderar dig, kan du bäst döma af hans anbud, och jag har ödmjukat mig inför klokheten hellre än att skryta om ättetal. Det oaktadt bör du också lyssna på dina bröder. Bestäm nu själf! 
<sec/>
– Jag har bestämt. Aldrig lämnar jag mig godvilligt åt Ingevald Folkesson. 
<sec/>
– Då återstår mig bara att räcka dig handen, granne – sade Ulf Ulfsson och gick ned ur högsätet. – Glöm mina förnärmelser sist och mina söners ungdomliga häftighet i dag, så att frid får råda mellan gårdarna. Dina gåfvor skola ärligt återskickas till Folketuna. Vill du, så uppsätta vi gemensamt en väpnad skara till vårt försvar, i fall konungen skulle komma för att döpa oss med svärdsmakt. Här står jag och väntar på dig med handen framräckt. 
<sec/>
Nu tilldrog sig något, som ingen hade väntat. Det skulle ha förefallit alla vida rimligare och tryggare, om Folke Filbyter brusat upp och slagit i bänkkarmen som nyss, men icke ett drag förändrades i hans ansikte. Han stod där lika klippfast orörlig och tyst, som hade hvar blodsdroppe i hans kropp mist sin värme och stannat. Uppfödd bland bönder, girig och grym af ovetenhet och vana, men godmodigt förnöjd med litet eller ingenting, blef han en helt annan, när det gick honom emot. Han stelnade då till den sega kraft, som ödesdiserna just bruka förläna, där de ämna att lägga på de största olycksbördorna. Ulf Ulfssons skymfliga be ökbesök hade väckt hans lust att skaffa mer anseende åt sonen, men han blef enträgen och envis först därigenom att han mötte motstånd. Ett brudköp, som en annan kanske genast skulle ha fått till stånd, visade sig för honom mot hans förväntan nu som en omöjlighet. Han kände sig stå i ett hål djupt nere i jorden, inklämd mellan milstjocka och ogenomträngliga jordväggar. Det föll honom icke in att grubbla öfver, om han själf bar skulden och om det fanns något sätt att taga sig upp ur trångmålet. Han blef endast tvär och stum, och de, som nyss hade dragit på munnen åt hans otymplighet och skryt, blefvo oroade och själfva tystade. 
<sec/>
– Din hand? – svarade han efter lång väntan i salen. – Nej, Ulf Ulfsson, nej! Besutte jag din kloka förtänksamhet, skulle jag kanske svara annorlunda, men bonden på Folketuna är ingen klok man. Han är ingen passande vän för dig. Känner du Älg Klubbehöfding? 
<sec/>
– Jag önskar, att jag hade den nidingens hufvud på golfvet här framför mig. 
<sec/>
– Sedan i morse är jag hans fosterbroder ... Ulf Ulfsson, har du sagt till, att hästarna bli framledda? 
<sec/>
Trälarna sprungo till och hjälpte honom upp på hästen. Fet och tung som han var, red han sin väg i långsamt gående, och sonen red bredvid lika tyst. 
<sec/>
Om kvällen satt Ingevald efter vana inkrupen bland trälarna och hviskade släpande och klagande om dagens händelser, men till fadren vågade han ingenting säga. Folke Filbyter dröjde länge vid grötfatet. Ända till dess det blef sent talade han lugnt med bryten om den följande dagens nödvändigaste göromål på åkern. 
<sec/>
Först om natten kände Ingevald med sig, att han icke längre kunde bära tystnaden. Utan att veta det hade han lagt sig i halmen alldeles bredvid fadren. 
<sec/>
– Far, du ligger vaken – sade han. – Det finns ingen människa, som jag hatar så som Ulf Ulfsson. 
<sec/>
– Han är min värsta fiende, Ingevald. Det är hans försiktighet och klokhet, som gör, att man hatar honom. 
<sec/>
– Beständigt skymfar han oss, far. Vet du hvarför finnkvinnan smög sig bort i skogarna och lofvade att aldrig mer komma igen? Jag råkade henne om natten och vi gingo ned i Jorgrimmes hög och togo från honom hans mjödhorn. Det är det som står där i vrån. Då talade hon om dig. Hon kände att hon måste förgifva dig, om hon stannade i gården. Hon kunde inte längre tåla en husbonde, som underlät att hämnas hela gårdens skymf. Kom ihåg, att jag har hennes blod, far. Du får mig aldrig lugn igen och kan aldrig en natt förlita på mig, förrän du tager hämnd på Ulf Ulfsson och hans söner. 
<sec/>
Ingevald hörde huru trälarna togo fram yxorna. Ingen hade befallt dem därom och de bullrade mer än nödigt. Han förstod, att de gjorde så för att mana husbondfolket att tänka på gårdens heder. Han intalade sig, att det också uteslutande var skymfen, som sved och brände, så att han icke själf kunde sofva. Men han mindes knappt längre något af det, som hade blifvit sagdt hos Ulf Ulfssons. Det var för honom en storordig bondeträta, som han hade väntat på, redan då han färdades dit. Han mindes bara Holmdis, och han såg henne mycket tydligare för sig nu, än då han satt framför henne i salen. Då hon mätte ut tråden åt trälinnorna, var det ljust omkring henne, så att arbetet blef en glädje. Då hon gick, lutade hon på hufvudet som en sjungande, fast hon strödde omkring sig de hånfullaste ord för att visa honom ifrån sig. De hade träffat honom midt i bröstet, så att han från den stunden icke kunde tänka på annat än på henne. Hon förföljde och plågade honom under det han kastade sig i halmen och inbillade sig att han upprepade brödrens långa och förnärmande tal. Genomlyst af solstrimman strök hennes hår öfver hans händer, och han kände hur starkt det var och hur härligt det skulle vara att sno det till en bågsträng. 
<sec/>
– Jag säger dig, far – hviskade han med osäkrare röst. – Ingen annan kvinna än Holmdis vill jag någonsin taga till Folketuna. Jag skall sätta henne framför mig på hästen och hämta henne hit med våld, därför att hon trotsade oss och därför att jag hatar henne. Jag skall tämja Ulf Ulfssons dotter att krypa fram öfver golfvet till matskeden. 
<sec/>
– Det är manligare taladt, än jag väntat af dig, Ingevald – svarade fadren hastigt, liksom med en känsla af ändtlig lättnad. – Är det nu också bara sant, som du säger, så att du inte förställer dig och ligger och pinar dig med längtan efter den kvinnan? Då ville jag inte akta dig mycket. Jag är rik nog att köpa dig en husfreyja, som skall rosa sig lycklig att få bära nyckelknippan på Folketuna. 
<sec/>
– Du skall tro mig, far, att jag hatar henne. Och hvarför heter hon Holmdis? Det var i solstrimman hon stod första gången, och Soldis skall jag kalla henne. Soldis! Soldis! skall jag ropa öfver hela Folketuna. 
<sec/>
Folke Filbyter vände sig om med ryggen mot honom och drog bättre ihop halmen under hufvudet. 
<sec/>
– Du är en stackare – sade han och lät åter trög och likgiltig. – Jag kan nog höra, hur pass mycket du hatar henne. Du vill hämta dårskap till gården! Det är, hvad du vill. Men gör som dig lyster. Jag hade tänkt att följa med och hjälpa dig, men nu får det vara. Tag med dig bryten och de starkaste trälarna, om du inte kommer på förnuftigare tankar och stannar där du är. Jag råder dig blott att under vägen offra en hvit höna vid skurdtemplen för god medgång, änskönt jag intet föraktligare och ömkligare känner än gudarna. 
<sec/>
Ingevald sprang upp och skakade af sig halmen. Bryten och de yngre trälarna hade redan snört på sig skorna och stodo beredda, fast ingen hindrat dem att gå till sömns. När han kom bort till dem, svingade de med yxorna i halfmörkret, ty de kände sig skymfade samman med hela gården. 
<sec/>
För att göra hämnden stoltare och bittrare, påtog han sin dräkt med de gula och röda klutarna, fast den nu var alldeles sönderrifven på ena sidan. Bryten tände en fyrsticka i askan och lyste honom. När de gingo förbi Folke Filbyter, sågo de, att han fortfarande låg med ryggen åt rummet utan någon nyfikenhet för deras åtgöranden. Hvar och en af trälarna fick visa, att hans yxa satt någorlunda stadigt och fast på skaftet och att han till skydd mot återhugg bar en luden vante öfver högra handen. Det var samma yxor och vantar, som de brukade använda, när de voro ute i Folke Filbyters hemliga ärenden för att plundra vägfarande, och de voro lika vana att beväpna sig som att fatta spaden. Ingevald gaf sig därför icke lång tid med dem utan var full af otålighet och hetta. Men åt sig själf utvalde han en knippe nyskäftade pilar och en båge utan sträng. 
<sec/>
Sedan skyndade han sig till stallet och satte sig upp på den bredaste och kraftigaste gångaren. Trälarna flockade sig omkring honom till fots och följde honom med långa och släpande steg och yxorna hängde öfver skuldrorna. 
<sec/>
Utanför det första skurdtemplet vid vägen stannade han och slaktade en hvit höna, såsom fadren hade rådt honom. Vildhumle och nypon klängde kring det lilla runda pålhuset, som nästan gömde sitt tak under en lummig hasselbuske. När han gick in med offerblodet, sade han: 
<sec/>
– Rif upp ett stycke af näfvern från taket, ty visserligen är natten ljus nog där ute, men här inne är det skumt. Jag vet ju, att det är Freyja, som sitter här med sitt äpple i handen, men hon brukar vara så full af mossa, att hon mer liknar en vittrad trädstam än en gudinna. Det förundrar mig därför, att hennes anlete i natt kännes så litet och blankt, när jag bestryker det med offerblodet. 
<sec/>
Bryten slet upp ett näfverstycke, så att det föll in mer dager, och sträckte sig själf till hålet för att kunna se. 
<sec/>
– Ingevald, detta är förfärligt – ropade han till. – Hvad har här skett? Är det människor eller skogsandar, som varit här? Det är ett nytt och främmande beläte, som du sätter röda kinder på. Och det är inte något äpple utan ett barn, som den nykomna håller i knät. Freyja var snidad ur ett enda ekstycke och vida högre. 
<sec/>
Ingevald vek tillbaka ända till ingången och stod där, blodig om händerna med den slaktade hönan. 
<sec/>
– Freyjas bruna och maskfrätta spillror äro kastade åt sidan – sade han – och tvärs öfver dem ligger en käpp. Kom litet närmre, trälar! Svara mig, ha ni förr sett den käppen? 
<sec/>
De höjde på yxorna som för att försvara sig mot något osynligt, och när de försiktigt gått närmre, stannade de. 
<sec/>
– Det är den gamle Jakobs staf! 
<sec/>
– Ja, det är hans staf – svarade Ingevald. – Jag skulle känna igen den bland tio andra. Allt hos den mannen har bränt sig fast i mitt minne. Men ingenting kommer jag tydligare ihåg än den staf, som jag misshandlade honom med. Nu har den förrådt honom. Hur kunde ändå den fromme begå en sådan illgärning? 
<sec/>
– Ingevald – hviskade bryten och drog honom i den brokiga kjorteln. – Jakob gör ingenting hemligt. Du kan vara viss, just därför har han lagt sin staf öfver de sönderslagna trästyckena, att hvar och en klart skulle se, hvem som var den skyldiga. Hur lätt hade inte någon af oss eller en annan oskyldig kunnat bli misstänkt och straffad. 
<sec/>
– Nåväl – utbrast Ingevald med häftighet och vände sig mot bilden. – Jag känner dig inte, gudinna, men ännu är ditt anlete blankt och ungt, så att det lyser om det, och jag har lärt dig att rodna. Nu skall jag ända till fötterna göra dig så fagerröd som en välsk drottning – och kan du, så hjälp oss! 
<sec/>
Därmed kastade han allt det offerblod, som fanns kvar, öfver bilden och ryckte åter hästen från trälarna – och öfver dem brusade och skakade de väldiga ekarna. 
<sec/>
Han hade fått blod på ärmen, men gaf sig ej ro att tvätta bort det. Under hela vägen tänkte han på Soldis och blef allt hämndgirigare och vredare. 
<sec/>
När de kommo till Ulf Ulfssons gård, grydde redan dagen. Det var ingen rök öfver taken och alla bodarna stodo stängda. En häst, som tjudrad betade midt på tunet, begynte gnägga, men de fällde honom i ett enda slag med yxhammaren. Sedan höggo de fast några yxor i väggen på stugan, så att dessa sutto lika stadigt som trappsteg till ett loft. På dem klättrade de tyst och försiktigt upp till taket. När de hade krupit ända fram till vindögat, kunde de se ned i stugan och öfvertyga sig om, att inga voro vakna. Ett varmt brandos steg ännu från härden midt under dem, där jord och aska blifvit hopkardade i en hög öfver glöden, så de skulle hållas vid lif till morgonen. De knöto ihop tre bälten och hissade sig ned, en efter en. Alla kommo de midt i askan, så att den yrde högt upp, och de måste hjälpa hvarann att släcka den eld, som begynte pyra i deras kläder och ludna skodon. Till sin belåtenhet hade de redan funnit, att trälarna icke här sofvo inne hos husbondfolket som på det vilda Folketuna utan lågo för sig i något särskildt sömnhus. Men lucksängen stod halföppen, och de sågo, att Ulf Ulfsson låg där och sof med sina söner. Ingevald gick sakta fram och sköt igen luckorna. Sedan fällde han haspen och ställde fyra trälar med ryggarna mot luckorna, så att de liggande icke skulle förmå att öppna inifrån. De andra trälarna drogo undan bommen från stugdörren, så att vägen till flykt blef öppen. 
<sec/>
Alla dessa förberedelser utfördes varsamt och ljudlöst. Först när de en stund noga hade hört efter att allt fortfarande var lika stilla i gården, begynte Ingevald att leta efter Soldis. Han hade icke heller gått mer än halfvägs genom salen, då han fick syn på henne. Yrvaken, barfota, baraxlad och omsvept med ett brunt åkläde stod hon i en sidodörr och stirrade på honom. De stora silfverringarna blänkte i hans öron, och alla de gula och röda lapparna flaxade, under det att han, nästan springande, kom emot henne. Hon började ropa på de sina, först af förskräckelse, sedan af harm. Männen vaknade i sängen och svarade henne, men trälarna höllo igen luckorna med sina ryggar. Det dunkade och bände inifrån, men haspen var af järn och trälryggarna voro sega, och fötterna togo spjärn mot en af stockarna i det ojämna golfvet. 
<sec/>
Ingevald grep fatt henne, och så snart hon blifvit bunden, tog han saxen, som låg på bordet bredvid ett tygstycke och några nystan. Han klippte af det gula och tjocka håret och räckte det till bryten. 
<sec/>
– Sno mig en bågsträng – sade han. 
<sec/>
Bryten tog af vaxet, som låg i en ask bredvid sömnaden, och snodde en sträng. Den knöt han vid bågen. 
<sec/>
– Öppna nu luckorna! – sade Ingevald. 
<sec/>
Trälarna lyfte då haspen ur öglan och veko åt sidan, så att luckorna flögo upp. 
<sec/>
Ulf Ulfsson satt upprätt i bädden och det var lätt att få sikte på hans hvitsprängda skägg, som bredde sig öfver bröstet. Sönerna lågo längre in, så att de icke kunde komma ut före honom, och ingendera af dem hade några vapen hos sig. Ingevald tog den längsta pilen och lade den på bågen. 
<sec/>
Det hväste till genom salen som hade en jätteödla af gammalt drakyngel slungat fram sin gadd. Det var pilen, som hven mot sitt mål. Men Ingevald var ingen god skytt, och hans armar darrade af ifver. Pilen träffade endast Ulf Ulfsson genom handen och naglade fast den vid sängstolpen, så att han icke kunde göra sig fri. 
<sec/>
– Nu sitter du där med dina söner, Ulf Ulfsson, förtänksam och klok som alltid, och kan hvarken komma in eller ut – hånade Ingevald. – Minns du hvad det var, som vi talade om förut i dag? Sannerligen, om jag längre kommer ihåg det, Ulf Ulfsson. Och nu tar jag din dotter med våld. Soldis, det är hvad hon hädanefter skall heta. Soldis, Soldis! Berätta mig nu, Soldis, hvar din far gömmer sitt mjöd, ty jag är törstig, och på ett sådant brudköp bör det drickas. 
<sec/>
Sönerna bemödade sig fåfängt att frigöra Ulf Ulfssons hand och att komma förbi honom ut ur det låga fängelset. 
<sec/>
– Ingevald – hviskade bryten. – Ser du inte, att våra trälar kasta yxorna och springa ut genom dörren? Bullret har väckt gårdsfolket, och det är redan full strid ute på tunet. Vill du gå miste om ditt rof och kanske om ditt lif, bara för ett tomt ordande? 
<sec/>
Men Ingevald ville icke sluta, utan hatet och kärleksruset ropade allt yrare och öfvermodigare genom hans mun. 
<sec/>
– Hör mig nu, käre Ulf Ulfsson, medan du sitter så lugnt och godt med dina söner. Det är ingen brådska, men trälarna äro otåliga, därför att du sölar med välkomstölet. Räkna upp för mig namnen på alla de höga hjältarna i din släkt. Hvad får jag annars att säga, när din dotter föder mig en son och han frågar mig om Ulfungarnas långfedgatal? Om jag ingenting vet, kan jag bara svara honom, att han skall skäfta sin första pil för din räkning, Ulf Ulfsson, och sätta den lika fast i din vänstra hand som jag nyss satte min pil i din högra. 
<sec/>
Bryten ställde sig framför Ingevald, så att han skymde lucksängen. Mycket betydande såg han icke ut med sin simpla vadmal och sitt tillplattade ansikte, som var genomväfdt af otaliga små rynkor. Men han var den första, som kom till sig själf, och nu kände han sin makt. 
<sec/>
– Hvart ögonblick kan bli ditt sista, Ingevald. Ännu så länge är du inte stort mer än en träl på Folketuna och för trälarna ansvarar jag. Vakta dig att inte lyda mig. Jag har piskan med mig i bältet. Här kan du se den. 
<sec/>
Det var ord, som väckte trälvanan i Ingevalds sinne, och genast kände han, att han måste lyda. Bryten tecknade åt honom att fatta Soldis under armarna. Själf tog han henne om fötterna och springande buro de henne på det sättet ur salen. Men i dörren vände Ingevald sig om ännu en gång och ropade inåt lucksängen : 
<sec/>
– Du ser själf, kära fader Ulf, hur ifriga trälarna äro att få oss i brudhalmen. Din dotter är också alldeles ifrån sig af längtan. Det är bara jag, som är lugn och förståndig och tycker, att jag väl kunnat leta upp en anständigare kvinna. Hon har ju inte ens behållit kläderna på sig. Vore du inte så trög med att stiga upp, kunde du ännu kanske hinna att hämta fram hennes brudelin. Men sitt nu där du sitter, efter du har det varmt och mjukt, och tänk på dina barn och gör stora löften till gudarna. 
<sec/>
Han lyfte upp henne i det bruna åklädet och satte henne framför sig på hästen. Utan att akta på de flyende trälarna, som sprungo omkring honom, jagade han bort öfver stubbar och ormbunkar. Han tänkte icke på att värja sig, fast ekgrenarna stötte honom i bröstet och ryckte lapparna ur rocken. 
<sec/>
– Soldis, Soldis! – jublade han och öfverhöljde henne med vilda och ömma smekningar. 
<sec/>
Folke Filbyter stod i sin grind, när den vilda ridten gick förbi ända in på gårdsvallen. Han såg blodfläckarna på sonens ärm och frågade: 
<sec/>
– Hur många män ligga nu på likbänken i Ulf Ulfssons sal? 
<sec/>
Ingevald höll in den svettdrypande hästen utan att i förstone kunna reda sina tankar. Slutligen kom han ihåg, att det var offerhönans blod, och andfådd berättade han, hur allt hade tillgått. 
<sec/>
– Manligare skulle du ha skött din pil – svarade fadern – om inte bågsträngen hade varit en skön kvinnas hår. 
<sec/>
Ingevald lyfte ned Soldis från hästen. Under tiden fortsatte han att tala om offret vid skurdtemplet och om den gamle Jakobs käpp. 
<sec/>
– Den gamle lär gå omkring och predika om en gudinna, som han kallar Jesu moder. Jag tror, att det nya belätet var hennes. Det var Jesu moder, som så ledde pilen, att Ulf Ulfsson hvarken kunde dödas eller döda. 
<sec/>
Folke Filbyter svarade honom föraktfullt: 
<sec/>
– Om det är, som du säger, då är Jakob modigare än jag trodde. Själf har jag ofta känt håg att göra som han och slå sönder de eländiga gudabilderna. De stå likväl på mina ägor, och där råder ingen annan än jag. Men låt oss i alla fall vara kloka, om vi också inte besitta Ulfungarnas höga vett. Tag rätt på hans käpp, som ligger kvar vid Freyjabilden och sätt den öfver stalldörren. Hvem vet, om den inte kan skydda mot eld och tjufvar. Och gå nu till stugan, Ingevald. I vrån, som är till vänster om fårfållan, har jag tjällat åt dig och kvinnan med stolpar och fällar. Det ser ut som ett gråhårigt finntält, och där inne får du det varmt till vintern. Jag har också satt ett nytt lås för stugdörren, så att du kan stänga den utifrån, till dess du får henne spak och trifsam. 
<sec/>
Han ägnade icke Soldis en blick, utan lät sonen ostörd få bära in henne i stugan. Sedan ställde han sig åter i grinden. Han räknade noga trälarna, som kommo tillbaka från den nattliga striden, så att han skulle vara viss, att ingen felades. Några af dem blödde i ansiktet och han tvättade själf deras sår och förband dem med jord. Han synade också noga alla hål i deras vadmal och visade, hur de bäst skulle kunna laga dem. Bryten fick stort beröm för sin rådiga stränghet mot sonen, och när allt var i ordning, bjöd Folke Filbyter de uttröttade på en god och riklig dagvard med mycket mungodt. 
<sec/>
– Kanske var det bäst som skedde – sade han – fast jag hellre sett Ulf Ulfsson på likbänken. Men efter detta ha vi mycket ondt att vänta. Ulf Ulfsson är inte en så enfaldig man, att han mödar sig att gå till tinget och kära mot mig. Har jag ännu inte haft tid att rida till tingsstället, får jag det ännu mindre hädanefter. Däremot måste vi betänka, att hans söner äro djärfva och stormodiga, men det är ondt om folk i hans gård, och hans trälar äro inte vana att sköta vapen. Därför dröjer det nog om innan de få rustadt, och vi kunna hinna att befästa oss. De af er, som förstå smidets konst, skola nu raskt elda på i smedjan. De andra skola taga ut hästarna och alla våra vagnar och kälkar, fast det är sommar, och hämta sten ur skogen. Något berg finns här inte i närheten, men framme vid åkern ligger en kulle, som herdarna bruka kalla Bjällerbo, därför att de där gjort en inhägnad åt getterna. En god källa finns där också, som är prisad för sitt rena vatten och sin människovänliga vattenande. Där skola vi i hast lägga upp en rundel af stenar och bråte, så att vi ha en tillflykt, om det går så illa, att vi öfverfallas och inte kunna hålla själfva stugan. Jag hade tänkt att få sitta här i ro med mina plogar och spadar, men fortare än jag ännu för några dagar sedan kunde drömma, har ovädersmolnet stigit upp. Nu finns inte längre någon återväg, och möter jag Ulf Ulfsson, så dräper jag honom. 
<sec/>
Uppfriskade genom den starka måltiden och nöjda med hans vaknande lust att värna om gårdens heder, skyndade sig alla att beredvilligare än någonsin lyda hans befallningar. Hela dagen arbetades det på Folketuna och kälkarna gnisslade i ljungen, när de släpade fram de tunga stenarna. Sot och gnistor sprutade ur hålet på smedjans torftak, och Folke Filbyter satt själf på den sotiga kubben bredvid städet. Hans gamla ringbrynja blef upprullad och rengjord från rost, och han lät förfärdiga en hjälm af alldeles särskildt slag. Han letade fram en af de vanliga små och kupiga hjälmarna, som lågo i vapenskämman, men rundt omkring lät han sätta brätten, som förvandlade den till en sorts kittelhatt. En enda gång i sitt lif hade han sett en sådan järnhatt på en ensam kämpe under en stormning vid Danelagen och märkt, att den gaf godt skydd mot allt, som föll, antingen det var pilar eller stenar. Smederna funno den missprydande och tung och ville knappt slå fast nitarna, men han tvang dem att fortsätta med arbetet. 
<sec/>
Trött af nattvaket och dagens många ovanliga bestyr sänkte han småningom hakan mot bröstet och somnade, som han satt på kubben. Ännu i drömmen såg han smederna vända hjälmen öfver städet och hamra på nitarna. 
<sec/>
Han drömde att han satt i de underjordiska verkstäderna, där Muspelhems sotiga väsen lupo kring med sina glödgade järnstycken utan att känna någon sveda från gnistorna, som hundravis fäste sig på de håriga och krokiga benen. De skuro tänder och sträckte glödjärnen mot dörren, liksom väntade de därifrån ett besök af allt, hvad de mest hatade och skydde. Därute trampade det och skrapade med stafvar och spjut i sanden. Det kunde icke vara några andra än asagudarna, som Jorgrimme hade berättat om och som ännu gingo omkring och letade. Men Freyja kom in i gnistregnet, stor och rund och med så breda och glesa tänder, att de liknade äppelbitar instuckna under läpparna. – Där gå de och leta – hviskade hon och hängde sig öfver hans axel, så att det klingade och spelade i bröstsmyckena – och ingenting märka de! Det frö, som de söka efter, har jag nu redan satt i lifgifvande och växtkraftig jord. 
<sec/>
Han vacklade under den sköna gudinnans tyngd och grep henne om armen. Aldrig hade han känt en arm så len och glatt och ändå så järnhård. Just som han fattade om den, blossade ett sken upp ur ässjan och stack honom väckande i ögonen. 
<sec/>
– Är det så ni sköta er syssla? – sade han till smederna. – Om jag för en kort stund slumrar till i en meningslös dröm, genast hålla ni upp att arbeta. Ändå är hjälmen långt ifrån färdig, och hvad det lider ha vi kväll. 
<sec/>
– Ja – svarade smederna och stödde sig mot sina släggor. – Du sträckte ut handen och grep tvärs öfver städet. Ville du kanske, att vi skulle ha slagit till? 
<chapter/>
<chaptername>Kap7</chaptername>

<chaptername>7.</chaptername>

<sec/>
Under den tid, som nu följde, blef Soldis ej ofta sedd utanför stugan. Ingen hörde henne någonsin tala ett vänligt ord hvarken med husbondfolket eller trälarna. Vid minsta ljud om natten stod hon upprätt på golfvet och lyddes. Ända till morgonen kunde hon ibland stå på det sättet, hvitare än en lilja och orörlig som en spjutjungfru på en väggbonad. Alltid lyddes hon åt skogen till, ty därifrån väntade hon att först få höra brödernas hästar. 
<sec/>
Ingevald vaktade henne och satt inne i tjället mellan de nedhängande fällarna. Han blygdes inför trälarna att ej kunna tämja henne. Så ofta någon hörde på, låtsades han grym och befallande och gaf sig till att både hota och skymfa henne. Eller också ställde han sig, som om allt blifvit väl mellan dem, och smekte henne med de fagraste ord. Men när de andra sofvo, kröp han fram till henne öfver golfvet och tiggde om kärlek och kysste hennes kjortel och böjde sig ned framför henne i halmen, som hade han bara begärt, att hon skulle trampa på honom. Midt i sin olycka fylldes han också af svindlande lycka och det spelade och sjöng i hans stackars rolösa hjärta. Han lefde i en yra af glädje och förtviflan. Kärleken slet undan förlåten från världen, så att världen kom honom närmre, ända till dess han speglade henne som en sjö. Saker som förut varit honom likgiltiga eller solklara, förvandlades till frågor. Han började grubbla på lif och död och godt och ondt. Världsträdets eviga brusande, som endast höres af grubblare och förälskade, flög genom hans tankar och lyfte dem i höjden som örnar och dufvor. Det fanns ingenting ädelt och stort, som han icke skulle velat utföra, endast därför, att det för honom fått en tjusning, som han förr ej vetat något om. Han drömde om asynjornas höga skönhet och om Jesu moder. Deras ljusglänsande väsen ställde sig mellan hans ord, så att han knappt längre kunde tala om det hvardagliga och obetydliga. Ångern öfver brudrofvet drunknade i en känsla af, att det var en stolt och oförvägen bragd. Fast han satt hela natten utan en blund och vaktade Soldis, när hon stod på golfvet och lyddes, såg han blindt på den bittra verkligheten och trodde, att han endast satt så för att beundra henne och tänka sina lyckliga tankar. Om morgonen, då Tova begynte sucka i fårfållan och trälarna samlades för att karda glöden ur askan, reste han sig hastigt. 
<sec/>
– Soldis, Soldis – kunde han då ibland säga. – Dellings dvärg sjunger nu från Breidablik i morgonrodnaden sin hälsningssång till världen. Godt måste du ha sofvit, som redan är vaken. Skall jag följa dig till källan, att du får två dig och sitta i gräset och binda önskekransar? Eller skall jag föra dig till hagen, där trettio hästar stå i flock och stödja sina hufvud på hvarandras halsar? Där skall jag lyfta upp dig på en gren i någon af ekarna. Och jag skall leka för dig med fålarna. De äro svårast att fånga, ty de stå innerst i flocken hos sina mödrar. Men hvarför lyss du mer till skogen än till mig, Soldis? Vet du inte, att dina bröder ha få hästar och få män? Länge dröjer det om, innan de hinna att rusta sig. Om det sker, har Folketuna till dess en ringborg med en järnport, som kommer att trotsa både eld och hugg. Och jag lämnar dig aldrig lefvande ifrån mig. 
<sec/>
Hon svarade honom aldrig, men när det blef full dager, gick hon in i tjället och lade sig ned och somnade. 
<sec/>
På det sättet gick hela den långa vintern, då golfvet närmast omkring härden ofta om morgnarna var alldeles hvitt af snö, som hade fallit genom vindögat. Någon enstaka gång hände det, att han tog henne med ut i släden, men då hade han alltid ett svärd hos sig under vargfällen. Och så snart skogen blef tätare omkring dem, vände han genast och körde hem. 
<sec/>
En dag kom hennes lilla syster Ulfva ensam gående genom skogen. Kölden hade nupit henne i kinderna och hon var rödblommig och hvit. Ingen kunde förstå, hur hon hade hittat den långa vägen, men folket nändes icke göra henne något ondt utan ledde in henne i salen. När hon fick se Soldis, begynte hon dansa och sprang fram och kastade sig om hennes hals, men Ingevald gissade, att hon kom med något budskap och ställde sig tätt bredvid dem. 
<sec/>
– Nog märker jag, att du är oglad, syster – hviskade Ulfva – men hvad jag är lycklig att få se dig igen! 
<sec/>
Soldis pröfvade, hur hon skulle kunna lägga sina ord nog klokt för att få veta något, och slutligen frågade hon: 
<sec/>
– Bröderna ha väl fått många nya hästar sedan sist? 
<sec/>
– Nej, nej, syster, bröderna ha inte fått några nya hästar – svarade den lilla. 
<sec/>
– Då har väl far i stället köpt så många fler nya trälar? 
<sec/>
– Nej, han har inte köpt några trälar. Han har bara de gamla. Och äldre och äldre bli de för hvar dag. Minns du inte Snygg, hur halt och gammal han var? Nu kan han knappt gå längre. Det är vinterkylan, som han inte tål. Och Ånne, den goda och trogna Ånne, han har gjort sig illa i handen. Det var med yxan han högg sig, när han skulle spänta stickor. Rådsnälla är nog den duktigaste att arbeta. Far har så gamla trälar, men de ha ju alltid varit på gården och han trifs bäst med dem, säger han. 
<sec/>
Soldis blef villrådig. 
<sec/>
– Du har vuxit, Ulfva och blifvit frid att se, som det anstår en liten odalmö. Men säg nu, var det far, som skickade dig hit? 
<sec/>
– Far visste inte, att jag gick. 
<sec/>
– Barn, har du utan fars lof gått den långa och farliga vägen? 
<sec/>
– Ja, far var ute och jagade. 
<sec/>
– Nå, far visste ingenting. 
<sec/>
Ingevald skrattade till. 
<sec/>
– Nej, far visste ingenting – föll han in – men bröderna, bröderna? 
<sec/>
Flickan blef rädd och steg litet åt sidan. 
<sec/>
– Hvarför tala ni båda så hårdt till mig, när jag bara kommer för att få träffa dig, syster? 
<sec/>
Han grep henne häftigt om armbågarna och skakade henne. 
<sec/>
– Säg du genast sanningen, att det var bröderna, som skickade dig! 
<sec/>
Hon begynte gråta och han måste släppa henne igen. 
<sec/>
– Jag får ingenting säga – snyftade hon och kröp intill väggen. 
<sec/>
– Förstå mig nu, Ulfva – sade Soldis. – Det är bättre, att du förråder allt för oss båda här, så att jag åtminstone får veta något, än att jag ingenting får veta. Du ser själf, att ohörda af andra få vi ändå inte talas vid ... Komma aldrig mina bröder för att hämta mig? 
<sec/>
– Hämta dig? 
<sec/>
– Ja, hvad sade bröderna till hvarann den natten, då jag blef bortröfvad? 
<sec/>
– Då sof jag, syster. Aldrig visste jag, det du blef bortförd mot din vilja. Därom har aldrig någon talat med mig. Jag trodde det var skick, att en brud skulle rida bort med stafljus och svenner under natten. 
<sec/>
Soldis bleknade och kysste den lilla på pannan. 
<sec/>
– Är jag då alldeles glömd nu i min faders gård? 
<sec/>
– Nej, nej, syster. Far och bröderna tala inte om annat än om dig, när de sitta vid elden och slöjda. De säga, att för dem finns det inte något annat än du i hela världen. Och de ha letat fram dina gamla kläder och lagt dem i kistan, som står i skämman. Jag har nog märkt, hur ibland den ena och ibland den andra smyger sig dit in, när han tror, att ingen ser det. Och jag har nog försökt att smyga mig efter, men då har alltid dörren varit stängd inifrån. 
<sec/>
– Och det var bröderna, som skickade dig hit? 
<sec/>
– De ville, att jag skulle se, hur du hade det. De visste, att mig skulle ingen göra något illa. För säkerhetens skull togo de af mig allt, som var af silfver. 
<sec/>
– Och ingenting skulle du säga mig, Ulfva? 
<sec/>
– Jo, tre ord skulle jag säga dig. Tålamod, tålamod, tålamod! 
<sec/>
Soldis blef stel och rak och ännu blekare. Hennes blick gick bort öfver den lillas hufvud utan att se. 
<sec/>
– Öfverbringa då till bröderna kyssen, som jag gaf dig – sade hon, men sedan blef hennes röst hård. – Hälsa dem, att jag är en lycklig odalkona på det rika Folketuna, gift med en ädel och frejdad bondeson. 
<sec/>
Ingevalds uppjagade sinnesstämning, som beständigt vägde mellan ömhet och segertörst, rustade honom med fin hörsel. Han förstod till fullo det trotsiga hånet i hennes svar, men han märkte också mycket väl den förtviflade hjälplöshet, som orden voro ämnade att skyla – eller att blotta, allt efter hur man tog dem. Han kände, att trotset denna gång icke heller gällde honom enbart utan också bröderna. Han njöt med en svindlande glädje af hvad hon hade sagt och upprepade det två gånger för den lilla, så att hon icke skulle glömma något. Sedan tog han henne om handen och ledde henne med sig ut ur stugan. Hon grät ännu, fast tyst. Förvirrad såg hon sig omkring utan att dock längre våga tänka på att springa tillbaka för att en sista gång slå armarna om den stränga systern. 
<sec/>
När han kom ut, tillsade han två af trälarna att hämta sina yxor och följa med upp på skogen. Då de hade gått ett stycke, fingo de syn på två af Ulfssönernas trälar, som stodo och väntade, också beväpnade med yxor. Han släppte då flickan och bad henne återigen att inte glömma Soldis’ svar. Sedan vände han om hem med sina följeslagare utan att närma sig de beväpnade männen från fiendegården. 
<sec/>
Han undrade mycket, hvad Ulfssönerna hade menat med den trefaldt upprepade hälsningen: tålamod. Han tänkte sedan ofta på den, stundvis med ökadt lugn men ännu oftare med obestämd och växande oro. 
<sec/>
Han såg, att Soldis från den stunden vissnade bort och aldrig mer steg upp om nätterna för att lyssna. På försök gick han ibland ut midt i natten och lämnade stugdörren öppen efter sig. Så länge han kunde uthärda kölden, höll han sig gömd bakom stallgafveln, men det hände aldrig, att hon ens reste sig upp och gick fram till dörren. När han kom tillbaka låg hon och sof likgiltigt och tungt. Andra nätter, när han hörde, att hon var vaken, låtsades han själf sofva för att bättre kunna speja på henne. Med skinnfällen uppdragen ända under ögonen låg han och såg, hur månskenet, som flöt ned genom vindögat, darrade af frostglitter. Eller också fördref han tiden med att försöka igenkänna trälarna på deras olika snarkningar. Beständigt låg hon dock kvar lika stilla på sin plats med ryggen vänd mot honom utan att längre tyckas tänka på någon flykt eller hjälp. 
<sec/>
Småningom led då vintern mot sitt slut, och det somrade på nytt öfver äng och åker. Lycklig och ändå främmande satt han bredvid henne, då hon slutligen födde honom en son. 
<sec/>
Gamla Tova, som var gårdens jordemoder, bar ut barnet på tunet till Folke Filbyter. Han satt på stenen och hvilade sig efter arbetet. Hon lade gossen splitt naken framför honom på de gula blommorna. 
<sec/>
– Soldis har nu födt oss detta gossebarn – sade hon – Det tillkommer dig, husbonde, att bestämma om jag skall sätta ut det i ödemarken eller lämna igen det till modern. Vill du höra på oss trälar, så säga vi: låt det lefva. Måtte en god fylgia taga sig an den späde. Här ha inte födts många barn på din gård. Finnkvinnan har rymt till skogarna, och på många långa år har du ingenting försport om dina äldre söner. Förr hörde jag ibland dem hviska med hvarann under nätterna, och jag vet, att här kände de aldrig någon rätt trefnad. Ungdomen längtar efter äfventyr och dåd. Törhända ha de så fäst sig vid sitt skepp och det fria hafvet, att de aldrig vända tillbaka. Kanske ha de som många andra vikingar tagit sig borg och mark i andra land. Kanske äro de redan fallna. 
<sec/>
Hennes hjärta bultade hårdt, under det hon försökte att lägga sina släpande ord så vackert och frestande, som hon kunde. Och ännu ängsligare blef hon till mods, då husbonden icke genast svarade henne utan tycktes falla i tankar. 
<sec/>
– Det talas mycket ondt om Folketuna – mumlade hon och kände sig varsamt för – men vi trälar veta, att du i grunden är en god husbonde. 
<sec/>
Han såg upp. 
<sec/>
– Hvarför voro inte mina söner förnöjsamma som jag? Kunna ett par upprätta timmerträn skänka heder åt en gård, bara därför att de kallas högsätesstolpar? Hvarför måste allt här vara som hos andra? Hvarför skall allt vara lika? Hvarför får inte människan lefva, som hon vill? Sofver jag sämre i min halm än Ulf Ulfsson i sin lucksäng? Nej, nej, det vilda Folketuna skall förbli, som det är. Alla buskar kunna inte bära kvalmiga nypon. Det talas mycket ondt om oss, och många ihjälslagna vägfarare ligga i kärret. Ingenting ångrar jag, ni erbarmliga gudar, men med detta barn skrämma ni mig. 
<sec/>
Hon vinkade på de andra trälarna, för att de också skulle komma till och allesamman hjälpa henne att bedja. De ställde från sig sina verktyg och redskap och kommo långsamt, en efter en, ända till dess det var en tät ring omkring honom. De kände med sig, att af allt, som hittills skett på Folketuna, var denna stunden den betydelsefullaste. Husen och de heliga åkrarna och de själfva, allt skulle ju en dag tillfalla detta nyskapade väsen, om det fick behålla lifvet som en nådeskänk. 
<sec/>
När hon såg hela skaran samlad, blef hon modigare och mindes sin plikt och myndighet som jordemoder. 
<sec/>
– Det är sedvänja – sade hon, fast i början ännu litet darrande på rösten – att jordemodren skall bedja för barnet. Därför får du ha tålamod med mig, husbonde, och inte taga det illa. Vi trälar ha ännu inte glömt de skymfliga förebråelser, som vi en gång hörde här i stugan från Ulf Ulfssons mun. Nu har här födts ett barn, som är af ditt blod och hans blod. Och du skulle inte låta det lefva, bara därför att han är din värste ovän? Låt gossen växa och en dag hålla styret på storplogen. Låt honom då rida till tingsstaden och ställa sig framför den största stenen i domarringen. Det skall bli Folketunas domsten, och från den skall han tala för oss till de andra odalmännen, så att det kommer heder och anseende öfver oss. Befall mig hellre att utrifva ditt eget öga, husbonde, än att bära bort gossen. 
<sec/>
Hon kände sig redan halft segerviss, ty rundt om hörde hon de andra trälarnas högljudda bifall. Hon tyckte sig märka, att husbonden ljusnade och var närmre hennes egna tankar, än han ännu ville visa. Han såg hela tiden ned på barnet, och efter ännu en stunds besinnande sade han: 
<sec/>
– Förr var jag fruktad och trygg och skulle likgiltigt ha gått in i dödssömnen, men Ulfssönerna lära hvarken ha glömt mansskadan eller rofvet. Till sist komma de, och kunna de, taga de nog också med sig barnet. Hur har här inte på mindre än ett år vuxit olycka och missämja ur intet! Jag har ingenting annat att förlita mig på än mina egna lifsår, som äro hastiga och korta och på er, trälar. För första gången behöfver jag människohjälp. Jag har klädt och födt er som mig själf. Min vadmal och min mat har varit er vadmal och er mat. Ni ha fått sofva och hvila, och jag har varit mån om att låta er leka och förlusta er. Kunna ni nu också vaka och vakta och vid första hoftramp stå färdiga med yxorna framför grinden? 
<sec/>
– Det lofva vi dig vid Frey den gode! Och något kan du väl också lita på stigmännen – ropade genast alla trälarna. 
<sec/>
Utan att vänta ett ögonblick längre, skyndade sig genast Tova, så pass hennes stela ben förmådde, att begagna sig af den ljusnade stämningen. Hon hämtade en skål med vatten och bröt af en nyss utslagen löfkvist och räckte den åt husbonden. Sedan lyfte hon upp barnet i hans knä. 
<sec/>
Han namnfäste då gossen genom att doppa löfkvisten i vattnet och rita Tors hammarsmärke på hans panna och på hans bröst. För att visa honom en särskild heder, kallade han honom Folke efter sig själf och upprepade därefter fem olika gånger namnet. 
<sec/>
– Lägg nu barnet hos modren – sade han sedan till Tova. – Under tiden gå vi andra att offra en hane vid skurdtemplen, efter seden bjuder så och efter det är Tors dag. 
<sec/>
Ingevald satt kvar inne i tjället hos Soldis utan att blanda sig bland förebedjarna. Men när han fick se Tova komma igen med barnet, glänste hans ögon. Om han hade kunnat rodna, skulle ansiktet ha färgats af glädje, då han stack ut hufvudet mellan de hängande fällarna. Lika hastigt öfverfors det dock af en tungsint trötthet, och han hviskade: 
<sec/>
– Soldis har legat i en tyst och lång sömn och hon andas så sakta, att jag knappt längre kan höra det. Soldis, Soldis, ännu har du inte förlåtit mig! Hvarför går du ifrån mig just nu? 
<sec/>
Tova lade barnet ned till modren, men ingenting förmådde att väcka henne. Då begynte den omtänksamma och mångförfarna trälkvinnan att leta bland all gammal bråte innerst i tjället. Slutligen hittade hon det horn, som Ingevald hade tagit från Jorgrimme i hans hög. Därom visste hon ingenting och gjorde heller inga frågor. Myndigt och bestämdt satte hon gossen i sitt knä och lärde honom att dia tjurhornet, sedan hon fyllt det med ljum mjölk och ryckt träpluggen ur den genomborrade spetsen. Annars var det tyst och stilla i rummet. I kitteln, som hängde på kedjor öfver elden, kokade några hälsogifvande örter, röken slog in så att det var svårt att se, och svalorna ilade fram och åter under takåsen. 
<sec/>
– Jag fruktar, att mina örter bli till ingen nytta – sade hon sakta till Ingevald. – Gå ut på tunet och bind dödskransen åt din älskade! 
<sec/>
Redan om kvällen hade Soldis upphört att lefva. Hela natten flammade en väldig eld på härden för att med sina slickande tungor värja huset mot onda makter. Ingevald satt hela tiden kvar hos henne i tjället, och kärleksruset höll ännu hans själ så högt öfver jorden, att hans tankar fortsatte att tindra och glindra som en hel stjärnhimmel. Olyckan plågade honom icke utan blef en vemodig sällhet och han fortsatte att tala till Soldis och framställde de mest noggranna och vetgiriga frågor om lifvet och döden, fast han aldrig fick något svar. Trälarna kommo ibland fram och gläntade på fällarna för att få se på henne. När de hörde hans för dem nya och främmande frågor, sade de till hvarann: 
<sec/>
– Han kommer själf att gå under på detta. Så är det med alla af dvärgfolket. När de en gång få tycke för något, kunna de inte längre sluta. Och när de börja att grubbla och fråga, brister deras själ sönder och flyter ihop med luften och vildmarkerna omkring dem. 
<sec/>
Nästa dag bröto de två stockar ur stugväggen, så att de kunde lyfta ut Soldis utan att behöfva föra henne genom den dörr, som var de lefvandes. För första gången bar hon krans på hufvudet och brudelin, och hon blef uppsatt på samma gångare, som Ingevald hade ridit, då han hämtade henne till gården. Han höll henne i ena handen och bryten höll henne i den andra, och på det sättet förde de den tysta ryttarinnan till en öppen plats i ekskogen alldeles framför Jesu moders skurdtempel. Där var redan torr ved upplagd i en trång rundel med en ingång på ena sidan. De tvungo hästen att stryka baklänges in i rundeln och satte sedan igen ingången med ved ända upp under betslet. Därefter gaf bryten hästen ett hammarslag i pannan, så att han stupade på knä, men veden stödde det dräpta djuret på alla sidor, så att det icke kunde falla. Därför satt Soldis alltjämt lika upprätt i sadeln. Ingevald sträckte sig öfver veden och höll henne ännu så fast i handen, som om han aldrig ville släppa henne. Och hela tiden fortsatte han med sina frågor. 
<sec/>
– Är du då in i det sista så hård och stolt, att du inte vill svara mig? Hvad ser du nu? Du sitter högt, så att du bör se långt, om det också är aldrig så trångt omkring dig af gubbar och kvinnor och barn, som hvar stund samlas utanför Hels port? Soldis, du kommer till häst som en sköldmö. Har nyckeln redan vridits om? Är det mörkret, som vållar att du ingenting ser och därför ingenting har att svara mig? Är det hvinet af heiptornas törngissel, som förfärar dig? Du har ingenting att frukta, Soldis. Sätt dig trygg på bänken vid Urds tingsstad och vänta dina domare. Har du också inga målrunor att värja dig med, så har jag i natt inlärt din goda fylgia allt hvad hon skall säga. Eller går du redan bland honungsblommorna på glädjestigen och låter mina frågor flyga förbi likt små svarta flugor, som ingen bryr sig om att fånga? Om du bara svarade mig för en enda gång med ett aldrig så sakta hviskande, skulle jag veta något. Nu måste jag själf svara mig på alla mina frågor, och du anar inte hvad jag svarar. Jesu moders beläte sitter inte tystare under sitt näfvertak än du på din orörliga gångare. Kommen hit, trälar, och hjälpen mig att fråga! Och kom ut, husbonde och far, och gäckas med gudarna, som du föraktar! De ha rånat i din gård. 
<sec/>
Trälarna ville icke höra på honom, och slutligen förmådde de honom att släppa hennes hand och slunga facklan i bålet. Ett fat med signadt mjöd blef utlyft i gräset, och ju mer de drucko, dess vildare blef deras smärta. Kvinnorna skakade ut sitt hår och klagade med långa drillande jämmerrop. Tova sprang fram ända till elden och kastade två tärningar till den döda. 
<sec/>
– Tiden kan bli dig lång, husmoder – ropade hon. – Med tärningarna kan du förkorta en dyster stund. De äro skurna af ädel elefanttand, husmoder, och de voro det enda jag hade kvar från min ungdom. 
<sec/>
Då begynte de andra springa ända in i lågorna med olika gåfvor, och smärtan skiftade om i vrede. 
<sec/>
– Här har du nål och tråd och vax – ropade de om hvarann och skakade den döda i armen för att göra sig hörda. – Hur skulle du annars kunna hjälpa dig, när dina kläder gå sönder! Dina naglar äro klippta, och vi ha omsorgsfullt tvått dig och kammat ditt hår. Här har du helskor, som skydda dina fötter mot törnet i mörkdalen. Här har du en stekpanna att laga din mat i och en tänd tranlampa att lysa dig med. Visa dem för dina domare, så att de må se att vi hedra dig som en lagköpt odalkona, fast du knappt var mer än en fånge. Och fråga dem, fråga dem från oss trälar, om de ha glömt Valands ed? Spörj dem, om de hörde Ivaldesonens ed, att när han hade förgjort både deras guldsalar och dem själfva, skall ingen träl mera finnas på jorden? 
<sec/>
Upptänd af mjödet och den allmänna yran, där ingen längre kunde skilja mellan sorg och hämndbegär, knäppte Ingevald slutligen de stora silfverringarna ur sina öron och trängde sig in under lågorna. 
<sec/>
– Där har du godt silfver, husfreyja – ropade han. – Det är finnkvinnans arf. Håll fram det inför de isskäggiga i domaresätet. Berätta dem, att Mimer var närvarande, också när dvärgarna skapades af Ymers lemmar. Häng ringarna om Freyjas öron och hälsa henne, att när jag red bort för att hämta dig, blotade jag till Jesu moder. Det var hon, som räddade din faders lif. Det var Jesu moder, som halp mig från att bli baneman. 
<sec/>
Röken från bålet, där Ulf Ulfssons mest älskade dotter förbrann, vältrade sitt tunga moln öfver gården och ända in i stugan. Där satt Folke Filbyter alldeles ensam med barnet utan att vilja visa Soldis någon sista gärd af aktning. Däremot hade han befallt, att det icke skulle snålas med mjödet. Det dröjde därför länge om innan grafölet blef drucket och askan satt i jorden. 
<sec/>
Till sist kom en knäsvag och vacklande flock i dörren och skrattet ekade genom huset. Mjödet stod ända upp i ögonen och rann ut öfver kinderna, och trälarna omfamnades och kysstes, under det att de fortfarande utstötte sina drillande jämmerrop. Men de flesta sysselsatte sig med att uppfinna allt mer förnärmande och oanständiga beskyllningar, som Soldis skulle frambära till asagudarna och särskildt till asynjorna. De skreko hvarann i ansiktet, kastade händerna upp i luften och togo hvarann om lifvet och hoppade på stället i en sorts dans. 
<sec/>
Ingevald syntes ej till, men trälarna funno det riktigt och själfklart, att Folke Filbyter från nu tog sig an barnet med samma faderliga omtanke, som han förut vårdat sig om dem. Det var dock blod af hans blod och ben af hans ben, och det förvånade dem icke det minsta, att den forna sjökonungen satt och svängde på hängvaggan som en kvinna. Men heta och fulldruckna som de voro, ville de nu glamma. De ställde sig därför omkring honom och krökte knäna under nya skratt, när de sågo, hur pass ovant han ännu skötte sitt göromål. Orolig att Ulfssönerna just den dagen kunde tänka på ett öfverfall, hade han brynjan på sig och ett kort saxsvärd vid sidan. På bänken bredvid honom låg den väldiga kittelhatten, som ännu var silfverblank kring nitarna. 
<sec/>
Trälkvinnorna trodde, att han ville skrämma barnet, när han lutade sig öfver skinnpåsen. Så trumpet var hans stora ansikte och så klumpigt och tjocktjockt det finger, som han ibland stack i den lilles mun för att lugna honom. Och när han skulle rycka tappen ur spetsen på tjurhornet, brukade han en styrka, som hade det gällt att slita pilen ur ett älghufvud. Hvarken Tova eller de andra hade heller hört liknande vaggvisor, ty husbonden sjöng det enda han kunde. Det var mörka stridssånger, som han hört vikingarna stämma upp i vindstilla nätter, när de sutto vid årorna och ljusen på Franklands kuster blinkade lika aflägsna och små som stjärnorna. 
<sec/>
Vid sådana sånger var det Folke Ingevaldsson söfdes till sina första drömmar och sög den starka och gula mjölken ur spetsen på ett tjurhorn. 
<chapter/>
<chaptername>Kap8</chaptername>

<chaptername>8.</chaptername>

<sec/>
Gossen lärde sig att icke frukta farfadren och hans tunghändta lek, och det blef en sådan vänskap mellan dem, att den var lätt att se. 
<sec/>
Folke Filbyter kallade honom alltid sin son, som hade Ingevald aldrig funnits till. Han visade trälkvinnorna, att gossen hade ett litet stjärnuddigt födelsemärke inne i vänstra handen och de trodde, att det var ett godt tecken. När vädret var soligt knöt han in honom i skinnpåsen och tog honom med sig på åkern, och hvarken natt eller dag voro de skilda. Där den ena var, där var också den andra. Hördes barnskrik, kunde man också vara säker att lite efteråt få höra den djupa mansrösten, som lät liksom när någon talar i en tunna. Trälarna kallade dem »de båda vännerna». För hvart klippstycke, som vältrades uppför kullen till ringmuren, för hvar pilspets, som smiddes, kände de, att nykomlingen numera var den viktigaste personen på gården och att allt ytterst afsåg hans säkerhet. De vande sig att tala om honom som om en i minsta skrymsle närvarande makt, och de tyckte, att en ny dag hade begynt med honom. Det var som skulle den lilla i hängvaggan under den sotiga bjälken redan ha fläktat bort något af den skam, som hängde öfver det vilda Folketuna. Snart fanns det knappt en enda bland dem, som icke med en god träls omutliga trohet skulle ha offrat lifvet för honom. 
<sec/>
Med Ingevald talade fadren lika litet som förr. Ingevald hade ingenting att sköta och ingenting att bestämma öfver. Till skogen vågade han sig ej längre utan en lifvakt af väpnade trälar, och inför barnet kände han sig underligt blyg och försagd. Han gick alltid tyst förbi hängvaggan, ofta med en lång krök utefter väggen. Sedan lade han sig bortvänd i vrån innanför fällarna. Liksom husfolket sommar och vinter hvar afton spadade askan öfver glöden på härden för att bevara elden, försökte han också att rädda de sista glöden i sitt hjärta genom att hvar kväll gömma dem under de många bittra minnena. Men då slog lågan i stället rätt upp mot himlen, och den hade fått en ännu djupare färg än kärleksrusets. Slutligen blef han nästan beständigt liggande i en slö dvala. Trälarna stucko in hufvudet och ruskade på honom, och öfver honom hängde de en mistel, som de letat rätt på högt uppe i en ek. – Men den kan nog inte bota dig längre – sade de. – Det var det vi anade, att du skulle få helsot. 
<sec/>
En klar solskensdag skulle storplogen sättas i åkern. Ingen annan än husbonden fick hålla styret, och för första gången beslöt han att en kort stund skilja sig från gossen. Han lät sätta ut vakter kring gården och skickade upp späjare i trädtopparna med stränga tillsägelser att noga akta på allt, som hände. 
<sec/>
Ännu satt han med barnet i sitt knä och hade svårt att komma sig för att gå, men slutligen reste han sig, ty vakterna började ropa. Litet efteråt bultade det också på dörrstolpen. Det var gamle Jakob, och han skyndade sig in i stugan med sin vanliga brådska och ett långt steg öfver tröskeln. 
<sec/>
– En god salus önskar jag er, kära vänner – hälsade han. – Jag har så ofta längtat efter att ännu en gång få träffa er. Men hvad har skett min unge broder, att han ligger så slocknad? Ända hit kan jag se hans trötta ansikte mellan fällarna. Nu förstår jag, att jag kommer i rätt stund, och jag tackar dig, Herre, som ledde mina steg. 
<sec/>
– Din herre gjorde bättre i att hålla dig till arbete än att jämt låta dig stryka kring – svarade Folke Filbyter och mulnade. 
<sec/>
Det förtröt honom, att gossen begynte strida med armarna liksom för att bli buren till den nykomne. Han lade ned gossen i hängvaggan och knöt hårdt igen skinnremmarna om honom ända upp under hakan. 
<sec/>
– Du påstår att du kommer i rätt stund – mullrade han under tiden. – Det är kanske sant, efter ni predikare ha rykte om er att kunna läsa öfver sjukdomar. Sätt dig därför hos Ingevald, om ditt eget lif är dig kärt, och gör hvad du kan medan jag sköter storplogen. Sedan kommer jag tillbaka, och står han då helbrägda på sina fötter, skall nåd få gå för rätt. Annars tör du veta, att vi ha litet otaldt med hvarann, vi två. Försök bara inte att slippa undan. Jag har vakter ute på alla sidor, och jag skall skicka ett par goda pilbågar till de män, som jag gömt uppe i ekarna. Du har ingen staf med dig i dag, Jakob, och därför känner du kanske din rygg säkrare än sist. Men din gamla staf är inte långt borta. Vi hittade den i skurdtemplet, och den sitter öfver stalldörren. 
<sec/>
– Sköt din plog, far, i det vackra höstvädret – svarade Jakob och gick bort och satte sig hos Ingevald. – Jag skall nog sköta såret på det sjuka hjärtat. 
<sec/>
Folke Filbyter tog då trälarna med sig ut på åkern och den lille i hängvaggan somnade genast godt midt i solskenet från taköppningen. 
<sec/>
– Jakob! – hviskade Ingevald och satte sig upp. – Hvarifrån fick du kraften att förlåta mig, när jag slog dig? Därpå har jag grubblat många nätter. I drömmen har jag så ofta sett dig komma tillbaka, att det bara förundrat mig, att du inte kommit förr. Och när jag drömde om dig, alltid hade du brådtom, alltid gick du mycket fort och såg stadigt framåt. Jag var rädd, att du inte skulle ha någon tid för mig. Jag var så ängslig, att du bara skulle trycka din mun mot min panna som då sist och sedan börja gå igen. Hvad är jag för dig? En ond människa, som du förlåtit. Inte ens trälarna akta mig stort, orask och svag som jag varit i alla mina dagar. De ha hållit mig för sämre än de själfva, fast jag var gårdsbondens son. Nog må jag spörja, hvarför jag blef född. Låt mig få kyssa dig, men ödmjukt på händerna, ty jag är trälaboren och min far är mer stigman än bonde, och en skam för bygden är mitt hem. 
<sec/>
– Det vilda Folketuna är en nysådd åker – svarade Jakob – och hvad som där till sist kommer att växa och spira, det kan ingen förutsäga. 
<sec/>
Ingevald höll fast hans händer. Med åter uppflammande häftighet berättade han om Soldis och hennes död, om fadrens fostbrödralag med Älg Klubbehöfding och allt, som hade tilldragit sig på Folketuna. 
<sec/>
– Ack, att du kunde göra mig till en god människa – jämrade han – så att jag blefve som en löfsal, där hvar sångfågel får kvittra men ingen hök letar sig in. Din lära vet jag inte mycket om, och det är inte heller om den jag spörjer. Gudarna äro ju många, men makten hos din gud är, att du själf är ädel och god. Mycket förmår du, Jakob, men för min olycka finns ingen hjälp. Mindre ryser jag för mig än för allt det, som genom mig skall komma till världen. Urarfva kan ingen göra sig i sin födelse, och på Folketuna växer ingen ädel frukt. Jag var gömd bland menigheten den natten vid domarringen, då du signade alla omkring dig, men jag kände att det icke var för mig du talade. Och inte heller var det för det barn, som sofver där borta i solstrimman. Hur mörk och röd skall inte den strimman bli, innan det kvällas! 
<sec/>
– Du talar som en trött och sjuk, broder – sade Jakob. – Alla trötta tala som du. Därför skulle jag också helst vilja svara dig barnsligt och stilla, som man talar till trötta och sjuka. Men du vet inte själf, hvad dina ord betyda för mig. Af all den klagan, som mött mig under mina vandringar, har ingen mer förskräckt mig än den, som nu långsamt böjt dig till jorden och som jag fått höra från så många, många. Vi äro frukter på onda träd, ha de sagt mig, och för oss finns därför ingenting att hoppas. Jag kunde inte svara dem, att det var osant, hvad de sade mig, men heller inte, att det var sant. Bröder äro inte lika bröder och söner inte lika fäder, ty om de också äro lika i mycket, äro de sällan det i allt. Just skillnaden kan vara så uppenbar, att närmsta frände ibland blir närmsta ovän. Mycket är arf, men hälften är förvärf. Luften och människorna omkring oss, det tal som dagligdags surrar för våra öron, allt går in i oss och blir delar af oss. Gif mig en ung människa och låt mig få vårda och sköta henne, och jag tilltror mig att ungefärligen kunna dana den bild, som jag själf bestämmer. En ung själ är en tom lampa. Den kan vara af dåligt gods eller af bästa, men lågans klarhet beror mest af den ingjutna oljan. Eller stamma vi inte alla från tjufkvinnor och dråpare! Men så kan viljan glödgas och smidas, att öfvermodet blir till styrka och svagheten till godhet. Själf var jag ett utsatt barn, som en from präst hittade på en rishög i skogen, och jag vet ingenting om mina föräldrar. Kanske skulle jag blygas och sörja, om jag träffade dem, hur syndfull och obetydlig jag än finner mig själf. Men ett godt finns det inom mig, Ingevald. Jag känner i min bräcklighet, att jag bär en gnista af en helig vilja, och den bär mig lätt framåt som på vingar. Med förskräckelse har jag också läst den heliga Augustinus om arfsynden, men i stället att öfvertyga mig, kom han mig att tvifla, och jag har ofta bedröfvat bröderna i Skara med min irrlärighet. 
<sec/>
Jag är ju blott ett kyrkans ringa redskap och de äro mycket kunnigare än jag. Jag kan ingenting bevisa mot dem, bara se och tro. Inte heller är jag någon spåman, Ingevald, men rimligast måste det väl synas mig, att din afkomma liksom andras skall bestå af både goda och onda människor. Om också tio ättlingar af din son gå förlorade, men bara en enda stiger som en stjärna, då föddes och lefde du inte alldeles förgäfves. 
<sec/>
– Och något sådant skall kunna ske? Det tror du? 
<sec/>
– Skänk mig ditt barn, så få vi pröfva och rannsaka, hvad som är möjligt eller omöjligt. När såg du att frukten liknade det fula och bleka frö, som försvann i jorden? Jag skall gömma gossen för alla och vara en ömsint och vakande far för honom, så länge min gode Herre tillstädjer. 
<sec/>
– Du vet, Jakob, att allt hvad du begär af mig, det måste jag gifva. Men har du då ingenting för mig? 
<sec/>
– Därom frågar du! Liksom läste jag inte redan klart och tydligt i ditt hjärta, hvad du innerligast åstundar! Har du inte nyss berättat för mig hela ditt lif! Hvarför smög du dig till domarringen, där jag talade, hvarför stötte du stenguden ned i forsen? Och hvad var det för nytt ljus, som föll in i dig, när kärleksruset med sin ånger och sina eldslågor väl hade fått dig vaken? Dina tankar ropade endast på Soldis. Men när hon bleknade af och red in i bålet, fortsatte de ändå att ropa, fast allt högre och högre, utan att du själf knappt märkte, hur namnet småningom blef en annans. Han, den andre, han skickade mig. Och nu påkläder jag dig den hvita skjorta, som jag i dag bär i min påse. En broder rådde mig, då jag gick från Skara, att jag skulle medtaga den, och sedan dess kände jag också under hela vägen, att någonstädes väntade mig en stor glädje. Det var långt att gå och jag blef öm om fötterna, men nu ser jag, att jag hunnit dit jag skulle. Mitt sinne var betryckt den gången jag primsignade trälarna vid domarringen. Jag visste, att de snart skulle glömma mig igen och att det är husbönderna, som här bestämma öfver tron. Men nu förstår jag, att det var för dig jag talade, just för dig, fast jag då var utan kunskap därom. Ingevald Folkesson, jag kläder dig i hvita vadum, i döpelsens snöhvita skrud, innan du träder inför den, som du länge hemligt längtat till. 
<sec/>
– Tag mig om lifvet och hjälp mig att resa mig, så att jag får knäfalla – bad Ingevald. – Jag tror på din gud Hvite Krist, därför att han är barmhärtig. 
<sec/>
Jakob tog fram en liten träflaska med olja och beströk honom på bröstet och mellan axlarna och beklädde honom sedan med hvita vadum. Därefter böjde han honom öfver krukan, som stod bredvid lägret, och vattenöste under bön hans hufvud. 
<sec/>
Ingevald rös under de kalla dropparna, som runno ned utefter halsen, och genombäfvades därvid af den mest outsägliga lycka. Han kände sig svag och viljelös, men lyft af omhuldande händer i ett sådant haf af ljus, att han slutligen blef delaktig däraf och fylldes af andras styrka. Röster talade med honom långt ute från den vida och okända världen. Det föreföll honom, att några voro myndiga höfdingars och biskopars, men andra kvinnors och till och med barns. Alla sade de till honom, att han icke längre var ensam, utan att de älskade honom och fröjdades med honom, fast de aldrig sett honom eller ens någonsin skulle få höra om honom. De skulle lefva kvar som en samlad härskara midt i det öfriga folket, om han också själf försvunne i plåga och död. De delade med sig af sin styrka, och för honom var denna känsla af ändtlig ro alldeles ny, men för den kringvandrande predikaren var den ett dagligt och väl bekant sällskap. 
<sec/>
Anande hans tankar böjde han sig därför intill honom och frågade: 
<sec/>
– Får jag hälsa bröderna och systrarna, hvar jag går fram? 
<sec/>
– Du får – svarade Ingevald. 
<sec/>
Den gamle läste då öfver honom och gaf honom broderskyssen. Sedan gick han till hängvaggan och döpte barnet. Ännu i sina böner talade han med samma snabba röst som alltid, icke af likgiltighet eller vanvördnad, utan därför att en ynglings ifver brann i hans ord och handlingar lika väl som i hans steg. 
<sec/>
– Konung öfver människorna – ropade han – herre öfver jorden, låt undret ske! Visa oss, visa hela vårt folk, att ingen mer behöfver sörja likt denne, som nu knäböjer för din tron. Om också hans afkomma hundra gånger skulle trampa på ditt kors, visa oss, att en renglödgad vilja till sist kan växa också ur det ondas frö och bli till skinande helighet! 
<sec/>
Ingevald låg ännu på knä, och det dröjde länge, innan han höjde ansiktet. Röken från härden omhvärfde hängvaggan som skyar, och genom dörren såg han, hur fadren och trälarna arbetade ute på åkern. 
<sec/>
– Min fromme välgörare – hviskade han. – Tiden är knapp, ty de andra kunna när som helst komma tillbaka. Vi måste tänka på barnet. Här lider det ingen nöd, det är sant, och alla vaka öfver det. Jag själf var den ende, som alltid kände mig främmande för det barnet. Men i Folke Filbyters gård blir det sin egen olycka. Därför skall du hålla ditt löfte, Jakob, och nu genast taga barnet med dig ur röfvarekulan. 
<sec/>
– Ingenting önskar jag högre, och jag skall dölja det så väl för världen, att aldrig någon skall hitta gömstället. Nu går jag till stallet för att utvälja en stark häst. 
<sec/>
– Men du får inte gå rakt fram öfver gårdsvallen, Jakob. Betänk, att för min far finns ingenting i hela lifvet så kärt som just det barnet. En obegriplig gåta är allt omkring oss, Jakob. Hvem drömde väl, att han kunde fästa sig vid en lefvande varelse! Smyg dig utefter väggen, så att ingen märker dig. 
<sec/>
– Ack, du vet inte, hur man får tillit och medgång i ett kärleksvärf – svarade Jakob. – Det är svårt att misslyckas i ett kärleksvärf, min lycklige broder. 
<sec/>
Den gamle gick rakt fram öfver gårdsvallen, och ingen mötte han och ingen af de arbetande vände sig om. Ingevald hade aldrig sett dem gräfva och plöja med ögonen så fastvuxna vid jorden. Till och med späjarna i träden lågo framstupa öfver ekgrenarna och stirrade endast på de mörka åkerfårorna. 
<sec/>
Stalldörren gnisslade och Ingevald reste sig skrämd. Han vacklade bort till hängvaggan, men Jakob gick in i stallet och valde bland hästarna. 
<sec/>
På den kraftigaste lade han ett täcke och en stadig klöfjesadel och spände fast den med en rem. Något betsel kunde han icke hitta, utan han lät hästen behålla grimman och ledde ut honom i det fria. Där lät han honom stå och beta och kastade grimskaftet, så att det släpade i gräset mellan hofvarna. 
<sec/>
Ingevald väntade hvart ögonblick, att hästen skulle gnägga. Utmattad som han var, började han darra, när Jakob kom tillbaka för att hämta barnet. 
<sec/>
– Gossen är ännu så späd, att han suger ur horn – stammade han och lade tjurhornet mellan fingrarna på gossen. – Det heter Månegarm och det är runor på det, men i dina händer ha de nog ingen ond makt, Jakob. Om du skakar på hornet, kan du känna, att det ännu är fylldt med mjölk. Jag har tryckt säkert fast både locket och den träplugg, som sitter i spetsen. Förstår du att sköta ett barn, Jakob? 
<sec/>
– Jag vet inte, hvad jag skall svara, men om Folke Filbyter kunde lära sig det utan att taga några råd af andra, får jag väl också försöka. Nu slipper jag att färdas ensam på de långa vägarna. 
<sec/>
Han virade in gossen i skinnsäcken och löste den från bjälken. Oupphörligt ryckte Ingevald honom i ärmen, och med uppbjudande af sina sista krafter nästan sköt han honom framför sig mot dörren. 
<sec/>
– Annars har du alltid en sådan brådska, Jakob. Hvad gör det, om säcken inte blir så väl ihopknuten. Ser du inte, att nu slutar hästen att beta? Han lyfter hufvudet och börjar klippa med öronen. Rid fort, fort, för mitt barns skull! 
<sec/>
– Hur kan du tro, att en så liten en skulle tåla att rida fort! – sade den nye fosterfadren. – Nej, långsamt och i gående få vi nog vackert leta oss fram. I dag får jag lära mig tålamod, och det kan vara nyttigt. Men jag skall taga en annan väg än den vanliga, det kan du lita på. Jag skall vika af inåt ljungen. Där kan ingen se några spår, i fall vi bli eftersatta. Och visst bli vi eftersatta. Länge kan det ju knappast töfva, innan husbonden är tillbaka. Då blir det en svår stund, Ingevald. Göm dig undan inne i tjället och blunda och bed. 
<sec/>
När han hade krängt sig upp öfver hästryggen med sin lätta börda, borrade han sin blick i den bruna molntapp, som stod framför solen. 
<sec/>
– Låt undret ske! – hviskade han med stigande värme. – Det kan uppenbara sig, när timmen är inne, så sakta och stilla som en ros öppnar sig. Fast jag ingen spåman är, hör jag, att en röst svarar mig. Det skall ske, säger rösten, om det en gång föds en ättling af detta gossebarn, som älskar en vaxdroppe mer än en pärla. 
<sec/>
Han var så upptagen af sin bön och sina tankar, att han glömde att nicka till afsked åt Ingevald. I långsamt gående red han genom grinden och vek in under ekarna, och hela tiden styrde han hästen med grimskaftet. 
<sec/>
Späjaren i det närmaste trädet hade somnat, och vakterna i skogsbrynet plockade bär. Först när Jakob längesedan var försvunnen, knöt Folke Filbyter tömmarna om plogstyret och vände sig om. En vipa hade hela tiden under arbetet hoppat framför hästarna, och han hade gått och sett på henne och undrat på hennes mod. Nu var hon bortflugen, och hans första tanke var att lyssna, om ej barnet ännu skrek efter honom inifrån stugan. Visserligen öfvertygade han sig om, att allt var tyst, men en obestämd oro hade redan smugit sig in i hela hans kropp och han skyndade sig med korta och bestämda steg öfver gårdsvallen. Plötsligt kom han ihåg, att Jakob var där och att han skulle bestraffas, i fall han icke fått någon makt öfver Ingevald. Han ropade därför till bryten och trälarna att också komma med. 
<sec/>
Hängvaggan var det första, som han letade efter med sina ögon redan långt utanför dörren. Men det var skummare där inne. Icke förr än han höll om båda dörrstolparna, förstod han, att han icke sett vilse, utan att de två löst släpande läderrepen under bjälken voro det enda, som fanns kvar af gossens bädd. Klädd i hvita vadum låg Ingevald i sitt tjäll innanför skinnfällarna och liknade med sina slutna ögon och knäppta händer mer en död än en lefvande. Om någon hade ställt sig framför Folketunas husbonde och utförligt och med många ord berättat honom, hvad som händt, skulle han icke ha förstått det klarare. Under sina färder i sydliga land hade han sett många dö i hvita vadum, och han visste hvad det betydde. Som i skenet från en hastigt uppflammande eld såg han framför sig den gamle Jakob med olja och dopvatten och slutligen på flykt med barnet i sina armar för att rädda det åt den nya tron. Han gjorde heller inga frågor och tänkte icke på att utdela några snarrådiga befallningar, utan stund efter stund gick i overksamhet. Han tog ej sin blick från de tomma repen. I jordgolfvet under dem var ännu en grop, som han själf trampat upp, då han suttit vid hängvaggan. Den kom honom att tänka på ett plundradt rede, och han brast ut i jämmer. Det var icke gråt och det var inga ord. Det var en klagan, lik den som jägaren stundom under nätterna hör från aflägsna lyor och legor i skogarna. Den växte och sjönk, och ibland blef den kväfd och stilla. Han begynte gå i ring om det tomma stället, tungt och vaggande som en björninna, när ungarna blifvit stulna. Trälarna kastade från sig hackor och spadar och sällade sig till honom för att dela hans sorg. Det hade aldrig ingått i deras föreställningar, att Folke Filbyter hade ett hjärta. Och nu brann det framför dem med en sådan flamma, att deras egna förkrumpna hjärtan tändes af lågan! De kände sig som hans barn, hans enda hjälpare, ryckte i hans kläder och trugade honom med vatten och med mat för att på sitt enfaldiga vis söka trösta honom. Hans nakna kämpaarmar hängde viljelösa, och händerna, som nyss upphettats af arbetet, blefvo kalla och torra. Ännu när han hörde, hur de ledde fram hästarna, förstod han icke meningen därmed. De fingo kläda och rusta honom, hur de tyckte, med brynjan och saxsvärdet och den väldiga kittelhatten. 
<sec/>
När han slutligen satt i sadeln och bryten lade tyglarna i handen på honom, sprängde han genast i väg, så fort den lilla lurfviga hingsten förmådde med sin tunga och stötande börda. Trälarna följde efter honom, några springande, andra till häst, de flesta utan vapen. De hade glömt både ovänner och möjliga öfverfall och tänkte endast på att söka åt alla håll som jakthundar. De trängde sig in i buskar och snår, spredo sig på de olika stigarna och gingo från gård till gård. De skickade också bud till Älg Klubbehöfding och hans män, och hela dagen hördes deras lurar kring träsket. Men all möda blef lika lönlös, och när Folke Filbyter tredje gången red förbi skurdtemplen, höll han in den flämtande hästen. 
<sec/>
Han tillsade trälarna att bryta ned templen, ett efter ett. De sleto upp näfvertaken, välte omkull stolparna och höggo i stycken belätena, både asagudarnas och Jesu moders. Hästarna skrapade med hofvarna på sönderslagna gudar, och till spillrorna talade han föraktets ord. De kommo lika långsamt som fordom, då han på förhand tänkte ut hvad han borde säga, men nu flöto de rätt fram ur hans själ, och i sin högtidliga långsamhet ljödo de som en bön. Om hela världen också hade lyssnat, skulle han ha talat lika långsamt och sagt alldeles detsamma. 
<sec/>
– Om ni förmå att kröka ett hår på mitt hufvud – sade han – hvarför ligga ni då stilla? Hvarför resa ni er inte till hämnd? I era namn röfva människorna och döda utan mod att tillstå, att de göra det af egen lust. Jag har anropat luft och ånga, hvar gång jag offrat till er. I medgången fick jag inte min jord af er och inte min lycka, och i motgången blir jag inte hulpen. Ingenting frukta ni såsom människors vittnesbörd. Mitt korn skall växa som förr och mina trälar skola arbeta som förr, ty de äro goda trälar och måna om att göra sin husbonde till lags. Då de slutligen sätta mig i högen, skola de vittna, att jag lärde af mina lefnadsår och att jag bad er om intet och tackade er för intet. 
<sec/>
Så länge trälarna voro i färd med att bryta ned skurdtemplen, lydde de honom med hämndfull glädje, men när de hörde honom tala, blefvo de förskräckta och begynte att smyga sig undan. Till sist var där ingen annan kvar hos honom än bryten. Han satt också till häst, och ännu en gång följde båda vägen inåt skogen. 
<sec/>
Det fanns nu bara en gård, där ingen ännu hade frågat, och det var Ulf Ulfssons. 
<sec/>
Den låg nere på slätten, och från bergsstigen kunde de se husen och det lummiga vårdträdet. 
<sec/>
Folke Filbyter vände sin häst och styrde rakt ned mot gården. 
<sec/>
– Du har mist din besinning, husbonde – sade bryten. – I din sorg vet du inte längre hvad du gör. Vill du spilla både ditt eget lif och din bästa träls, då skall du fortsätta just så som du nu vändt hästen. 
<sec/>
Folke Filbyter red tyst på, men bryten tänkte, att han väl skulle betänka sig, om han fann sig ensam. Därför steg han af. Han stannade ändå vaksamt i skogsbrynet, fast han visste att han icke mycket kunde hjälpa honom, utan vapen som han var. 
<sec/>
Folke Filbyter märkte knappt, att trälen blef efter. När han kom ned till gården, stod grinden på glänt, och det lyckades honom icke att stöta upp den med foten. Hur ovigt och besvärligt det blef honom, måste han därför omaka sig att stiga af utan hjälp, och han band hästen vid grinden. Ingen af gårdsfolket syntes i närheten. Han hörde, att Ulf Ulfsson spelade harpa inne i stugan, och han lyddes och stannade med axeln stödd mot de utstående stockarna i knuten. 
<sec/>
Harpspelet brusade som en hafsstrand, och när han hade stått en stund utan att själf veta, att han lyssnade, kände han igen tonerna. Det var samma roddarsång, som han brukat söfva barnet med. Den slogs bara mycket sorgesammare på strängarna, än han lärt sig att sjunga den, och lät som en oändlig klagan. Han lutade hufvudet in mot väggen och stod på det sättet, under det att harpspelet blef allt fylligare och rikare, och han tänkte hvarken på att gifva sig till känna eller att akta på sin säkerhet. I hans hjärta hade det aldrig vuxit annat än ogräs och tistel, och då olyckans svedjeeld nu hade bränt och rensat det, ägde det en jungfrulig jords oförbrukade bördighet. Besynnerliga små blommor slogo därinne upp sina skygga ögon och begynte växa och spira i allt större mängd till dess hela det fordom så ödsliga hjärtat liknade ett enda blomsterknippe. I stor förlägenhet skulle han ha råkat, om han försökt att gifva några namn åt dessa obekanta gäster, men han räknade dem icke med någon kräsen glädje, om han ens märkte deras närvaro. Han begynte endast förundra sig öfver, att alla kallade honom ond, ty i denna stund, då den första smärtan gaf efter, kände han ingen ond vilja. 
<sec/>
– Du har kanske ibland gjort ondt efter andras sätt att se, Folke Filbyter – sade han. – Hvarför blef du inte straffad då? Hvarför kommer straffet just nu, då du inte skulle nännas att göra ett kryp för när? 
<sec/>
När han slutligen såg upp, hade harpan tystnat och Ulf Ulfsson stod i dörren, barhufvad och med en båge i handen. 
<sec/>
Han var krithvit både om håret och kinderna, och han tog ett halft steg framåt och böjde sig, så att han kunde se in under kittelhatten. Var det verkligen den hårdnackade och storrike ovännen, som nu stod där vid stugknuten så nedbruten och hopsjunken? Hvad hade icke allt händt sedan de sist talades vid på fästningastämman? 
<sec/>
– Du behöfver inte tveka – sade den brynjeklädda gestalten utan att taga sin arm från stockarna i knuten. – Jag är grannen från Folketuna, din värsta fiende. Länge har jag väntat på dig och dina söner, Ulf Ulfsson. Knappt trodde jag, att det var jag, som skulle behöfva komma först. Är du otålig, så lägg nu pilen på bågen och skjut! 
<sec/>
Ulf Ulfsson skrattade klanglöst och ryckte bågen till ögat och siktade, men lät den sedan åter sjunka. Flera gånger gjorde han på samma vis, och då sade ovännen: 
<sec/>
– Vill du hellre bruka svärd, så kom ut på blomsterliden till envig. Blott på en fråga måste du först svara mig. Har du sett den kristne tiggaren, som red bort med din dotters barn? 
<sec/>
Ulf Ulfsson släppte bågen och kom så nära, att de båda männen kunnat fatta i hvarandras bälten. Håret föll ned öfver hans ögon och darrhändt pekade han på torfbänken under vårdträdet utan att få fram ett ord. 
<sec/>
– Där satt han med din dotters barn? – frågade Folke Filbyter. 
<sec/>
– Hvad är det du talar om? – svarade slutligen Ulf Ulfsson. – Min dotters barn? Jag har haft späjare ute. Jag vet, att min dotter är död och att du själf suttit och vaggat barnet ... Åh, nu förstår jag, nu förstår jag. Ja, här på torfbänken satt Jakob och hvilade sig. Han var trött och varm, och själf fyllde jag hornet åt den lille med frisk mjölk. Han sade att han fått det af en döende, som tagit kristnan. Mer berättade han inte. Jag kände ingen lust att förlänga samtalet med denne predikare, om jag också af misskund med det obekanta barnet inte kunde neka honom ett ögonblicks hvila. Det föll mig inte heller in att sedan fråga honom, hvart han styrde sin kosa. Det är nu länge sedan han red bort – jag såg inte ens åt hvilket håll. Hade jag bara anat, hvad jag nu vet! Var då det barnet min dotters? Kanske för han det till Skara, men där råder konungen, som är kristen. Och där finns det höga trämurar, som inte lära svara, om vi ställa oss utanför och ropa. Kanske har han också reda på ännu bättre gömställen. 
<sec/>
– Och under dessa långa år har du ingenting gjort för att taga igen din dotter, Ulf Ulfsson? 
<sec/>
– Det har inte gått en dag och inte en natt utan att min första och sista tanke har varit hos henne. Men jag är inte rik som du och har inte folk som du, och jag visste, att striden skulle bli hård. Långt härifrån har jag en gård, och där samlade jag i hemlighet män och vapen och hästar. Vi ha knappt här unnat oss kläderna och födan för att småningom och med tålamod kunna rusta den lilla skaran där borta. Att kära mot dig på tinget, hade varit bortslösad möda, men jag knöt förbund mot dig med de andra gårdarna. Och just då nätet var färdigt att dragas samman, aja, då kom budskapet att min dotter inte längre fanns till. Ännu kvider för mina öron den stolta och missförstående hälsningen, som hon skickade med systern. 
<sec/>
– Och allt detta tillstår du för mig så öppet och utan omsvep, Ulf Ulfsson! Din dotter kan du inte längre taga tillbaka, det är visst, men tänker du då inte hämnas? 
<sec/>
– När vi fingo höra om hennes död, gingo mina söner till sina skepp och härja nu i västerväg. Hämnden, granne, behöfva vi människor inte sörja för. Vedergällningen kommer lika säkert som snön om vintern. Öfver henne råda makter, som äro visare och starkare än vi. 
<sec/>
– Så ha vi inte stort mer att säga hvarann, Ulf Ulfsson. Tag nu upp bågen, eller om du föredrar svärdet, så gå in i stugan och hämta det. Ingen väntar mig i afton där hemma, och jag har god tid. 
<sec/>
Ulf Ulfsson stod kvar utan att lyda hans uppmaning. Han återvann en skymt af sin forna afmätta värdighet. 
<sec/>
– För en man som så darrande stöder sig mot husknuten, är inte nu rätta stunden att upptaga ett envig – sade han. – Bonde från Folketuna, jag har aldrig hört din röst så hofsam och saktmodig, och hvad du i denna stund minst längtar efter, det är att se en annans blod. Du har gjort mycket ondt i ditt lif, men i olyckan kommer det för hvar människa en stund, då viljan till det onda så helt mister sin kraft, att det inte längre finns rum hos henne annat än för det, som godt är. Då blir hon för den stunden eller kanske för en dag eller ett år en alldeles ny människa, som inte längre minns och känns vid hvad hon förr varit. Och då frågar hon sig: – hvarför skall jag lida så mycket, jag, som ändå inte är ond? Se här i mitt hjärta hur bräddfullt det är af allt godt och hur bittert jag ömkar mig öfver mitt olycksöde. Ty ett olycksöde är det att straffas så hårdt, då man endast känner goda önskningar. – På det sättet talar hon då, och så är det nu med dig, granne. Hur skulle jag nännas, att just i en sådan stund, då du är en god och ädel människa, straffa dig för något, som nu inte längre finns inom dig? Lugnt och leende skulle du draga ditt vapen, och om du fölle, skulle du känna det oförtjänt. Du är min värsta ovän, och därför unnar jag dig inte en så lätt död på blomstergräset. Nej, lef, lef och åldras utan att kunna dö! 
<sec/>
Folke Filbyter drog tillbaka sin arm från stugknuten och pekade med en frågande åtbörd på sitt svärd för att ännu en gång fresta ovännen. Han gjorde det med en sådan enträgenhet och en så uppenbar längtan att ändtligen få strida och falla, som hade han bedt om en nåd. 
<sec/>
– Rid nu hem till din gård igen – sade Ulf Ulfsson och vände sig om för att gå in i stugan. – Din häst rycker i bindslet och kan slita sig. Vore det i gamla dagar, skulle du kanske beskylla mig för feghet och locka mig till en öfverilning. Men vi ha fått annat att tänka på, du och jag. Vi äro som två träd i skogen, som vuxit i kapp för att kväfva hvarann och som stumma stå och stirra på hvarann öfver de döda grenarna. Vi ha ingenting mer att tala om. Jag har redan sagt dig de hårdaste ord, som en människa kan säga till en annan. 
<chapter/>
<chaptername>Kap9</chaptername>

<chaptername>9.</chaptername>

<sec/>
Husbonden på Folketuna fann ej längre ro vid sin härd. Ingevald var länge sedan död, och själf fortsatte han att rida mellan gårdarna och fråga. På det sättet gick det år efter år, och han började åldras. Om vintrarna, när snön hopade sig öfver vägarna, satt han hemma, men hvar vår kom han ridande i sin järnhatt med det korta svärdet vid sidan och alltid följd af en ömfotad träl. Det var Kalf, samma träl, som han hade gift ihop med den suckande Tova. 
<sec/>
Folke Filbyter bar en utsliten vadmalskappa öfver kläderna, och sadeln hade ett så högt ryggstöd, att han satt som i en stol. Ännu skrattade bygdemännen åt honom och mest åt hans kittelhatt, som tycktes stödja sina brätten på skuldrorna och som han endast bar af seg vana. Med tiden blef dock löjet sällsyntare och mattare och blandades med en viss hemlig vördnad, ty ryktet om hans olyckor och rikedomar begynte mer och mer omgifva hans dystra gestalt med sagans glans. Liksom på trots valde han ofta sitt sofställe på ängen midt framför Ulf Ulfssons gård. Där blef han ofta funnen af husfolket i djup sömn bredvid sin betande häst, när solen rann upp. Eller också lade han sig vid elden hos stigmännen och visade dem den tomma fickan i manteln och berättade hånfullt om skattkistan där hemma, som vaktades af de beväpnade trälarna. Stigmännen vågade icke röra en man, som ingått fostbrödralag med Älg Klubbehöfding, utan mottogo honom med undersåtliga vördnadsbetygelser som en stormäktig vän. I stället att taga ifrån honom hästen, undfägnade de honom och skänkte nya skor åt hans träl. Horgabrudarna, som öfvergifvit sina källor och bonddöttrarna, som följt fredlösa älskare på deras skogsgång, buro fram sina barn till honom så att han fick syna dem i händerna. Han ville själf öfvertyga sig, att ingen af dem hade det stjärnuddiga födelsemärke, som hans förlorade ättling burit innanför långfingret. 
<sec/>
När han kom till någon gård, gick han aldrig in i stugan utan satte sig under vårdträdet och talade knotande och klagande om sitt öde. För hvar gång vinkade han på sönerna och trälarna och undersökte noga deras händer. Det upprepades så ofta, att de till sist samlades omkring honom, utan att han behöfde kalla dem. Den första tiden gällde det bara de små barnen, men allt som åren gingo, kom ordningen till de halfvuxna piltarna och ynglingarna och slutligen de unga männen. På samma gång började han dock frukta, att han var för lättrogen och att hans efterforskningar ej voro grundliga nog. Vidskepelsen i hans sinne ingaf honom en dunkel oro för att hans förlorade barn möjligen på något särskildt gåtfullt sätt kunde växa fortare eller långsammare än andras eller till och med hållas gömd i kvinnokläder. Tittll sist fanns det därför hvarken ung eller gammal, hvarken man eller kvinna, som icke måste stanna och visa honom sina händer. Folket vande sig vid hans besök, som hade det blifvit hans bestämmelse att evigt färdas på vägarna. Man förvånades lika litet öfver hans beständiga återkomst, så fort snön smälte, som öfver att höra gladornas vårskri eller finna träden knoppade. Rundt om i landet blef han känd, och när bondhustrun såg honom utanför grinden, sade hon: – Det är den olycklige husbonden på Folketuna, som rider omkring och letar sitt barn. 
<sec/>
När han icke var ute och sökte, tycktes det honom, att han förspillde sin tid i sysslolöshet. Ofta kom han under sina irrfärder långt bort till helt andra trakter, och på Folketuna hörde man då icke det välbekanta långsamma trampet af hans alltid trötta häst förrän vid julmörkret. Flera gånger hade han också hunnit ända till Skara, men prästernas byggnad var omgifven af spetsiga och oöfverstigliga pålverk, som folket kallade trämurar. På porten fanns visserligen en gallerglugg, men alltid vände han sin häst, så fort han kom till porten. Trälen anade, att husbonden mest af allt fruktade att mista sitt sista hopp och att det var därför han aldrig vågade fatta om portklappen. En gång skyndade sig trälen likväl oförmodadt fram och bultade det häftigaste, som han förmådde. Förstenad släppte Folke Filbyter tygeln och lät hästen stå stilla. 
<sec/>
Det var en varm dag och han hade hängt järnhatten på sadeln. En stark lukt af rökelse slog honom till mötes ur gallret och några tjänare sporde om de okändes ärende. Snart fick han syn på ett åldersfagert och skarpt forskande ansikte. Det var den förnämste af de kristna lärarna och han kallades biskop, men han hade länge svårt att förstå trälens frågor och svarade med brytning på utländskt tungomål: 
<sec/>
– Jag drar mig till minnes, att före min tjänstetid, lär här ha funnits en broder, som hette Jakob. En dag skall han verkligen ha kommit ridande med ett barn, som knappt såg ut att vara årsgammalt. Men då den nyfikna mängden och flera af lärarna samlades omkring honom, höjde han barnet på händerna och höll en så irrlärig predikan mot arfsynden, att bröderna samma dag sågo sig tvungna att utstöta honom ur sitt samfund. Så har det blifvit sagdt för mig. De gräto sedan mycket öfver honom och bådo träget för hans själ. Hvart han sedan styrde sina steg, är mig obekant, men han var ju van att sofva i skogar och lador. Jag har hört, att han under årens lopp flera gånger varit här, men mig har han aldrig uppsökt. 
<sec/>
Under samtalets gång betraktade han allt uppmärksammare den främmandes nedstänkta och egendomliga klädsel. Det undgick honom heller icke, att ett vekt drag af sorg och nästan af fromhet skiftade fram ur det fula och annars frånstötande ansiktet. 
<sec/>
– Du är vildman och hedning – sade han. – Var det ditt barn? Du är olycklig. Kanske skulle jag bättre kunna hjälpa dig, om du toge kristnan. Tänk därpå, när du kommer i ensamhet. Hvarifrån är du? 
<sec/>
Det var för många frågor på en gång, och Folke Filbyter svarade endast på den sista. 
<sec/>
– Jag är från en aflägsen bygd österut, där Älg Klubbehöfding och Folke Filbyter göra vägarna osäkra, så att ingen törs rida obeväpnad. 
<sec/>
– Far då hem i frid – sade kristbrodern – ty nu är en from höfding, som heter Inge, satt på Uppsala stol. Det är en ärlig västgöte, och det är hans konungaed, att han skall tvinga östgötarna till tukt och sed. De äro freysdyrkare bara för mjölets skull, ty de tro, att Kristus är snålare om skörden. Men hälsa dem, att på en så fet jord som deras kan också Kristus gifva sjunde kornet. Jag har också hört om Folke Filbyter och att han är en illa ansedd bonde. Han lär ha mer tjufgods än min nybyggda och fattiga kyrka har gåfvegods. Han låter piska gudaktiga lärare och har slagit omkull Jesu moders beläte. Jag har fått veta det genom resande köpmän. Nåväl, kanske är han till hjärtat inte någon större syndare än hvar och en af oss alla. Den ena skaffar sig sitt guld på härjartåg, den andra genom köpenskap, den tredje vid farvägen. Men så kan det inte längre få fortgå. Ett klart ljus är hämtadt från Österland, och så många händer skydda redan om lågan, att ingen vind mer förmår släcka den. Hälsa du den röfvaren från mig, att gör han inte snar bot och skickar rikliga soningsgåfvor, blir det nödvändigt att skilja hans hufvud från halsen jämt så mycket, att ett skarpslipadt svärd kan slinta emellan. 
<sec/>
– Jag skall minnas dina ord – mullrade Folke Filbyter hotande. – Men innan bonden på Folketuna tar kristen sed, får du hugga många järn slöa. 
<sec/>
Efter det samtalet blefvo hans tankar ännu dystrare. 
<sec/>
Trälen däremot fick nytt mod och sade: 
<sec/>
– Vi skola sluta att fråga efter barnet. Du hör själf, att de, som möjligen veta något, helst svara undvikande om något annat. Nu skall jag sluta att tala om barnet och bara fråga efter Jakob. Jag skall låtsas, att du är en gammal vän, som vill hjälpa honom och taga honom med dig hem. 
<sec/>
Trälen gick in i alla hus, som lågo utefter den vänliga köpstadens gata, och talade medlidsamt om den bortstötte predikaren. Människorna voro gladlynta och språksamma, och han gaf sig god tid. Innan han hunnit till det sista huset, kom han dock tillbaka och grep hästen vid betslet och ledde honom framåt med bestämda steg. 
<sec/>
– Jag visste med mig, att i dag skulle vi åtminstone inte bli alldeles utan lön – sade han. – Men låt nu mig styra. Hittills har det varit jag, som fått gå tigande bakefter. 
<sec/>
Han fortsatte att leda hästen i rask fart, och då solen började att sänka sig, krökte vägen förbi en kulle. Den var nedtill tätt bevuxen med taggiga buskar, men öfverst på toppen stodo ett par aspar med darrande löf. 
<sec/>
– Här under asparna skulle de vara – sade trälen. – Genom att nyss locka fram ett ord i det ena huset och ett i det andra fick jag småningom de goda kvinnorna i Skara att ganska noga beskrifva stället. Själfva trodde de nog, hvar och en för sig, att de voro mycket försiktiga och förbehållsamma. De kunde ju heller inte veta, hur pass allvarligt vi menade med vår vänskap för den gamle ensittaren. Ja, ensittare, det är hvad han lär ha blifvit, och här skall han bo. Det gäller nu bara att hitta någon gångstig genom de taggiga snåren. 
<sec/>
Han förde ned hästen i gräset, och då han kom till kullens bakre sida, som vette från farvägen, visade sig en trappliknande stig upp till ett träkors och en liten torflagd riskoja. Utanför ingången satt Jakob och lappade sina skor och var så upptagen af sitt arbete, att han icke märkte främlingarna. 
<sec/>
– Har du gossen hos dig – frågade Folke Filbyter. 
<sec/>
Jakob spratt upp, väckt af den djupa rösten, och sträckte oroligt hufvudet öfver buskarna åt andra sidan. Han trodde, att ropet kom från vägen och först när han vände sig om, fick han klart för sig, att han var funnen af bonden från Folketuna. 
<sec/>
– Nej, vid Kristus, jag är ensam – svarade han med ängslig ifver. – Hvarför rider du kring här i skarabygden? Sluta upp att söka efter barnet. Du kommer ändå aldrig att hitta det. 
<sec/>
– Nu är det för dig vi komma, Jakob – sade trälen. – Folke Filbyter tycker, att det är synd om dig och vill taga dig med sig. Därför går jag nu genast upp med en repstump och hämtar dig. 
<sec/>
– Är det bara mig ni söka, då blir jag lugnare till mods. Det var Ingevald, som gaf mig barnet. Han bad mig att taga det. Jag var ingen tjuf. Men jag vet, Folke Filbyter, att du anser dig ha husbonderätt öfver allt lefvande på din gård. Blir det dig till någon lisa, så tag gärna hämnd på mig. 
<sec/>
Han slutade med sitt arbete och tog på sig de halflappade skorna. Sedan kom han ned. Folke Filbyter lät då binda honom vid sadeln och tvang honom att gå med bredvid hästen hela den långa vägen hem. 
<sec/>
När de slutligen voro på skogsstigen ofvanför Folketuna, mötte de Ulf Ulfsson. Han var också till häst, och ingendera ville rida ur vägen för den andra. Hästarna stannade framför hvarann och fnyste och grinade fientligt. 
<sec/>
– Rid ur vägen du, jag är storbonden här på trakten – sade Folke Filbyter, och de båda ovännerna sågo hvarann stelt i ögonen. 
<sec/>
– Nej, rid du, jag är äldst – svarade Ulf Ulfsson. 
<sec/>
Då sprang Jakob emellan, så långt hans rep räckte, och höll hästarna i sär. 
<sec/>
– Farligare karlar än du, Ulf Ulfsson, och du, Jakob, släppte jag aldrig genom gårdsgrinden – sade Folke Filbyter. – Hvarför uppsökte ni mig i mitt ide? Jag bad er aldrig att komma. Ni togo ifrån mig barnet och Ingevald och min sinnesro och gjorde mig ensam och skydd. Ni bestulo mig i mitt hem på allt och klädde af mig naken inför mina egna trälar och läto mig bara behålla det röda silfret och guldet. 
<sec/>
Då böjde Ulf Ulfsson litet på hufvudet och red åt sidan in mellan träden. 
<sec/>
– Vår väg blir allt smalare och trängre, granne – sade han. – Vi få väja för hvarann, men helst utan att tala. 
<sec/>
De försvunno åt hvar sitt håll i skogsmörkret, och hoftrampet hördes knappt i det djupa barret. 
<sec/>
När Folke Filbyter kom hem till gården, lät han kedja Jakob vid väggen med en kalfklofve, som blef hopböjd till ett halsjärn och starkt nitad. Det var vid väggen inne i stugan, och somliga dagar räckte han honom resterna på fatet, när han själf slutat att äta, men andra lät han honom svälta. Han flyttade sin bänk så nära väggen, att Jakob kunde känna ångan från maten, och långa timmar satt han och stirrade på sin fånge under oafbruten tystnad. 
<sec/>
En afton, när maten var framsatt och elden på härden lyste upp hela stugan, sade han ändtligen till honom: 
<sec/>
– Jakob, nu är det tid att tala. Hvar är min son? 
<sec/>
– I mitt hjärta, husbonde. I mitt hjärta och mina tankar är han hvar stund. Mer säger jag dig aldrig. Därtill fäste jag mig för mycket vid det barnet. Du må lägga på mig alla de kval som du har makt till, ändå skall jag tiga. 
<sec/>
– Trälar – sade då Folke Filbyter – hetta upp ett järn på elden och blinda därmed tiggaren. Han är inte värd att ännu en gång få återse den stora härliga solen. 
<sec/>
Bryten gjorde då, som han befallde, och glödgade ett järn i askan. När det blef hvitt, gick han bort till Jakob och höll upp hans ögonlock och blindade honom på bägge ögonen. 
<sec/>
– Kvällen är stjärnljus och fager – sade Folke Filbyter och bjöd Jakob fatet, som han icke rörde vid. – Vill du som jag, så språka vi en stund. Måhända klarnar småningom ditt minne, då du inte längre förvirras af det, som är utomkring. Säg mig, Jakob, vet du något om min son? 
<sec/>
– Jag har godt minne, och jag vet, att jag ville honom väl. 
<sec/>
Folke Filbyter makade sig framåt på bänken och böjde sig ned öfver honom. 
<sec/>
– Det som mest trycker mig, är att jag inte kan ana mig till, hur han nu har det. Finge jag också aldrig mer se honom, skulle jag dock stiga lugnare i högen, bara jag hade visshet. Kanske kryper han på golfvet i en koja och får hugg och slag, medan jag här sitter vid mina skattkistor, som jag till ingenting kan bruka. Kanske har han det godt och leker och växer bland vänliga människor till en hjälte, inför hvilken Ulf Ulfssons söner komma att buga till marken. Aldrig skall han då ha en tanke för mig, aldrig ödmjukas af en hågkomst från det hem, där jag åldras i elände – jag som ändå skulle gifva det sista jag ägde för två tacksamma och minnesgoda ord. 
<sec/>
Svedan hindrade Jakob att tala, men trälarna lade ett handkläde fuktadt med kallt vatten öfver hans ögon, och då svarade han: 
<sec/>
– Att omskapa honom, det var min önskan, att göra honom så olik dig, att ni skulle kunna mötas utan en tanke på frändskap. Om jag fått råda, hvem vet hvart jag hunnit. Men din son är bara en begynnelse, Folke Filbyter. Han kan lefva lika länge som du och få söner och sonsöner. 
<sec/>
– Du tror då, att han ännu är i lifvet. Med halfkvädna visor vill du inbilla mig, att jag straffar dig orättvist. 
<sec/>
– Det fanns en tid, då jag ropade förbannelse öfver orättvisan i världen, men jag har slutat upp. Nej, piska våra kroppar med dina hårda vingslag du, orättvisa, och väck oss, väck oss! Styrkt blef jag redan den gången, då jag fick de första käppslagen på Folketuna, men så stark som nu har jag aldrig känt mig. Och hvad hade det blifvit af Ingevald, om inte orättvisan tryckt in en tagg under hans fot? Orättvisan är den sträfva och stickiga ved, som måste staplas upp, där eld skall brinna. 
<sec/>
– Bekänner du om min son, skall du i stället för straff och orättvisa få en lysande belöning. Och du skall få en nedbruten mans tack. 
<sec/>
– Det är bara det onda, som skall belönas husbonde. Lär dig lefva så, att du aldrig kan få full rättvisa. – Ingen påfve har gjort mer för kyrkan än jag, skrifver den store Gregorius i Rom, och därför måste jag falla. – Det är rätt skrifvet, Gregorius. Den, som handlar i godo, skall heta ond, och de bästa skola kallas de sämsta. De skola kallas de sämsta till och med af dem, som i hemlighet mycket väl veta, att det är en himmelsskriande osanning. Hur skulle det se ut här i lifvet omkring oss, i fall de goda förlorade vissheten om straff och började att räkna på vinst alldeles som de onda? Då blefve det goda ett ännu värre ondt än det onda. Belöningar äro människors verk, och med dem söka de att till sitt eget fördärf rubba orättvisans grundvalar. Hur krymper inte allt stort i sina mått, när det lönas efter förtjänst, men det, som förgås i orättvisa, det fortsätter att ropa, ungt och evinnerligt, ännu ur sin graf. Orättvisan är det djupaste och heligaste, som blef ingjutet i skapelsen, på det att starka varelser skulle kunna uppstå. 
<sec/>
– Ulf Ulfsson lär nog mena, att jag lider rättvist – sade Folke Filbyter och sköt ifrån sig den orörda anrättningen. 
<sec/>
– Det menar också jag. Ulf Ulfsson ville ingenting ondt, när han först steg in till dig, och ändå blef han drabbad liksom du. För din sons välgång har ingen stridt som jag, och nu sitter jag här, blindad, med min sveda. Det förefaller mig, att vi alla tre lida rättvist, men att det kanske ändå öfverst i kalken ligger en droppe orättvisa. Och det är den droppen, som gör oss lefvande. 
<sec/>
– Du är en ännu farligare karl än Ulf Ulfsson. Det är farligt för hela mitt hus att ha dig kedjad vid väggen. Jag har bränt bort din syn, så att hinnorna på dina ögon äro hoptorkade och rynkiga. Skall du tvinga mig att också taga ifrån dig din tunga? Hämta in ullsaxen, bryte, och klipp af honom tungan! 
<sec/>
Jakob satt på golfvet med nacken mot väggen utan att röra sig. 
<sec/>
– Du vill befria mig från en svår frestelse. Att veta dig sörja så mycket och höra dina frågor utan att svara på dem, det är den största frestelse, som Gud ännu lagt på mig. Jag är bunden af en ed. Arma husbonde, jag får inte hjälpa dig. 
<sec/>
– Bryte, låt saxen ligga – sade Folke Filbyter, och trälarna försökte på sitt vanliga vis att välment truga med mat och dryck för att trösta honom. 
<sec/>
– Hvar äro hans söner – hviskade de till hvarann. – Hvad skall nu ske, och hur skall det gå med Folketuna? 
<sec/>
Det blef ej taladt mer den kvällen, och hela veckor kunde förflyta utan att Jakob fick ett enda ord. Ibland kastade Folke Filbyter ett ben till honom eller räckte honom fatet, och då skramlade kedjan, när han flyttade sig på golfvet med armbågarna. 
<sec/>
Folke Filbyter slutade att räkna dagar och år. På gården fanns ingen annan tidmätare än hanen, som från sin bjälke gol till midnatt och soluppgång, men icke till månhvarf och årsskiften. Icke heller fanns där någon runstaf att karfva märken i, ty runor hade där alltid blifvit fruktade som sejdtecken och trolldom. Man visste endast, att det somrade, när marken blef grön, och att det vintrade, när snön föll. Därför kunde snart ingen säga med bestämdhet, hur många år, som hade förrunnit till intet efter den stunden, då olyckan kom öfver dem. Några gissade på tolf år och andra på tjugu. De äldre trälarna började att dö undan. De yngre berättade sagor om Jorgrimmes dotter och hornet Månegarm, utan att tro på dem. Talade husbonden själf om forna dagar, lät det som en aflägsen röst ur ödemarken, där den vilsegångne tar skyarna för berg och ängarna för sjöar. Hans rikedomar förökade sig beständigt och hopade sig i allt flera kistor, som stängdes när de voro fyllda och sedan aldrig öppnades. Under de långa vinteraftnarna satt han i askan med tomma händer och teg och åldrades utan att kunna dö. 
<chapter/>
<chaptername>Kap10</chaptername>

<chaptername>10.</chaptername>

<sec/>
I Micklegård i helge konung Olofs kyrka hade väringarna nyss slutat aftonsången, och deras öfverste höfding, som ända från skuldrorna till bältet glimmade af ädelstenar, skilde dem åt i olika nattlag. Den ena flocken var i högtidskläder liksom han själf, och den tågade upp till palatset för att vakta utanför kejsarens dörr. 
<sec/>
– Minns! – sade han. – Hjälmen på ännu under sömnen, skölden öfver bröstet, svärdet under hufvudet och handen om svärdsfästet! 
<sec/>
Den andra flocken skickade han tillbaka till väringegården, men åt de öfriga gaf han full frihet ända till midnattsringningen. De hängde muntert armarna om halsen på hvarann och stämde upp sången till en nordisk danslek, men flera gånger måste de släppa hvarann och bryta den långa kedjan af armar. Kyrkan var nämligen icke färdigbyggd mer än till hälften, och murställningarna tvungo dem att väja. Månskenet föll in mellan de kalkiga och ohyflade stolparna, och det liknade icke månskenet där hemma, som grep fast om hjärtat och kramade det, ända till dess det knappt kunde slå. Det var icke brunt och dödt som natten efter den yttersta dagen utan badade stad och ansikten i ett ljus, där ingen kunde drömma om annat än kvinnor. 
<sec/>
Om kvinnor var det också, som de sjöngo, under det att de på nytt hakade ihop sin långa rad och väldeligen stampade i de flata stenarna. Vid sidan om den vida platsen låg ett härbärge med öppet loft, hvars trappa var kringvuxen af rosor och myrten, och en skyhög cypress kastade sin smala skugga öfver vägen. Där måste de återigen släppa hvarann, ty trappan var smal. De ställde ifrån sig de skarpslipade spardorna och ströko bort dammet under fötterna. Uppe i loftet hängde några lyktor under taket och en rad unga grekiska flickor stodo lutade öfver räckverket och skrattade åt dem. Midt i rummet, som bara hade tre väggar, satt härbärgets ägare med några andra män och värmde fötterna på ett glödfat. De talade mycket häftigt, ty liksom alla byzantiner voro de inbegripna i en teologisk träta. 
<sec/>
– Jag säger er – for han ut med afbrytande skärpa – att hvad tro man än har blir den till sist alltid vantro för någon annan. När jag var fånge hos Alp Arslan, fick jag heta vantrogen, därför att jag inte trodde på de sju himlarna och profeten från Mecka. Men hvad skulle jag för min del säga om Alp Arslan eller om den jude, som satt inspärrad i samma fängelse som jag och som hvar morgon väckte mig med att högt och lugnt förneka Den heliga jungfrun? Och dessa väringar, som sedan gammalt äro mina goda kunder och bröder, de berätta mig, att i deras land får man heta vantrogen, om man inte hvar jul sticker en galt. Nej, mina vänner! Min tro det är den, att mitt härbärge alltid skall förbli den himmel, där alla tvister dränkas i ett välkryddadt vin. 
<sec/>
Han sprang upp det fortaste han kunde, och den yfviga pälsen släpade omkring honom på mattan. Han gräfde i fickan och hittade ett par tärningar, som han slungade ifrån sig på bordet. Sedan fattade han tjänarinnorna om lifvet, och kastade dem, den ena efter den andra, rätt i armarna på de inträdande väringarna. Hvita i månskenet som marmor kysste de smällande de skäggiga krigarna både på mun och kinder och följde dem till soffan. Deras svarta hår var utslaget, och armarna och axlarna, som hvar morgon blifvit ingnidna med en deg af hvetebröd och åsnemjölk, voro lena att stryka öfver som rosenblad. Om pannan satt ett guldband med en grön sten. Men de voro många i antal, och de, som blefvo till öfverlopps, togo itu med maten. De kokade ihop russin, plommon och körsbär med honung och cedervatten och bestänkte en liten tårta med anisolja. Alltefter som anrättningarna blefvo fullfärdiga, ställde de fram dem på en trekantig duk, som värden bredde ut på golfvet; och oupphörligt trampade och snafvade han på sin päls. 
<sec/>
Två väringar hade under tiden ställt sig vid bordet med några guldmynt framför sig och kastade med tärningarna. Så snart den ena af dem vann, gick vinsten genast med nästa slag tillbaka till den andra. De mätte hvarann med en mörk blick, och en lång stund blefvo tärningarna liggande. 
<sec/>
– Hvartill denna evinnerliga lek – utbrast slutligen den yngre och sköt tärningarna åt sidan. – Den för ändå inte till något slut, och vi äro ju söner af samma far. 
<sec/>
Värden stannade förvånad framför dem med händerna i sidan. 
<sec/>
– Äro ni redan trötta, unga män? – frågade han. – Hvilka äro ni? Jag känner er inte. Ni ha inte förr varit här med de andra, fast jag har så snälla tjänarinnor. 
<sec/>
– Jag tänker – svarade den äldre kort – att vi likaväl som de andra, äro goda bondesöner, som kommit hit ut för att göra vår lycka. Där hemma ha vi vår odal, vi som de. 
<sec/>
– Känner du inte Ingemund och Hallsten, Folkesönerna? – ropade de andra väringarna från sofforna. – Nå, då lär du inte heller få veta mycket genom att fråga. Talar Hallsten för mycket, så talar Ingemund för litet. Alltid står han till hands bakom sin frände och klappar honom varnande i ryggen. Alltid ha de något emellan sig, som de sakta stå och tvista om. Och ändå hålla de lika beständigt ihop som goda bröder! 
<sec/>
– Så är det alltid med riktigt goda bröder – svarade värden, nära att falla framstupa på sin päls, och gick åter bort och dukade på golfvet. – Ungt folk har alltid hemligheter. 
<sec/>
– Ungt folk! – Väringarna började storskratta. – Ja, vi få alltid heta unga för vårt klara skinns skull, och ändå finns det väl knappt någon af oss här, som inte sett sina fyrtio vintrar eller mer. 
<sec/>
Af Folke Filbyter hade Ingemund ärft den starka kroppsbyggnaden och af Jorgrimmes dotter den brunaktiga huden, som tycktes hetta under en ständig solbränna. Därför såg han också äldre ut, men omkring Hallstens öppna ansikte dansade ett ljust silkeshår i fylliga lockar, och båda voro fruktade inför kvinnor, men ännu mer inför män. Deras gråblå ögon glindrade, som på två yra människor, men de voro icke druckna af vin utan af luften, af glädjen att andas, att gå, att sofva, att äta, att hvar morgon vakna lefvande och starka. De kände sig icke små under stjärnorna utan samhöriga med både sol och måne och hela jorden omkring dem. De trodde, att allt var deras och att de bara behöfde räcka ut handen för att taga det. De kommo med buller och oväsen som en svärm af vårfåglar, men midt i yrseln blefvo de plötsligt inbundna och kloka, ty de voro två män, som lofvat sig att icke stupa utan vinna. 
<sec/>
– Hallsten! – sade Ingemund med barskt allvar och munskägget spetsade sig uppåt öfver hans tjocka läppar. För säkerhetens skull sänkte han rösten och drog honom med sig ut i månljuset vid räckverket. – Förråd dig nu inte genom något hastigt ord, så att vi båda två bli till löje och spott. I en sak ger jag dig rätt. Vi kunna handla omtänksammare än att försöka spela ifrån hvarann vår sold. 
<sec/>
– Det förefaller mig så – svarade Hallsten och månskenet blänkte till i hans hjälm, som var krönt med en gapande gyllene fisk. – Vunne jag också hvar dag hela din sold, vore det i alla fall ändå för litet. 
<sec/>
– Du går för långt i din ifver, Hallsten, och gör allt till en äresak. Det vore bättre att lämna det hela åt ett gunstigt tillfälle. Fortsätta vi som hittills kan det fräta på vänskapen. Här har jag nu gått och gömt och sparat på allt och aldrig unnat mig riktig förnöjelse mer än till hälften. Och du själf? 
<sec/>
– Hvad jag har kommit öfver, det har alltid varit för litet. För det har jag hellre köpt mig stenar och pärlor till mina kläder ... Men hvem är det, som kommer springande där nere på torget? Det måste vara en af vårt folk, ty jag ser, att han bär hvit kappa med röda kanter utanpå brynjan. 
<sec/>
– Folkesöner! – gycklade en af väringarna utan att därför vara mindre upptagen af skönheten vid sin sida. – Stå ni åter och tvista och skaka hand och se hvarann i ögonen! Kunna vi då aldrig få höra, hvad det är för stor hemlighet, som trycker er? I allt annat äro ni ju våra frimodigaste och bästa karlar. 
<sec/>
Hallsten skakade lockarna från sitt ansikte och vände sig åt trappan. 
<sec/>
– Något är på färde. Här kommer en man springande från palatset, men ni larma så hårdt, att jag inte kan höra, hvad han säger. 
<sec/>
Värden slätade på den trekantiga duken och åstadkom en rad af kluckanden och fnysningar. 
<sec/>
– Bud från palatset! Jag vet hvad sådana bud bruka betyda. Det är någon af väringarna, som fått värk i nacken af att ligga på svärdet. Så har han ställt sig sjuk för att få litet roligt hos mina snälla och ömsinta tjänarinnor. He! Ha ni läkemedlen klara? Söta bra på vinet och tag det kvickt från glöden, just som det börjar susa ... 
<sec/>
Han blef afbruten midt i sina förnöjda betraktelser och råd, och det var nära, att den inträdande trampat honom på handen. Det var en varm och barhufvad väring, och på bordet kastade han en purpurröd stöfvel med en guldstickad örn öfver vristen. 
<sec/>
I ett ögonblick hade alla väringarna störtat fram. De befriade sig lika hastigt från fresterskornas armar som en vingårdsarbetare böjer undan rankorna. 
<sec/>
De lutade sig ned och granskade den kastade stöfveln och kände försiktigt på den, som fruktade de i vördnad att vidröra den, och slutligen kysste de äfven guldörnen. 
<sec/>
– Gud förbarme sig öfver denna brottets stad! – mumlade de. – Det är kejsarens! 
<sec/>
– Ja, det är kejsarens – svarade budbäraren och drog djupt efter anden. – Förstå ni tecknet? Minnas ni, hvad det betyder, när hans purpurstöfvel blir kastad framför väringarna? 
<sec/>
– Kejsaren är död! 
<sec/>
– Alla veta ni, att han länge varit sjuklig. Prästerna förbjödo honom att dricka vin och läkarna att dricka vatten. Därför lät han i afton bjuda sig en sorbet. Hvad som fanns på botten i den bägaren, vet kanske den tröstlöst sörjande makan, kanske den fromme patriarken, men vi väringar veta ingenting. Och vi vilja ingenting veta. 
<sec/>
– Nej, vi vilja ingenting veta. Vi förstå bara, att när kejsarens purpurstöfvel kastas för oss, väringar, då betyder det, att vi ha rätt till polutasvarf. 
<sec/>
– Det betyder så, och nu bli vi rika – sade budbäraren, men alla gingo de ganska trögt och långsamt utför trappan, ty de hade haft kejsarens gunst och voro honom tillgifna. 
<sec/>
Hvar och en letade bland spardorna, som stodo uppställda mot väggen, för att finna sin. I månskenet var det lätt att igenkänna bomärket. Det såg nästan ut, som hade de blygts att skynda, så långsamt gingo de öfver torget, och flera gånger stannade de och samspråkade halfhögt. Ingemund och Hallsten hviskade om, att samma skepp, som fört dem dit ännu låg kvar i hamnen, fast med lappade segel. Öfver deras blänkande silfverhjälmar flög då och då ett kväfdt klagorop från härbärget, men annars hördes endast brådskande fotsteg. Oupphörligt mötte de hofmän, som försvunno i hufvudkyrkan, där lamporna började tändas kring marmorstöttorna från Efesos. 
<sec/>
– Väringarna, väringarna! – ropade de slutligen och dundrade med spardorna på palatsets järnport, och genast gick den lydigt upp som af sig själf. 
<sec/>
Den första gården var fylld af vakter. En svart slafgosse stod vid springvattnet med facklan höjd öfver det ulliga hufvudet och grät. Längre bort sågo väringarna, att porten till den inre gården var halföppen, och där rörde sig en mängd skridljus och lyktor. Då begynte de nästan alla på en gång att gå allt häftigare och fortare och slutligen att springa. 
<sec/>
– Väringarna, väringarna! – tjöto de och höggo blindt omkring sig med spardorna, så att några beto sig fast i cypress-stammarna och blefvo sittande. 
<sec/>
De rusade in på den innersta gården i vild oordning som den uthungrade och törstiga flocken af lejon och björnar på cirkus. Alla, som de mötte, veko åt sidan och gömde sig bakom förhängen och bildstoder. Oafbrutet ropande sitt – väringarna, väringarna! – hastade de fram genom de månljusa pelarsalarna och in i den trånga skattkammaren. Där stod redan deras öfverste höfding och väntade dem. 
<sec/>
– Hvar och en har rätt att taga så mycket som han kan bära med händerna i en börda – sade han. – Endast det, som ligger i denna järnbur, får ingen röra, ty det är det heliga liljediademet och rosendiademet, och de äro kejsarearf. Minns nu! Ingenting på ryggen, ingenting under manteln! Allt skall bäras framför er i händerna. 
<sec/>
– Du behöfver inte lära oss, vi ha varit med förr! – ropade några af de äldsta och stötte honom för bröstet. De ställde sig på bord och bänkar för att nå de öfversta skåpen eller de rikt smyckade sadlarna och hästtäckena. Somliga togo kläder, rustningar och dyrgripar, men de flesta gräfde i kistorna bland lösa pärlor och stenar af alla slag. Skattmästarna stodo raklånga utefter väggarna som fastspikade och hade frivilligt satt nycklarna i alla lås. 
<sec/>
– Ni komma sent, väringar – sade öfverste höfdingen, som redan hade försett sig med en staf af tungt guld. – Vi få skynda oss. Sedan blir det hoffolkets tur. 
<sec/>
De lastade då på sina händer, så mycket de kunde rymma och tågade sedan ut igen med det blänkande rofvet framför sig. Folkesönerna voro de sista, som blefvo kvar. Ingemund hade valt ut ringar och mynt och sådant, som var af rent guld, men Hallsten gick ännu villrådig omkring och hade bara plockat ihop några enstaka pärlor. 
<sec/>
– Jag letar efter något, som har ännu större värde än guld och stenar – sade han. 
<sec/>
– Och vill du, så tag här själf hvad jag hittat. Men jag ser, att dina händer inte har rum för mer, och jag får väl därför behålla detta till skor och kläder. 
<sec/>
Ännu en gång gick han ett sista hvarf kring den halfplundrade skattkammaren och sökte, och sedan följde han brodern tillbaka öfver gårdarna. Hans rof var icke större än att han kunde bära det framför sig i vänstra handen. Skattmästarna trodde, att anblicken af så många dyrbarheter skakat hans förstånd och att han inbillade sig hålla den yppersta klenoden. 
<sec/>
När Folkesönerna hade hunnit ut genom den yttersta porten, började de efter vanan att halfhögt tala med hvarann. 
<sec/>
– Jag tänker, att vi nu fått nog på denna af Djäfvulen regerade stad – sade Ingemund. 
<sec/>
– Är du enig med mig, så gå vi till segels redan i morgon. Jag är viss om att vi skola få tillräckligt många med oss för att kunna sköta snäckan. Det har snögat många vintrar öfver Folketuna, sedan vi voro där, och fast det var svårt att trifvas med den gamle i snusket och förvildningen, vet du nog bäst själf, hvad som binder oss att fara hem. Det är ännu så länge vår hemlighet. Enligt hvad jag förnummit, ligger en stor höfding från folklanden i Svitjod nu med sin flotta i västerviking och har förirrat sig ända ned till Niörva sund. Hans män kalla honom Blot-Sven, därför att han är hedning och fasthåller den gamla seden att offra en hök eller någon annan roffågel, så ofta han går till sjöss. Visserligen äro ju vi döpta kristna, men en stor mängd kristet folk lär också vara med honom. Det är därför min åsikt, att vi raskt skola segla till honom förbi Sikelö utan att därför försmå ett godt strandhugg emellanåt, om tillfälle bjuds. 
<sec/>
– Jag har också hört om Blot-Sven, men det lär vara en misstrodd man, som envist förföljs af otur. Nyss var han nära att bli tagen till konung af hedningarna i Uppsala, men han hade sin otur med sig, och allmogen valde i stället hans svåger Inge. God skytt lär han vara, men det påstås, att när han spänner en båge, brister strängen. Det finns ett ordstäf: När Sven spår solväder, blir det regn. 
<sec/>
– En dålig spåman är inte att förakta – sade Ingemund. – Man kan ha lika stor nytta af honom som af en god, bara man på förhand vet, att han alltid spår falskt. Sedan rättar man sig därefter. Sven lär sällan ha en hjälm på hufvudet eller raka sin haka som andra vikingar, men han är vida berömd både för sina härjarefärder och sin slughet. Han lär också vara en skicklig harpolekare, fast han föraktar de unga isländska skalderna, som bara smickra de nu lefvande. Själf lär han hellre sjunga de uråldriga och annars nästan bortglömda blotkvädena till asagudarna och asynjorna. Önska vi att uppnå hemmet lefvande, är det en god lägenhet för oss att segla i så stort sällskap. 
<sec/>
Hallsten fann att det var klokt tänkt och behöfde icke öfvertalas länge, innan han förklarade sig villig. Bröderna gingo därför hem till väringsgården för att uppsäga tjänsten och samla hop sina tillhörigheter, som hvarken voro oansenliga eller få. Många af de andra väringarna hade också hunnit att tröttna, och det var sammanräknadt trettio män, som i dagningen gingo ned till skeppet med sina säckar och skrin. 
<sec/>
Ett präktigt väder gynnade deras färd, fast det blef sparsamt med sömnen, ty de måste nästan beständigt passa på skeppet. En gång kommo de till en ö, där en liten stad låg inbyggd i tre sönderfallna tempel utan tak. Där gingo de upp och utkräfde en dryg skatt och hvilade sig flera dygn i fröjd och gamman. Skeppsfolket ville, att de skulle stanna där för alltid och göra sig till samkonungar öfver ön, men de gingo bort och hviskade med hvarann. Och när de kommo tillbaka var deras enda svar, att seglet genast skulle hissas. 
<sec/>
Icke långt efteråt kommo de till en borg, som låg på en ödslig landtudde, men den var illa befäst och borgkarlarna kommo ned till stranden och bådo om grid. De sade, att de själfva stammade från nordmän och att de gärna på nytt skulle vilja se starka nordmän ibland sig. För att visa, att de menade allvar, ställde de upp alla sina döttrar på klipporna. Som de också voro ungefär trettio, frågade borgfolket sjömännen, om de icke ville välja hvar sin och sedan stanna med Ingemund och Hallsten till höfdingar. 
<sec/>
– Jag har sett många sådana borgar byggda af nordmän – svarade Ingemund och vände sig till brodern. – Några ha ännu varit mäktiga och starka, andra nästan utdöda liksom denna. Jag har kommit till sådana borgar i Gårdariket och ännu fler lära vi träffa utefter kusterna hela vägen, ända till dess vi nå hemmet. Men jag har knappt sett en enda, som genom sitt läge kan göras så ointaglig i händerna på en rik man. Vill du stanna, skall jag gärna lämna dig hälften af mitt guld. 
<sec/>
Hallsten visade sig då ganska ängslig och förklarade, att Ingemund hellre borde stanna, efter han var äldst. Ingendera ville bli där, men båda ville att den andra skulle stanna. Därför flög seglet fort upp på masten igen. 
<sec/>
När de ankrade vid Niörva sund, fingo de höra, att nordmännen länge sedan vändt tillbaka mot norr. De gåfvo sig då ut på det stora saltet och styrde efter vinternätterna. 
<sec/>
Det blef en hård färd, ty tre män måste alltid sitta vid styråran, och de andra hade full sysselsättning med att ösa. Först upp mot England fingo de i sikte en flotta på bortåt fyrtio snäckor. Ett skepp var större än de öfriga och hade guldbelagda svirar. Både det gapande drakhufvudet och stjärten voro klädda med glänsande fjäll. I lyftningen stod en bredaxlad man med höfdingens märke. Det var fäst på en stång som andra höfdingamärken, men det var hvarken af guld eller silfver eller trä eller tyg utan af smidt och vridet järn. Det föreställde en ringlad orm, som lyfte hufvudet mot en stjärna. Väringarna anade, att det föreställde vishetens sinnebild och att det godt kunde passa Blot-Sven. 
<sec/>
För att gifva sig till känna stämde de upp en sång på götamål. Genast fingo de svar på sveamål och norskt mål och togo då ned seglet och rodde in mellan snäckorna. Där blefvo de väl mottagna och fingo blodgräddadt bröd och många andra nordiska rätter, som de i åratal längtat efter. Sedan följde de Sven och vunno både ära och byte, och Ingemund och Hallsten räknades snart till de mest berömda bland hans män. 
<sec/>
Slutligen hände det, att flottan en hel vecka låg och väntade på lugnare väder för att hålla ting på öppna hafvet. Under hela tiden kunde männen på de olika skeppen icke meddela sig med hvarann annat än då och då med ett rop eller genom att svänga en fackla. Men en röd mantel, som hissats på höfdingaskeppet sade dem, att ting förestod och att de icke onödigtvis fingo släppa hvarann ur sikte. De kände sig därför hungriga efter nyheter och blefvo storglada, när ändtligen en morgon grydde med vindstilla. Skeppstjällen och seglen blefvo nedtagna. Alla de fyrtio snäckorna roddes fram till höfdingaskeppet och lades i ring utanför ring, de största och praktfullaste innerst och de mindre ytterst. Landgångar blefvo sedan fasthakade mellan relingarna, så att männen kunde besöka hvarandra och komma och gå som på broar i en flytande stad. Så fort allting var i ordning, tvådde de ansikte och armar och påtogo full härbonad som före en drabbning. De, som ännu icke hade blankat hjälmar och brynjetyg, skyndade sig att feja och gnida. Där var mycket skämt och talande, och hela det oändliga hafvet låg spegelblankt utan land. 
<sec/>
Sven, som var en gammal och oglad höfding, hade redan tidigt stigit upp i lyftningen. Det var hans vana att stå där och se på molnbildningarna, som skildrade upp och försvunno och beständigt ändrade skapnad. Hans gråstänkta skägg bestod af en otalig mängd små runda tilltryckta lockar, och sådant var också hans hår. Barhufvad som han stod, liknade det en tätt om hjässan neddragen mössa af något isgrått och knollrigt skinn. Pannan sköt kullrig fram öfver de små och djupt liggande ögonen, men hela nedre delen af ansiktet var intryckt och näsan liten och rak. Svårmodigare drömmareögon hade aldrig sett bort öfver den soliga vattenytan. De voro både grå och svarta och blåskiftande som järn. På samma sätt var det också med den urblekta mantel, som han bar öfver brynjan, ty några kallade den grå och några svart. Däremot voro hans ansikte och hans smala frostbitna armar starkt rödletta, som hade hans hud småningom fått den färgen genom att under åratal badas af hafvets sälta. Skyarna kommo öfver himlen som små lamm och rullade ihop sin massa till höga berg och till gudar och till flytande världar med träd och städer. När han en stund hade betraktat deras lek, knep han hårdt ihop ögonlocken och stod och tuggade med läpparna. 
<sec/>
– Hvarför kommer aldrig Hallsten Folkesson? – frågade han Ingemund, som var honom närmast. 
<sec/>
– Sannerligen, höfding, därom må jag spörja som du – svarade han kärft, och munskägget borstade sig spotskt uppåt. – Men vill du svara mig på en annan fråga, så säg mig, hvad du ser för underligt i skyarna? 
<sec/>
– Jag står och väntar – sade Sven. – Jag står och väntar på mina öden, och öden likna skyarnas oberäkneliga bilder. Det är slumpen, som bestämmer öfver våra möten med människor, öfver kärlek och vänskap, öfver olycka och fiendskap. Till och med gudarna måste böja sig under ödesdiserna. Mycket har jag lärt, och jag är viss om alltings snabba föränderlighet. Jag har slutat att spå och hoppas. Jag väntar. 
<sec/>
– Hvarför frågar du då om min broder? 
<sec/>
– Därför att folket vill börja tinget. 
<sec/>
– Som jag redan förut har sagt dig, höfding, bad Hallsten mig att ensam få låna vårt skepp för två dygn, men något skäl kunde jag inte förmå honom att nämna. Jag gick då ombord hos dig och såg, att han styrde i riktning mot Orkenöarna. Han visste mer än väl, att vi bara väntade på bättre väder för att hålla ting, och med hjälp af sina femton par åror borde han, trots vindstillan, kunna hålla sitt ord. Jag ångrar, att jag gaf efter för hans begäran, ty obetänksam som han är, behöfver han en lugn rådgifvare i sin närhet. Men däråt är nu ingenting att göra, och vi få hålla ting honom förutan. 
<sec/>
– Honom förutan! Nej, Ingemund. Han är en af våra yppersta, fast han tagit kristnan som du och många andra. Jag har ju med mig både vildmän från Hålogaland och kristna från Trondalagen och daner och götar. – Och med ett vänligt men bittert småleende klappade han Ingemund på skuldran och tillfogade: – De, som vilja uppåt mot ära och makt, veta nog hvad de böra i en tid, då alla konungar låta döpa sig. 
<sec/>
– Det finns något, som heter tro, höfding. 
<sec/>
– Inte för unga människor med så otålig hjärtklappning som ni båda. För er är världen ännu så länge grekkonungens oplundrade skattkammare. Ni äro yra och upptagna af er själfva och ha hårdare pannor än bockar. Hvad bekymrar det er i dag, om slutligen dödsguden är den enögde asafadren eller en annan? Hvad gör det er, om det är den långbente Höner med sina storkar, som springer omkring och lägger in spenbarnen i stugorna eller om det är Sankt Niklas med sin staf och vattenbalja. Minnas ni ibland ens själfva, när ni buga som djupast, om det är Tors eller Kristus’ märke ni teckna öfver hjärtat? Gudarna äro till för oss gamla, och jag fröjdar mig åt er unga hälsa. I mannaminne har ingen så stor vikingaflotta som min varit under segel, och jag anar, att den blir den sista. En lycklig träff var det för er att få vara med. Ni ha tur, Folkesöner, och ni komma att gå långt ... om ni inte dräpa hvarann. 
<sec/>
– Du menar något med de sista orden. 
<sec/>
– Annars skulle jag väl inte ha uttalat dem. 
<sec/>
– Du menar mer, än du säger. 
<sec/>
– Kanske. Jag har kommit en hemlighet på spåren. 
<sec/>
Han satte sig ned på bänken, men folket var otåligt och gjorde buller. 
<sec/>
– När som helst kan det blåsa upp igen – knotade några. – Det höfves inte att vänta på en så ung man. Dessutom veta vi, att det har kommit nysmän till dig och vi vilja höra, hvad de ha att förkunna. 
<sec/>
– Hvarför dröjer Hallsten? frågade Sven och vände sig åter till Ingemund. 
<sec/>
– Ja, svare den, som kan. 
<sec/>
– Och om jag kan det bättre än du, Ingemund? 
<sec/>
– Då kommer jag ändå i det längsta att tvifla. 
<sec/>
– Ändå vet du, att Hallsten om kvällarna brukade sitta hos mig i skeppstjället. Det har fördrifvit tiden för mig att höra på honom. Jag har redan så vant mig vid hans sällskap, att jag nu saknar honom, då han är borta. 
<sec/>
– Och hvad har han då haft att förråda? 
<sec/>
– Litet nog, om du så vill, och ändå ganska mycket för en gammal man, som själf bara har ett svärd till sofkamrat. 
<sec/>
En glimt af oro lyste upp Ingemunds ögon. 
<sec/>
– Har han talat om hemmet? 
<sec/>
– Om er far har han inte sagt mycket. 
<sec/>
Ingemund blef lugnare. 
<sec/>
– Vår far är en storrik odalman af gamla slaget ... en god hedning. 
<sec/>
– Fägnar mig, fägnar mig. Om honom har alltid Hallsten yttrat sig mer skyggt och undvikande. Men jag har lockat ur honom ett och annat om era lekar och tidsfördrif i barndomen. Var det inte så att ni, fadren ovetande, stundom smögo er långt bort i skogen och lekte med en liten gullhårig mö från granngården? 
<sec/>
– Nå, nu känner jag igen Hallsten på dina ord. Han hör till de män, som skulle må väl af att emellanåt äta ett varghjärta. 
<sec/>
– Lofvade hon att vänta på er? 
<sec/>
– Barn som vi voro, talade vi bara om lek. 
<sec/>
– Och sedan gingo ni båda och fäste er vid minnet af henne. Nu tör hon vara en frid och vuxen kvinna, du Ingemund? 
<sec/>
– Hon bör till och med knappt längre kunna kallas ung. 
<sec/>
– Fullmogen kvinna har stort anseende där hemma. Jag har hört om kvinnor, som blifvit bortröfvade, då de redan hade grått i håret. Men hur kunna ni veta, att hon går och väntar på er så länge? 
<sec/>
– Därom veta vi heller ingenting, men till den trakten hitta sällan några giftomän. Och är hon en klok kvinna, bör hon själf förstå, att ett gifte i den enda granngården skulle passa henne bäst. 
<sec/>
– Däri har du kanske rätt, och kvinnorna där hemma äro tålsamma. 
<sec/>
Ingemund ryggade tillbaka med ett leende. 
<sec/>
– Jag kom för att hålla ting med dig, höfding, och anade inte, att du vid dina år kunde vara så nyfiken på våra hjärtegriller. 
<sec/>
– Visserligen, men du vill ju ha besked om Hallstens färd? 
<sec/>
– Jag ser inte meningen i allt detta. 
<sec/>
– Och mig förefaller det däremot, att jag börjar se den allt tydligare. Hur var det hon hette, grannbondens dotter? 
<sec/>
– Holmdis var hennes namn. 
<sec/>
– Ja, Holmdis var hennes namn. Det hade fallit mig ur minnet, men nu finner jag, att det stämmer. Och är det inte så, att ni ofta tala om henne, och att ingen af er vill gifva efter? 
<sec/>
– Ännu en gång, höfding! Jag kom till ditt skepp i andra ärenden. Efter du vill veta det, så är det sant, hvad du säger. Men är det för att göra mig till gyckel, som du hela tiden talar så högt? 
<sec/>
– Hören nu alla skeppsmän, att det var sant! Jag har fått tycke för de båda Folkesönerna och är angelägen att stryka bort den skugga, som i era ögon ibland dröjt öfver dem, därför att de uppenbart gått och burit på någon gemensam hemlighet. Nu är höljet bortryckt. De båda bröderna äro fästa vid en och samma kvinna. Är det något att förtiga eller att blygas öfver? 
<sec/>
Ingemund blossade upp. 
<sec/>
– Som goda bröder ha vi lofvat hvarann att ändå hålla hop i vänskap och att vid hemkomsten fritt täfla om henne med våra skänker. Ulf Ulfsson, hennes far, är af gammal släkt och lär bli sträng att tala med vid brudköpet. 
<sec/>
Sven fortsatte att fråga: 
<sec/>
– Hvilka skänker har då Hallsten med sig? 
<sec/>
– Ännu så länge inga, så vidt jag vet. Den stormodige mannen har ratat allt, gått förbi allt, ansett ingenting godt nog. Så var det i grekkonungens skattkammare, där han bara kom sig för att behålla några pärlor och stenar till skor och kläder. Men med hvilken rätt fortsätter du inför folket ditt närgångna förhör? 
<sec/>
– Hvad det lider, skall du förstå skälet, Ingemund. Och du själf, hvilka gåfvor har du? 
<sec/>
– Jag har hållit mig till rena guldet – svarade Ingemund med växande förtrytelse, skönjbart besluten att snart tvärtystna. – Vill du se, så har jag smällt ihop det till två tjocka ringar, så mjuka att en stark kvinna kan böja dem, och så tunga, att de väga upp mitt svärd. Här sitta de uppträdda på bältet. 
<sec/>
Sven kände på ringarna och på svärdet. 
<sec/>
– Det skall vara lätta svärd och tunga guldringar, som kunna täfla om vikten – sade han. 
<sec/>
– Men hur är det med ditt svärd, Ingemund? Det är verkligen lättare än guldet, ja, nästan lika lätt som snibben på din mantel. 
<sec/>
Ingemund teg, men i harmen ryckte han med ens svärdet ur skidan och höll det framför Svens ögon. 
<sec/>
– Det är af trä – sade han. – Är du nöjd? Vid gud, hellre må några fiender få slippa undan med lifvet, än att jag i en het stund skulle kunna hugga ned min egen broder. 
<sec/>
– En sådan afund och vänskap är då rådande mellan dessa bröder! Där kunna ni alla höra. Det var hemligheten. Men skall jag nu tro mina ögon? Där kommer ett segel! 
<sec/>
– Det är svårt att segla på blankt vatten – gäckades Ingemund, men när han vände på hufvudet, upptäckte han verkligen en seglande snäcka. Hon kom långt borta midt i en frisk bris, som pilsnabbt glittrade fram öfver vattnet, och på den gula randningen igenkände han, att det var Hallstens segel. 
<sec/>
Så snart snäckan hade lagt till vid den yttersta ringen af skepp, hoppade Hallsten raskt öfver till nästa fartyg och sprang framåt mot höfdingaskeppet på de vacklande broarna. Han var lätt att känna igen på silfverhjälmen med den gyllene fisken och på det fladdrande håret. Ju närmare han kom, dess präktigare blixtrade också hans väringekläder af de dyrbarheter, som syntes honom för lätt vunna att spara på, men som ändå voro honom för lockande att icke bära. Han skyndade sig genast vägen fram till Sven, som nu återigen stigit upp från bänken, men nu syntes det att hans dyrbara dräkt var i trasor. Hans ena knä var bart och sönderrifvet, han blödde om armbågarna, och två stora och rostiga järnringar voro uppträdda på bältet. 
<sec/>
– Jag kommer sent, jag vet det, men jag har lyckats! – sade han frimodigt och visade, att han icke kunde räcka någon händerna, emedan de voro förbundna. 
<sec/>
– Är det dessa järnringar, som du tänker bjuda Ulf Ulfsson och hans dotter? – frågade höfdingen. 
<sec/>
Då Hallsten förvånad och dröjande såg sig omkring, tillade han: 
<sec/>
– Knappast trodde jag, att det, som du for att hämta, var något så oansenligt. Men berätta nu för mig och mina män, hvad du upplefvat. Du behöfver inte förtiga något. Jag har sagt dem allt, och fast detta kanske till en början tycks dig illa gjordt, skall du nog sedan komma på andra tankar. De veta, att ni ämna täfla med skänker om samma kvinna och att hon heter Holmdis. 
<sec/>
Hallsten såg tvekande på brodern. 
<sec/>
– Har du inte bättre skött vår hemlighet, är det heller inte mycket kvar att gömma – sade Ingemund, ännu mörk i pannan af harm. 
<sec/>
– Skeppsmän, ni känna sagan om Olof Tryggvesson – ropade Hallsten och undertryckte glädtigt sin förlägenhet. – Han var den största bland idrottsmän och fruktade icke att klättra upp på de mest hissnande fjäll för att där hänga sin sköld. En natt berättade vår höfding för mig, att han högt på en hafsklippa vid Orkenöarna själf sett de sista förrostade återstoderna af en järnlänk, som den vågsamme klättraren fordom en gång fäst där uppe. Sedan dess kände jag ingen ro mer, ty jag förstod, att detta var den skatt, som jag så länge sökt efter och som var mer värd än guld. Utan att förtro mig åt någon, styrde jag därför till klippan. Ett under var det, att jag kunde hitta något fäste och hålla mig fast på tvärbranten. När jag väl hade järnringarna om handlofven, tappade jag också mitt tag och föll. Och hade inte hafvet där varit så djupt och fritt från stenar, stode jag inte nu här med bytet. 
<sec/>
Svens hoptryckta och väderbitna ansikte klarnade för ett ögonblick, och han såg mildt på Hallsten. 
<sec/>
– Vore alla mina män som du! Men hvad vill du nu uträtta med de simpla järnringarna? 
<sec/>
– Nu kan jag med lugnt sinne fara hem, höfding. Föredrar Ulf Ulfssons dotter guldet, då vet jag, att jag i alla fall inte vill äkta henne, om hon också sedan skulle vilja skänka sig för intet. 
<sec/>
Ingemunds fingrar spelade på träsvärdets fäste. I förtrytelsen glömsk af sin vanliga tystlåtenhet, utbrast han högt och hånfullt: 
<sec/>
– Ärligt taladt, broder. För oss Folkesöner kunde ett gifte med någon af Ulfungarnas ansedda släkt var godt nog, antingen det vunnes med guld eller järn. 
<sec/>
– Ni se med olika ögon på denna kvinna – sade Sven afbrytande och befallde att folket skulle blåsas under märket. – Därför blir också er sorg olika, då en af er går miste om henne. Tinget är begyndt! Nysmännen, som seglat ända hit från Svitjod, må stiga fram och tala. 
<sec/>
Det blef nu rörelse på det skepp, som låg höfdingens närmast och som för icke länge sedan hade anländt. Det syntes, att de flesta ombord voro fredliga sändemän och att endast några få voro rustade som vikingar. Två af dem hade brynjetyg ända upp öfver ansiktet, så att endast ögonen voro obetäckta, och de gingo ombord på höfdingaskeppet. 
<sec/>
– Vi äro Ulf Ulfssons söner – sade den, som stod till höger. – Vi ha redan bekänt det för dig, höfding, och nu tacka vi dig för hvad du i dag låtit oss höra och se. Veten, ni afkomlingar från det skamlösa Folketuna, att för er skull kommo vi hit. På hafvet nedanför Lidandesnäs mötte vi sändemännens skepp och fingo nys om, att ni voro här, och då följde vi med för att utmana er till holmgång och taga hämnd på ert ätteblod. Men ni tyckas vara bättre män än era fränder, och oskyldiga vilja vi inte utmana. Också vi ha nu tagit kristen sed. 
<sec/>
– Hvad har då skett? – frågade Hallsten och ville gå till dem, men de hejdade honom genom att fientligt slå på sina svärd. 
<sec/>
– Så goda vänner äro vi ändå inte, att vi längta att språka med er. Tids nog komma ni hem, och tacka till dess Gud för hvar stund, som går utan att ni veta något. 
<sec/>
Sven stod och blundade och tuggade med läpparna. 
<sec/>
– Vi ha viktigare ärenden – sade han. – Återvänd till ert skepp, Ulfungar. Era svärd äro ännu törstiga och klirra i skidorna, och dröja ni för länge här, kunna ni inte hålla dem stilla. Det är sändemännen från min svåger Inge, som nu skola stiga upp, och jag ser, hur de redan kasta af sig sina varma pälsar. Men det fordras stark och van röst till att göra sig hörd på hafvet. Därför talar jag själf i deras ställe. Kanske borde jag glädja mig öfver att som svåger framdeles vid julölet få sitta kungabänken närmast, men hellre sutte jag själf i den. Då skulle vi ännu en gång göra stora löften vid bragefullet. Vi nordbor ha tagit städer och borgar på alla kuster, men i stället att där uppsätta våra egna gudar, hemförde vi de besegrades. Hvad jag nu säger er, skola ni i en början ha svårt att tro. Den mäktige kejsaren i Saxland har, bannlyst och barfota, gått i vintersnön öfver bergen ända till Canossa för att tigga om påfvens nåd. Sådana äro nu jordens herrar. Inge låter hälsa er, att folket ej mer skall ro ledung under sommaren utan i stället lämna honom skatt och gifva tiondet till påfven. Han bjuder och säger, att om ni snarast vända tillbaka, skall han upptaga de främsta bland er i sin hird. Finns någon här bland er alla, som ännu har trotsets lust och vill stanna med mig på hafvet, höje han sitt svärd! 
<sec/>
Ingen enda drog sitt svärd, och det rådde djup stillhet. Det krusiga skägget trycktes hårdt mot bröstet, och han fortsatte att blunda liksom för att bättre höra skärpan i sin egen röst. 
<sec/>
– Ett vikingating brukar sällan förlöpa så tyst. Jag står i otur och har misstro omkring mig. När jag som barn gick till mina lekar och frågade, hvilka som ville följa mig, blef det också alltid lika tyst. Nu äro mina män trötta och börja tänka på att sörja för sin ålderdom. Det återstår bara att lyfta in broarna och ro skeppen i sär och vända dem mot hemskären. Jag är en afsatt höfding, därför att jag blef de gamla gudarna trogen. 
<sec/>
Han slog upp ögonen vid det brådstörta bullret, då männen skyndade sig tillbaka till de yttersta skeppen. Under det att årorna sattes ut, följde han skyarna, som reste sina lätta och flyktiga byggnader öfver vattenspegeln. 
<chapter/>
<chaptername>Kap11</chaptername>

<chaptername>11.</chaptername>

<sec/>
Det var nedmörkt och i skogssträckningen rörde sig en rad af skridljus. Först kom ett och sedan ännu ett, och det blef aldrig något slut på det långa tåget af vandrande lågor. De brunno stilla och klart, ty vädret var lugnt. Ibland gömdes de bakom en skyddande hand, om det susade till i trädkronorna, och kastade då skenet bakåt på stränga och allvarliga ansikten. Det var Inges hirdmän och huspräster, som förde Ulf Ulfsson med sig ut i skogen. Hans händer voro bundna med ett rep. Bredvid honom gick Inges jarl, en ung skrifkarl, som stod närmare konungens bönpall än hans rustkammare, och i sin släta svarta kåpa såg han ut som en munk. Håret skiftade något i rödt, och en klok, torr ärlighet besjälade de magra och kärfva dragen. 
<sec/>
De fortsatte att gå allt djupare in i skogen, ända till dess de voro på stort afstånd från alla människoboningar. Där samlade sig slutligen alla ljusen omkring en död ekstam, och vid den blef Ulf Ulfsson fastbunden. 
<sec/>
Jarlen ställde sig framför honom och såg honom djupt in i ögonen. 
<sec/>
– Jag vet, att de kalla mig bondeplågare – sade han – därför att jag förvandlar Inges allriksgata till ett segertåg för den nya seden. Jag vet också att du är den mest aktade i bygden. Helst ville jag skona dig, men någon måste ställas till ansvar, och vi äro för få att besegra de vilda stigmän, som befäst sig på en kulle ett stycke härifrån. Du har sagt, att dina gudar mest lefva vid källorna och under träden i skogarna, och nu öfverlämnar jag dig åt dem till att omkomma af hunger och köld. 
<sec/>
Ulf Ulfsson stod lugn och orörlig vid ekstammen, fast hoptorkad af år och böjd af sina bekymmer. Han mötte jarlens blick med en sådan fasthet, att den mäktige kungstjänaren måste se åt sidan, och då sade han till honom: 
<sec/>
– När Loke räknar sina listiga planer på fingrarna, gör han det med en sådan ifver, att fingrarna ömsa hud alltefter hans tankar. Än bekläder den sig med blanka ormfjäll, än blir den grå och rynkig som möglad grädde. Det är det, som förråder honom. 
<sec/>
– Hvad förmår din Loke? 
<sec/>
– Knappt mer än din Satan, jarl. Det längsta de onda gudarna kunna komma, är att till sist bli ännu ett förhärligande af de goda. 
<sec/>
– Hvarför talar du då om hans skinn? 
<sec/>
– Därför att ditt skinn, jarl, skiftar allt efter som ljusen skina på dig. Och då tänkte jag: Hur strider och lider inte nu den mannen! Hur brottas inte natt och ljus i hans själ liksom på hans anlete! 
<sec/>
– Är det jag, som lider? 
<sec/>
– I denna stunden är det du, som lider. Jag har mist allt, till och med mina söner, som tagit kristnan och måste hålla sig borta. Och i natt kommo du och Inge och togo min gård och mig själf. Den enda tjänst du numer kan göra mig, är att binda mig vid den ek, som jag så ofta hvilade mig under i yngre dagar. Jag ber dig heller inte, att du skall benåda mig eller lösa mina band. Men vore jag fri, skulle jag från bäcken hämta vatten i händerna till att styrka dig med, ty du lider förfärligt. 
<sec/>
– Du begynner yra, Ulf Ulfsson. En dåre vore jag, skönjde jag inte allt godt, som med tiden kan komma af den nya seden. Jag är upplärd bland präster och bergfast i min tro. 
<sec/>
– Och du är hård och äregirig, och därför genomlider du skammens alla kval öfver att vara så svag, att du måste begå det värsta af alla brott och förgripa dig på andras tro. Du skulle efterskänka mången god dag af ditt lif, om du nu sluppe att stå här. Din enda lisa är, att det atminstoneåtminstone är nedmörkt. 
<sec/>
– Hvarför vill du inte lyssna till mig, du präktige odalbonde? 
<sec/>
– Därför att din gud är en mänsklig gud, som fägnar sig åt mänskliga seder. Vi, som plöja och så och ströfva i urmarken, höra närmre omkring oss urmarkens andar. Och din veka mässa och dina broderskyssar äro dem en styggelse. 
<sec/>
– Jag trodde, Ulf Ulfsson, att du var en vän af mänsklig ordning och tukt. Hvar man prisar din rättrådighet, och din gård är den bäst skötta. 
<sec/>
– Jarl, din gud lär mig inte, hur jag skall styra min häst, hur jag skall lägga min pil på bågen eller sira min sal. Och när mina söner och döttrar få kärleksångest, hvar är då din gud? Jag har anlagt vägar och satt träd, därför att asagudarna bjuda det och kalla det god gärning. Jag har också gått till mina harfvar och plogar och alla öfriga redskap, som blifvit signade hvart år och som vi nordbor anse heliga. Jag har gått ut på åkern till allt, som gror och växer. Öfver allt har jag frågat efter din gud, och en mängd små och stora röster liksom från ett beständigt porlande vatten ha svarat mig: Hvarför kommer du till oss lifsgudar och växtgudar och spörjer efter människoguden? 
<sec/>
Jarlen letade fram ett silfverkors ur bröstet och kysste det lidelsefullt. Sedan höll han upp det framför den bundne, men korset skalf i handen på honom. 
<sec/>
– Ännu kan jag hjälpa dig, Ulf Ulfsson. Vill du två dig ren i Jordans älf, vill du bli den skuggande palmen för de många, som här försmäkta i otrons ökensand? Förnekar du Kristus? 
<sec/>
– Gudarna äro oräkneliga som träd och källor, som frön och regndroppar, och ingen af dem förnekar jag – svarade Ulf Ulfsson eftersinnande och långsamt. – Men några af dem äro oss främmande, och andra äro oss nära. Du talar om en älf, som jag aldrig badat i, ett träd, som jag aldrig kvistat. Våra gudar komma i nordanvädret och tordönet eller i vårdagjämningen, och de gå omkring med kornet på människornas heliga åkrar. Om vi nu också sveke dem, skola våra efterkommande intill yttersta tid ändå aldrig sluta att höra dem, när de sitta på sitt skepp om natten, när de äro ute på jakt eller när de ensamma stå med sin yxa på sveden. 
<sec/>
– Så ha vi då ingenting mer att säga hvarann, Ulf Ulfsson – framhviskade jarlen och gömde korset i kåpan. 
<sec/>
Och återigen började ljuslågorna att tåga, en efter en, ända till dess den sista var försvunnen. 
<sec/>
Frosten small i träden och emellanåt flyttade sig någon storfågel på sin gren, men de flesta djur höllo sig stilla. Det låg litet gles snö på granarna, men långa sträckor var marken hård och bar. Bäckarna voro isbelagda, och endast på de brantare ställena forsade och porlade vattnet entonigt. 
<sec/>
På den högsta skogsåsen ledde en bred stig, och där kommo två vandrare. Deras jämna och tunga fotsteg på den frusna marken hördes vida omkring, och fast de hade gått ända från Lödöse på den västra kusten, tycktes deras brådska och otålighet växa med hvart andedrag. Det var de båda Folkesönerna, och ännu buro de sina präktiga väringekläder. Redan vid landstigningen hade de med ett språng skyndat upp på bryggan och sedan genast begifvit sig i väg. Deras åstundan var att genskjuta Inge på hans allriksgata och bli upptagna i hans firade hird, innan den öfriga skaran ens hunnit att hvila ut i Lödöse och draga upp sina skepp. De gingo tysta bredvid hvarann, upptagna af sina tankar och förväntningar. 
<sec/>
Hofslag dundrade plötsligt långt borta i hällarna. I förstone lät det som när en lössluppen häst med häjdlösa språng kastar sig fram öfver stubbar och stenar. Småningom kom trampet allt närmre och närmre genom skogen och följde tydligen den tämligen öppna och raka stigen. Pinglet af sådana små kläppar och kulor, som allmänt brukades på betsel, väckte hos de båda vandrarna en förmodan, att det också möjligen fanns en hand med, som höll i tygeln. De båda männen drogo därför sina svärd, och Hallsten, som aldrig ville gå miste om en fara, ställde sig med fötterna bredt i sär midt på stigen. 
<sec/>
Ingemund sköt honom åt sidan. 
<sec/>
– Du har elddonen – sade han. – Jag skall nog sörja för det öfriga. 
<sec/>
Hallsten fick nätt och jämt tid att taga fram det fnöske, som han bar hos sig i en hopvaxad valnöt. Det hade tagit fukt från hans egen kroppsvärme, och han måste slå sju eller åtta gånger med flintan, innan han fick eld. Då var hästen redan alldeles öfver dem och reste sig, tvärstannande, på bakbenen, ty han såg dem i mörkret. Ingemund skymtade ett ögonblick det frustande, svarta hufvudet mot stjärnorna och lyckades att få fast i tygeln. 
<sec/>
– Hvad vilja ni mig? – frågade en klangfull kvinnoröst. – Äro ni också Inges karlar? 
<sec/>
– Inges karlar? Är då han så nära? – sade Ingemund. – Nej, ännu äro vi inte hans män, men vill Gud, skola vi snart bli det. Hvarför så brådt, valkyria? 
<sec/>
– Därom behöfver jag inte lämna dig några upplysningar. 
<sec/>
– Män, som gå ensamma i skogen, bli till sist nyfikna på hvad som händer i världen. Hvarifrån kommer du? 
<sec/>
Hallsten fick nu vaxveken tänd, och i en blink urskiljde bröderna två tjocka hårflätor och en blå kjortel, som snäfvade om knät, ty kvinnan satt grensle öfver hästen. Af ansiktet sågo de däremot icke mycket, ty hon började genast att hugga Ingemund öfver armen med en liten yxa, och hvart nytt hugg skuggade öfver hufvudet. Yxan bet ej på brynjetyget, men uppretad af smärtan, som slagen vållade, lyfte han sitt svärd till motvärn. Vid nästa hugg sprang det i bitar, så att bara de hvassa träflisorna sutto kvar i skaftet. Storligen förundrad upphörde hon genast med sin strid, men veken brann då ut och Hallsten hade ingen annan med sig. 
<sec/>
– De hade rätt där hemma – utbrast hon – då de ibland brydde mig för att jag visste så litet om, hur det tillgår ute bland främmande människor. Nog har jag förnummit, att järnklädda kämpar kunna gifva sig till att öfverfalla en kvinna, men att de fäkta med träsvärd, det har jag ännu aldrig hört. 
<sec/>
– Jag hoppas också, att snart inte längre behöfva ett så skört och ofarligt vapen – svarade Ingemund och kastade ifrån sig det tomma fästet. – Är det långt till Ulf Ulfssons gård? 
<sec/>
– Till Ulf Ulfssons gård? Därifrån kommer jag, men jag vet knappt rätt, om den längre är hans, så öfverfull är den i natt af hirdfolk och svenner. 
<sec/>
– Därför att de äro så många, har du flytt? 
<sec/>
– Nej, inte därför, men därför att konung Inge är med. 
<sec/>
– Där konungen sitter, där bör vara trygghet. 
<sec/>
– Vet du då inte, att Inge är den farligaste kvinnokarlen i hela landet? 
<sec/>
– Du är rädd, att han skall röfva dig med sig? 
<sec/>
– Nej, Inge bortför inga kvinnor. Det behöfver inte konung Inge. Han röfvar dem med sina ögon och med fagert tal. 
<sec/>
– Och dig frestade han? 
<sec/>
– Inte det, inte det, men han lät jarlen leda bort min far – jag vet inte hvart. Jarlen, som är grym och hård, ville tvinga honom att taga kristnan, och då han vägrade, blef han bortledd. Inge satt i högsätet och rodnade och teg – och därför vill jag inte längre visa honom vanlig höfvisk gästfrihet. 
<sec/>
– Du kunde ha stannat och vändt honom ryggen. 
<sec/>
– Det säger du, som aldrig har mött honom. Ingen vänder ryggen åt honom. Att visa honom ett ovänligt ansikte, det är en svår konst, och därför satte jag mig på hästen och flydde. Han är så modig, så glad, så strålande i högsätet som Tor själf, och hans handslag är så godt. Det finns många ordstäf om honom, men det allmännaste är detta: När Inge skrattar, ler hela jorden med honom. 
<sec/>
Hallsten gick nu också fram till hästen. 
<sec/>
– Din far, det är då Ulf Ulfsson? – frågade han, men rösten stockade sig i strupen, så att hon med nöd förstod honom. 
<sec/>
– Visst är jag hans dotter. 
<sec/>
– Du behöfver inte frukta redliga män. Vi äro inga fiender och stå färdiga att hjälpa dig. Du kan tala lika lugnt med oss, som vore vi dina egna bröder. 
<sec/>
– Innan jarlen och Inge kommo, visste jag heller inte, att jag hade några fiender annat än på Folketuna. 
<sec/>
– Menar du Folke Filbyter och hans söner? 
<sec/>
– Hvilka annars? 
<sec/>
Bröderna stodo tysta i mörkret och Ingemund släppte tygeln. Slutligen sade han: 
<sec/>
– Vi trodde, att Holmdis skulle gömma vänliga tankar för Folkesönerna. 
<sec/>
– Jag heter Ulfva. Hur långt ifrån äro ni, som inte ha hört om Holmdis? Min stackars syster blef bortsläpad till Folketuna med våld, och när hon hade födt Ingevald en son, dog hon och blef satt i hög. 
<sec/>
Då de icke svarade henne något, frågade hon: 
<sec/>
– Ha ni nu stigit åt sidan, så att jag kan rida vidare, efter ni blifvit så tysta? Jag ser hvarken er eller stigen i mörkret, men hästen hittar. 
<sec/>
– Vi lämna dig inte, Ulfva – sade Ingemund. – Hur skulle du kunna lifnära dig i något nattbol ute i skogen? Bättre är det, att vi vända din häst och följa dig tillbaka till ditt hem, där du har ditt sofställe och dina trälinnor. Nyss kände du dig hjälplös och utan manligt skydd i ditt eget hem, men nu har du träffat vänner. Vid Gud min drotten, vi skola vaka öfver dig, och du behöfver inte mer gå fram inför Inge. Men spörj oss inte hvilka vi äro och hvarför vi tiga och ha så litet att säga. Vi äro bara två hemkomna väringar, som äro nyfikna att få veta om allt, som händt under deras långa frånvaro, men som bli främmande och stumma, när de fått sin lystnad mättad. 
<sec/>
Hon besinnade sig en stund och svarade tveksamt: 
<sec/>
– Min far och de försiktigare grannbönderna hade gjort i ordning en stor vetsla åt Inge, då budkafle kom om hans färd. I början gick också allt lustigt till, och fast vi voro oroliga, försökte hvar och en att visa sig lugn. Men slutligen stego husprästerna fram och predikade, och jarlen uppmanade sedan alla som voro närvarande att afsvärja de gamla gudarna. Då flydde genast grannbönderna, och far stannade ensam kvar och talade om Oden. Det var det, som vållade hans ofärd. Det lät så underligt aflägset som från en bergshåla långt borta, och jag gömde mig bakom väggbonaden. Där stod jag och grät. Jag såg honom inte, när de ledde bort honom, men sedan sprang jag ut. 
<sec/>
– Och nu råda vi dig uppriktigt att vända tilbaka. 
<sec/>
– Hvilka ni än må vara, märker jag nog, att jag haft lyckan att träffa välmenande människor. Ja, hvart skulle jag ta vägen i skogen? Däri ha ni kanske rätt. Jag är heller inte så modig, som jag låtsades nyss i min förskräckelse, men jag tänker alltid på min syster och hur hon skulle ha gjort. Och henne försöker jag att likna. 
<sec/>
– Hon skulle inte ha flytt för Inge. 
<sec/>
– Nej, hon skulle inte ha flytt. Hur kunde jag tänka det? Nu sade du något, som tvingar mig att vända. 
<sec/>
Hon vände själf hästen och de följde bakom henne på stigen. Ibland kommo de så nära inpå länden, att de stötte mot den med axeln, men andra stunder växte afståndet. En gång, då det blef större än förut, sade Ingemund sakta: 
<sec/>
– Där nere åt slättsidan en timme härifrån ligger Folketuna, Hallsten. När tror du, att vi komma att gå den vägen? 
<sec/>
– Aldrig, aldrig. 
<sec/>
– Det är också min tro. Där må han sitta, den gamle, i sin ensamhet utan vetskap om det onda, som han gjort oss, men en skam för sitt eget husfolk. Den enda barmhärtighet vi kunna visa, det är att försöka glömma honom. Vår härkomst är inte att skryta af, Hallsten. Blir Inge frågvis, så haf munläsa! 
<sec/>
– Så långt framåt kan jag nu inte tänka. 
<sec/>
– Och för mig är det tvärtom just framåt, som tankarna rusa på. Holmdis var ju ett barn och alltsammans var en lek. Hvem vet ens, om vi någonsin betydde något för henne! Allvaret kom sedan, men det var något annat. Allvaret, det var vår täflan om hvem af oss, som skulle vara man att knyta en förbindelse med Ulfungarnas ansedda släkt. Och aldrig har jag bättre än nu förstått, hur väl vi behöft ett sådant gifte. Jag fruktar, att det, som till sist grämer mig mest, är att tillfället glidit oss ur händerna ... fast nog minns också jag med ömsint vemod den lilla mön, som vi lekte med i skogen. Ära, ära, det är ändå en rätt lösen för två väringar, som äro på vandring till konungens hird. 
<sec/>
– Din sorg är så olika mot min, broder – svarade Hallsten. Och sedan talades de icke vid under hela vägen. 
<chapter/>
<chaptername>Kap12</chaptername>

<chaptername>12.</chaptername>

<sec/>
Inge satt i Ulf Ulfssons högsäte, ungdomlig, skägglös, glittrande af hjärtats sol och af konungslig prakt. Brynjetyget var allt igenom af silfver och den fagerblå skjortan öfverströdd med silfverhökar, som hade vingarna utspärrade. Han höll en stor samdricka med män och kvinnor, och ibland böjde han sig framåt som ett ungt lejon, färdigt att när som helst taga språng. 
<sec/>
På sin allriksgata förde han med sig en hane i en guldbelagd bur och två kvinnor, som hette Julia och Julitta. Buren var upphängd framför lucksängen, så att hanen med sitt galande vid midnatt och dagning skulle väcka honom till de föreskrifna bönetiderna, ty han var en väldig jägare, som kom hem trött om kvällarna, men han var icke mindre ifrig i andakt och bön. Julia var hans käresta och Julitta hennes syster. Till sitt yttre var Julitta icke mycket ansenlig, ty hon var liten och mager, men hon följde beständigt med af hängifvenhet och beundran för den äldre systern för att betjäna och förströ henne som en frivillig trälinna. Hon var så ordsnäll och glad, att hon roade och underhöll både konungen och de andra med sina infall. Också stod hon nu vid bordsänden med armbågarna i sidorna och händerna öppna och berättade. Alldeles höljd af smycken satt Julia inkrupen hos konungen med hans arm öfver sin axel och lekte med hans fingrar. Eller också drack hon tvemännings med honom ur hornet. Det var ett ganska märkeligt horn, som Inge hade fått i vängåfva af sin jarl. Det stod på ulftassar af järn och var ristadt med många runor, och det sades, att det fordom hade tillhört dvärgarna. Inge trodde, att det gaf tur på jakt, och Julia, att det skänkte lycka i kärlek. 
<sec/>
Jarlen återkom nu från skogen, och på ärmen af den svarta kåpan låg ännu litet gles snö, som fallit från granarna. Han höll ut händerna framför sig, så att alla, som stodo i dörren, måste vika åt sidan och lämna rum. Hans män gingo också in med honom och satte alla sina ljus på stakar och bordshörn, så att hela salen började glimma. 
<sec/>
– Vän och jarl – började Inge. – Du ser dyster och plågad ut. Du kommer att bli glad igen, när du får höra en mässa. 
<sec/>
– Jag har haft ett tungt värf i afton – svarade han torrt, och alla de yngsta prästtjänarna, som brukade passa upp vid altaret med rökelsekaren och ljusen, flockade sig genast omkring honom, lyssnande och beundrande. – Hvad jag hade att utföra i skogen är fullbragdt. Må nu de män af ditt följe, som varit utskickade åt andra håll, berätta sitt. 
<sec/>
Hirdmännen, som också voro klädda i silfverbrynjor och blå skjortor, började röra på sig utefter bänkarna, och en af dem reste sig. 
<sec/>
– Mycket har inte händt mig i dag – sade han. – Bara en sak har jag att förmäla. I skogen hittade jag en finnkvinna, som låg framstupa och stel öfver en skål med vatten och en uppsprättad snok. Hon hade sådana kattskinnshandskar, som brukas af valorna. Bönderna sade, att hon hette Jorgrimmes dotter och att hon försökt att öfva sejd mot dig, konung Inge. Men tydligen hade sejden gått tillbaka och dödslagit henne själf. Jag betraktade henne en stund och mindes ordstäfvet: Den häst, som Inge rider, kan inte snubbla. 
<sec/>
– Det hade varit bättre om hon lefvat och blifvit förd hit, så hade hon kunnat spå oss segerlycka – ropade Julia och släppte konungens fingrar. 
<sec/>
Hela hirden stämde in med skallande ja-rop och viftade med ringhandskarna åt Julia. 
<sec/>
En ung djäkne reste sig från den bortersta bänken. 
<sec/>
– Hirden är dig tillgifven, Julia – sade han. – Hvar dag deltar du ju också i vapenlekarna eller öfningarna till häst, och gäller det fara, står du bland männen med spjut i handen. Det är svårt att göra sig hörd, när du nyss har talat. 
<sec/>
– Ämnar du hålla en af jarlens vanliga botpredikningar öfver mina synder? – frågade hon isande lugnt. 
<sec/>
– Kanske borde jag det, ty hölle du inte mot jarlen, hade vi länge sedan förgjort både Uppsala gudahof och offerlund med eld. Vi huspräster veta nog, att du hemligt är den gamla läran mer tillgifven än drottningen, som sitter hemma i Skara. 
<sec/>
Inge rynkade pannan. 
<sec/>
– Blef du befalld att räkna upp jarlens vänner eller fiender? – sade han. 
<sec/>
Den unge prästen skälfde till och böjde hufvudet. 
<sec/>
– Herre, det är inte för att strida med din kvinna, som jag reste mig, utan för att lyda vår afhållne jarl och berätta, hvad som tilldragit sig. Men fullt hjärta skummar lätt öfver. Vill du höra mig, skall jag nu likväl försöka att samla mina tankar. Jag följde några af hirdmännen till en gård, som heter Folketuna. Alla där hade gjort förbund med Älg Klubbehöfding och hans stigmän och befäst sig så starkt på en kulle, att de voro oåtkomliga. I stugan fann jag ingenting annat än en gammal ihjälsvulten gubbe, som låg fastkedjad i väggen med en kalfklofve. 
<sec/>
– Låg han fastkedjad? frågade jarlen. 
<sec/>
– Som jag säger, han låg i kedjor. Men en besynnerlig man måste det ha varit. Med ett kol hade han i latinska ord skrifvit upp sina tankar på väggen. Orden lutade och pekade så snedt och vindt som ritade af en blind. Särskildt rosade han sig lycklig, därför att han fått lära, att allt mänskligt stod på hufvudet, att allt på jorden var upp- och nedvändt. Han slutade sina anteckningar med en bön till Gud, att det alltid måtte förbli så – för människornas storhets skull. 
<sec/>
– För människornas storhets skull – upprepade jarlen tankfullt. – Den mannen visste, hvad han skref. 
<sec/>
– Du är svårmodig i dag, jarl – sade Inge. 
<sec/>
– Hvad värde skulle jag nyss ha tillmätt Ulf Ulfssons ståndaktighet, om han lidit rättvist eller väntat, att rättvisa människor snart skulle stiga fram och hjälpa och tacka honom! 
<sec/>
– Ångrar du din stränghet? 
<sec/>
– Jag kan inte ångra den, men jag är tung till sinnes. Det blir bättre, när jag kommer hem till mitt arbete igen. Jag längtar till min trånga cell på kungsgården. Det sorglösa lifvet här gör mig otålig – och ännu är du halft en hedning, Inge! Jag varnar dig i tid. 
<sec/>
– Jarl, vi måste dricka tvemännings – utbrast Julia med bitter glädtighet och läppjade på hornet för att sedan räcka honom det. 
<sec/>
– Jag tackar dig, men Inge vet, hur illa ett så starkt kryddadt mjöd bekommer mig. 
<sec/>
Han såg sig omkring för att länka samtalet vid något annat 
<sec/>
– Jag ser två vapenklädda och obekanta män i dörren. Hvem har bjudit er att komma? 
<sec/>
De tillfrågade stego käckt på, fast hälsningen icke tycktes dem synnerligen vänlig. 
<sec/>
– Vi komma inte för att tala med dig, jarl – svarade den ene och fick genast uppror och trots i hjärtat. – En tignarman i prästkåpa som du, är inte mycket efter vårt tycke. Vi vilja bli upptagna i din konungs hird. 
<sec/>
– Det är godt och väl, men sådana friare löpa här hvar stund. Så fruktad och älskad har redan min herre blifvit, att det knappt lär finnas en man i hela Svitjod, som inte skulle skatta sig lycklig att bli upptagen i hans husfölje. Han är den uppgående solen. Han är lejonet, som går fram öfver våra hjässor. En sådan årsväxt, som under den sista sommaren, hade vi aldrig i mannaminne. Känna ni ordstäfvet: När Inge skänker Kristus ett pund vax, ger Frey bonden fulla ax? 
<sec/>
– Vi ha förnummit, att han har lyckan med sig. Annars skulle vi ha uppsökt en annan herre. 
<sec/>
– Det är väl sagdt, det är frimodigt sagdt! – ropade Julia och sträckte sig fram öfver hornet. 
<sec/>
Då ropade hela hirden: 
<sec/>
– Hell dig, segerkonung, skördekonung, lyckokonung! 
<sec/>
Genast blef fullet inburet tre gånger, och sedan minnena druckits för Kristus och hans moder, tömdes hornet för Inge. 
<sec/>
Jarlen märkte, att han fått nya fiender i de båda männen, och då det första sorlet lagt sig, sade han till dem: 
<sec/>
– Hirden är inte längre en hop af vilda slagskämpar som förr. Jag vill göra den till ett brödraskap af kungsmän och ädla rådgifvare. Därvidlag har jag Inges bifall. 
<sec/>
– Det kan inte ändra vår önskan. 
<sec/>
– Men er frejd, er börd? – ropade jarlen med skärpt röst. – Konungen är noga med sådant. 
<sec/>
– Det är du, jarl, som är sträng med börden och vill lära Inge att också vara det – svarade Julia storleende. – Präktigare kläder och rustningar än dessa båda mäns har ingen af dina egna förfäder burit. Se, två tjocka guldringar har den ena på bältet! 
<sec/>
– Vi heta Ingemund och Hallsten – sade Hallsten, ty det var han, som hela tiden hade talat. – Vår far var en rik odalman, och vi mena, att mer behöfver du inte veta, Inge. Vi äro väringar, som fått lära utländsk sed och kunna gifva dig många nya råd. Vi ha egna rustningar, och dessutom ha vi med oss många pärlor och stenar till sadel och remtyg. Jag har också i mantelsäcken flera små blåsor med den röda färg, som grekerna lägga på sina hästars hofvar och som är fägnesam för ögat. Och gäller det, offra vi lifvet för dig, Inge! 
<sec/>
– Mig är det ganska likgiltigt om du vill gifva dem hirdvist, Inge – sade jarlen. Men hirden är längesedan öfvertalig. Och du har femton svenner, som bära dina facklor, och tjugu, som betjäna dig vid bordet och sängen. Det är svårt att hitta sofställen åt så många. 
<sec/>
– Alla vilja följa mig, det är hemligheten – svarade Inge. – Och jag vill ha öfvertaligt följe. 
<sec/>
I detsamma gol hanen till midnatt. Borden blefvo hastigt afröjda och hornen togos bort. I stället buro husprästerna in ett altare. Rundt om satte de alla de brinnande ljusen. Rökelsekaren svängde, och bönerna och sångerna begynte. Julia stod kvar i högsätet och plockade på sina söljor, men framför altaret knäböjde Inge, den storväxte och höftbrede. 
<sec/>
Ulfva hade smugit sig fram bakom Folkesönerna. 
<sec/>
– Det är inte så mycket honom själf, som jag fruktar – hviskade hon. – Det är hans många ljus och den blida sången, som göra mig vek i hjärtat. Och ännu vet jag ingenting om, hvart de förde min far! 
<sec/>
Inge märkte henne och ropade: 
<sec/>
– Ulfva, min syster, kom hit in och lär dig att bedja med oss, ty förvisso är du en af de kallade. 
<sec/>
Då han såg, att hon ändå drog sig undan och försvann ute i mörkret, skakade han leende på hufvudet och föll strax in i sången igen. 
<sec/>
Folkesönerna hade dock hunnit att en stund betrakta henne, medan hon stod kvar bredvid dem i det klara ljusskenet. 
<sec/>
– Hon är något lik Holmdis, fast hon inte har samma hårda ögon – sade Hallsten. – Man känner igen Ulfungarna på den raka ryggen. Nyss ute i mörkret, när jag hörde hennes nästan barnsliga svar, föreföll hon mig helt ung. Först då hon kom fram i ljusskenet, såg jag att hon inte längre var det. Det är tydligt, att hon har lefvat här med sin far alldeles afstängd från andra människor. Under alla omständigheter är hon Holmdis’ syster. Därför kan hon förlita sig på oss, och du skall sedan gå till henne, Ingemund, och tala med henne. Jag är för bedröfvad, och det kostade mig stor möda att nyss slå bort alla sorger. 
<sec/>
När den sista sången var sjungen, påtog Inge en hjälm med upprätta hökvingar och satte sig på en stol framför altaret. Omkring honom stod hela hirden. Det var unga och mannavulna kämpar, lystnare att falla med ära än att lefva och vana vid det milda suset af medgångens sommarvindar. 
<sec/>
– Vi äro ännu heta och yra i hufvudet efter mjödet – sade han – men jag frågar er: bifalla ni, att de båda främlingarna upptagas i ert brödraskap, bara därför att de äro orädda och tro på lyckan? 
<sec/>
– När fick du någonsin ett nej, Inge? svarade hirden. 
<sec/>
Folkesönerna gingo då fram och knäböjde för honom. Han gaf dem hvar sitt svärd med silfverfäste, och hvardera svärdet fick ett särskildt namn. Sedan sjöngo prästerna välsignelsen öfver de nya hirdmännen, och med fingrarna på svärdskorset svuro de att följa konungen i lif och död. 
<sec/>
– Blir du fördrifven från makten – lofvade Ingemund – skola vi aldrig fullmätta resa oss från ett bord, aldrig fullsöfda från en bädd, innan vi åter fått höja dig på sköldarna. 
<sec/>
Inge omfamnade och kysste dem och befallde att ljusen skulle släckas. 
<sec/>
– Hvem var det, som suckade så djupt – frågade han plötsligt. – Nej, vänta med att blåsa ut ljusen! Jag hörde, att det var någon, som suckade. 
<sec/>
– Det är inte bruk att sucka i konung Inges sal – svarade en röst nedifrån dörren. 
<sec/>
– Är det du, svåger? Det var en förnäm och sällsynt gäst. Jag har ju inte sett dig sedan vid kungavalet, och då var det nära, att du talat mig från både stol och rike. Det var din rättighet då, Sven, och jag är dig inte gramse. Hade inte jarlen visat fram de tunga kornaxen från Västergötland, där man offrar åt Kristus, så vet jag knappt, hvar jag sutte nu. När kom du till gården? 
<sec/>
– Nyss under din mässa. 
<sec/>
– Var det du, som suckade? Hvarför står du så ensam nere vid dörren? 
<sec/>
– Jag väntar. 
<sec/>
– Mina sändemän träffade dig då på hafvet, och du följde dem? 
<sec/>
– Mitt folk följde dem, och när folket går, får höfdingen gå bakefter. 
<sec/>
– Ännu har jag icke träffat ditt folk. 
<sec/>
– Jag ser, att mina två bästa män redan hunnit före mig hit, fast de färdats till fots och jag till häst. Så brådt hade de, och det är godt och hårdt väglag. Det är ondt om snö på vägarna i år. Har du tänkt på skörden, Inge? 
<sec/>
– Det finns ett ordstäf, Sven: När Inge går på jakt, får bonden kornet lagdt – och därmed mena de, att då faller inte något regn. 
<sec/>
– Då skall du sluta att gå på jakt mer under vintern, Inge, så att det får snöga. Det behöfs mycket, mycket snö. Det behöfs snö, som tyr en reslig man som du ända till midjan. Det behöfs hela drifvor af snö ... annars blir det missväxt. 
<sec/>
– Jag minns från gammalt, Sven, att du är en klen spåman. Men var välkommen i mitt följe, och sök dig nu ett varmt och mjukt sofställe. 
<sec/>
– Du skall akta dig för din jarl, Inge. Din kvinna har rätt. 
<sec/>
– Som du ser står han här bredvid mig och hör själf hvart ord. 
<sec/>
– Och därför upprepar jag ännu en gång: du skall akta dig för din jarl. Han har förbjudit bönderna att äta hästkött. Hvad skola de då lefva på? Det hästköttet kan bli dig en dyr stek. 
<sec/>
– Så är det – mumlade Julia. 
<sec/>
Vänlig och blid som en stark och segersäll man räckte Inge båda sina händer åt dem, som stodo närmast, utan att hvarken hota eller tvista. Det var hela hans svar. Sedan begynte han att kasta af sig kläder och brynja. 
<sec/>
– Glöm inte min jaktkost, Julia – sade han. – I morgon stiger jag upp tidigt. Ett klufvet bröd med lingon är det bästa jag vet. 
<sec/>
– De sötade lingonen stå i skämman – svarade hon. – Jag skall i god tid gå ut i stallet och stoppa brödet i din sadelpåse, alldeles som jag gjorde i dag. 
<sec/>
Inge föraktade att omgifva sig med nattvakt. Till och med i härnad sof han framför fienden med öppen dörr. Hirdmännen begåfvo sig därför småningom ut och uppletade sina sofställen på skullar och loft. De yngsta prästerna och prästtjänarna följde jarlen genom mörkret och omringade honom höfligt hviskande, men han sköt dem ifrån sig. 
<sec/>
– Nej, nej – sade han – jag vill inte höra därom. Jag ligger redan på loftet och sofver. Min hand får inte vara med om något sådant, jag är inte bara Inges tignarman utan också hans vän, och han har gjort allt för mig, tagit mig upp ur intet och rustat mig med sitt svärd. 
<sec/>
Hans steg dogo bort på den isfrusna gårdsvallen och det blef rykigt och mörkt i salen, ty svennerna spottade på fingrarna och nöpo om ljuslågorna. För att få något lyse, plockade de ned de utbrända facklorna från väggen och kastade dem på härden. Där flammade de upp för en kort stund. 
<sec/>
Julia och Julitta höllo på att bädda Ulf Ulfssons stora lucksäng med åkläde och fällar. De hviskade med hvarann och skrattade kväfdt. 
<sec/>
– Du skall inte lägga någon dyna på Inges sida – sade Julia. – Han vill ligga lågt. Jag är så sömnig. Om jag finge vrida nacken af hanen där i buren tills i morgon! 
<sec/>
– Jag tänker, att jarlen och husprästerna ändå hata dig tillräckligt förut. De äro rädda för din makt öfver Inge. Men du kunde vara försiktigare med jarlen. 
<sec/>
– Utmanar han inte mig beständigt? Talar han inte jämt om börd? Men jag har ingen börd. Och han själf? 
<sec/>
Sven stod kvar i dörren och såg på stjärnorna. Han vände sig om och kom fram till lucksängen. Han tog henne om armen och lyfte upp den. 
<sec/>
– Hvitt och lent skinn – sade han. – Det höfves Inges käresta. Men kan du verkligen sofva lugnt, Julia? Märker du inte, att i år äro stjärnorna aldrig ulliga och mjuka? Det finns ingen snö i luften. Och de åkrar, som blifvit sådda, äro lika gröna som på hösten. Jag säger dig, det blir barvinter. 
<sec/>
Han gick ifrån henne igen för att taga rätt på ett liggställe. Ute på gården stodo några karlar och flådde en björn, som Inge hade fällt. De visade honom, att det fanns ett märke i pannan efter ett hammarslag, men hvarken något hål efter spjut eller pil, och de prisade Inge som den störste jägaren i Norden. När de hade dragit af huden, togo de den öfver en stång och följde med Sven för att visa honom till det bästa loftet. 
<sec/>
På det sättet spridde sig männen i olika nattlag och somnade snart, ty för halmens skull vågade de inte bära in något lyse. 
<sec/>
Bryggstugan var det enda ställe, där det ännu brann eld. Bönderna och Ulf Ulfsson hade till Inges mottagande beredt ett präktigt mjöd, och karet var mycket stort. Det var sed efter stora dryckesgillen, att kvinnorna om natten skulle samlas och skumma bort fradgan och det smolk, som vid den flitiga mjödhämtningen råkat att samla sig på ytan. Ulfva gick midt ute i karet, bredskuldrad och hög som en jättinna, med kjorteln uppfäst öfver knät och en halmkrans på det utslagna håret. Med en slef öste hon upp de små kringseglande tapparna af skum. Rundt omkring stodo de andra kvinnorna med facklor och sjöngo en mörk sång till det heliga mjödet, lifsdrycken, som bubblade af hemligheter och som själfva gudarna hämtat från underjorden. För hvar gång hon böjde sig ned öfver den svarta källan, som speglade henne, uttalade hon en besvärjelse. Hon sköt undan kryddpåsarna, som halfsjunkna simmade framför slefven, men deras lukt var så stark, att den minde henne om en het midsommardag, och hon blef alldeles yr. 
<sec/>
Skummet uppsamlades i en stäfva åt bockarna för att fägna hammarguden, trälarnas och herdarnas hjälpare. Hammarsmärket var inbrändt på stäfvans skaft, och innan hon tog öfver det, kysste hon det. Stundom räckte hon också en fylld slef åt de män, som ännu voro vakna och hade satt sig i dörren för att se på. Hvar och en, som blef bjuden en sådan gåfva, var dock skyldig att först berätta någon saga, innan han fick läska sig. 
<sec/>
Ingemund hade satt sig bland åskådarna, där han snart blef igenkänd på sina blixtrande väringekläder. Med kloka och beräknande tankar granskade han Ulfva, och hon tycktes honom ganska frid och ståtlig, fast hon inte längre var i sin första ungdom. Han hade ju vetat, att Holmdis måste ha varit ännu äldre, om hon ännu lefvat. Då turen kom till honom och han just mottog jätteslefven på alla tio fingrarna för att icke spilla, blef den oväntadt fattad af andra händer. Några ansikten sträckte sig in genom dörren, ohyggligt blåbleka som Leikins pestandar, och drucko häftigt och törstigt i hans ställe. 
<sec/>
– Ni skall tacka oss sedan, men nu måste vi styrka oss – stammade de, och han lät dem få som de ville. 
<sec/>
När de återigen hade rusat bort, sade han: 
<sec/>
– Dessa prästtjänare ha något i sinnet, efter de smyga omkring utan att lägga sig till sömns. Nyss i salen märkte jag nog, hur hotfullt de stirrade mot högsätet. Inte heller har det undgått mig, att gårdshunden blifvit instängd. Och i stallet bultar det, som när någon skaftar en yxa. 
<sec/>
– Hvem skulle våga ett nidverk i den gård, där Inge sofver? – frågade Ulfva och såg upp. – Allt detta finner du bara på för att locka bort våra tankar och slippa berätta någon saga. Du kan ingen! 
<sec/>
– Till hälften må det vara sant, hvad du säger Ulfva. Jag är ingen kringvandrande skald. 
<sec/>
– Då skall du få dricka först, innan du begynner, så blir din tunga löst. 
<sec/>
Hon bjöd honom ännu en gång af mjödet. Det tycktes honom, att honungen i den jästa saften ännu susade och surrade af skogsbin. Då han hade druckit hälften, sade han: 
<sec/>
– Jag kan bara en saga, men låt mig slippa att berätta den ännu. 
<sec/>
– Vet du då inte, att du skulle bli utskrattad, om du efter en så ädel gåfva, försökte att undandraga dig gammal god sed. 
<sec/>
– Min saga har det felet, att jag inte kan slutet på den. 
<sec/>
– Ett slut skola vi nog hjälpa dig att grunda ut, bara vi få början. 
<sec/>
– Må då alla noga höra på – sade han och tömde hvad som var kvar. – Efteråt skola ni säga mig, hvilken af mina båda hjältar som bäst likar en kvinna. För länge sedan lefde två bröder, som voro så afundsamma på hvarann och så goda vänner, att hvad den ena önskade sig, det begärde genast också den andra. Förlorade de en kvinna, som de båda trott sig bundna vid, dröjde det inte länge, innan de lika enigt begynte talas vid om en annan. De kommo därför öfverens om att i tid förse sig med det, som kunde behöfvas till en broderlig täflan vid ett brudköp. Den ena var en vettvill våghals. Han klättrade upp på en brant hafsklippa och hämtade ned två förrostade järnringar, som Olof Tryggvesson fordom hade hängt där under en af sina färder. Den andra, som var klokare och allvarligare, betänkte däremot, att det med åren kan behöfvas många kittlar på härden i en stor gård. Därför sparde han försakande och troget allt guld, som han kom öfver, och smälte sedan ihop det till två tjocka ringar. Svara mig nu, Ulfva: hvilken af de båda männen skulle du ha valt, om de kommit till dig? 
<sec/>
Hon var så yr i hufvudet, att hon först icke förstod honom. Han måste berätta om hela sagan på nytt, men då började de kringstående kvinnorna att ropa. Några lofvade bestämdt, att de skulle ha tagit den, som hade de oförlikneligt kostbara järnringarna, och andra, att de skulle ha äktat den, som förtänksamt kom till fästningastämman med guldet. 
<sec/>
– Och Ulf Ulfsson? – frågade Ingemund. Hvem månne han hade valt? 
<sec/>
– Jag tror – svarade Ulfva och besinnade sig en stund – att mig hade järnringarna likat bäst, men att han skulle ha sagt: du skall också se litet till anletet och ögonen, dotter. 
<sec/>
Nu gåfvo sig de andra till att svänga med facklorna och sorla och skratta. 
<sec/>
– Ulfva, Ulfva! – ropade de. – Du skyller på din far. Har du i afton redan sett så mycket till anletet och ögonen, att du inte märkte järnringarna på bältet? Då hade vi skarpare syn. Nyfikna och undrande upptäckte vi nog, att det fanns både järnringar och guldringar i salen. 
<sec/>
Hon såg oskyldigt och frågande från den ena till den andra, ännu rödögd efter all den gråt, som hade kvalt henne. Hon var den enda, som ej var sinnad att glamma, och Ingemund reste sig och gaf tillbaka mjödslefven. 
<sec/>
– En god natt, Ulfva – sade han sträft och bittert. – Jag har nu berättat dig den enda saga, som jag lärt mig, och jag får tänka på slutet, när jag kommer i halmen. Det är tid, att jag tar männen med mig. Jag önskar, att det väl vore morgon och att jag såge Inge rida på jakt med sitt lingonbröd i sadelpåsen. 
<sec/>
När kvinnorna blefvo ensamma, fortsatte de att sjunga och skumma mjödet. De hade fått mycket att tala om och bry hvarandra med, och deras rop och skratt hördes länge i natten. Hvad det led, släckte de dock facklorna och begåfvo sig under fortsatt lek upp på loftet, som sträckte sig öfver halfva bryggstugan. De drogo igen porten bakom sig med en hård skräll, som kom många att vakna och ett ögonblick vända sig. Flera gånger tappade de bommen, innan de fingo upp den och hittade öglan för haken. 
<sec/>
Den instängda hunden hof upp ett klagande skall från en af de bortersta bodarna. Sedan blef allt tyst och stilla, och det var då mycket sent. 
<sec/>
Inge sof tungt och Julitta sof på bänken ett stycke därifrån, men Julia satt upprätt i sängen bredvid honom och såg på de hvassa stjärnorna. Svens ord höllo henne envist vaken. Hon visste, att man trodde honom ha falskt i sinnet och kallade honom en dålig spåman, men någon gång kunde också han råka att spå rätt. Till sist blygdes hon öfver att tvifla på Inges lycka och ämnade just lägga sig ned igen på dynan, men då såg hon, att någon kom till dörren och vinkade. 
<sec/>
Hon tordes icke fråga, hvad han ville, ty Inge var sträng om sin nattsömn och hon fruktade att väcka honom. Därför band hon om sig hans fagerblå mantel och gick barfota till dörren. 
<sec/>
Hon igenkände, att det var den unge djäkne, som så öfvermodigt hade talat mot henne nyss under samdrickan. Han lade fingret på munnen och pekade på lucksängen. Hon nickade för att visa, att hon gillade hans omtanke och följde honom en smula villrådigt ännu längre ut i mörkret. Hon såg då, att där stod en hel ring af halfvuxna prästtjänare, och hon ville stanna. 
<sec/>
– Vi måste en gång tala ut med dig, Julia – hviskade djäknen – men är du inte modig nog att gå med längre bort, så vaknar Inge. 
<sec/>
– Modig! – svarade hon med ett kast på hufvudet och fortsatte att gå framåt ännu ett stycke. – I den gård, där konungen sofver, är ingen rädd. Jag borde bara ha tänkt på att taga med mig ett vapen. 
<sec/>
– Vi hörde Svens mörka varningar både till dig och de andra, och denna gång spår han sant, Julia. Odalmännen frukta hårda tider, och då tarfvas den man, som är den rådigaste och arbetsammaste i landet. Det är jarlen. Härom var det vi ville tala med dig. 
<sec/>
Hon blef uppmärksammare, men också trotsigare, och begynte lyssna med återhållen andedräkt. De voro nu nästan framme vid stalldörren, som stod öppen. En brinnande kådsticka var insatt mellan dörren och stolpen. 
<sec/>
Den unge prästen böjde sig intill henne och sade: 
<sec/>
– Människorna voro för svaga att tjäna Gud, då togo de sig konungar för att bekämpa honom. De skapade dem af sitt eget kött och sin egen synd, men gjorde dem tillika stolta och fria, så att de inte själfva kunde tjäna dem utan daglig förnedring. De lärde konungarna att ockra med deras svagheter och knyta förbund med deras sämsta drifter, och endast därigenom kunde konungarna härska. 
<sec/>
– Och det säger du mig om Inge! 
<sec/>
– I konung Inge finns ämne till en bättre dag, och därför behöfver han i tid en varning, som sent kan glömmas. Det duger inte, att han längre släpar med sig en kvinna som du. Du var solen och fröjden, men korset skall släcka dig. Må det nu ske – för kyrkans skull och för Inges skull, amen! 
<sec/>
Innan hon fick tid att svara, blef hon kullkastad öfver stalltröskeln, och ett snabbt yxhugg skilde kroppen från hufvudet, som ännu rynkade pannan i rasande vrede. 
<sec/>
– Nu ligger vägen öppen och rak, och jarlen är den mäktigaste både här och nordanskogs! – sade han och lyfte upp hufvudet och kysste det på båda ögonen. – Och nu kysser jag Inges kvinna. Hur ofta har jag inte med kärleksplågor sett på de frida ögonen! 
<sec/>
Han bar in hufvudet i stallet, där Inges jaktsadel hängde öfver spiltan. 
<sec/>
– Detta skall i morgon bli Inges jaktkost, när han sitter i skogen – sade han och släppte hufvudet i sadelpåsen. – Stora friska lingonfläckar slå redan upp utanpå tyget. 
<chapter/>
<chaptername>Kap13</chaptername>

<chaptername>13.</chaptername>

<sec/>
Det rådde svår missväxt under tre år, och när det led mot det fjärde, blef det åter barvinter. Kärr och sjöar lågo frusna och hårda som hällar och kunde befaras af både ryttare och vagnar. Då kom oron öfver Folke Filbyter och han kunde icke längre sitta overksam på härdkanten. 
<sec/>
Han tog sin träl med sig och red ut för att på nytt fortsätta sitt aldrig uppgifna sökande. Liksom förr blef han väl mottagen både af stigmännen vid eldarna och hos bönderna, och de gingo fram och visade honom sina händer. 
<sec/>
– Du skall rida till freyblotet i Uppsala – sade de. – Där är i år mycket folk församladt från olika trakter. 
<sec/>
Goda vägar voro sträckvis upplagda af odalmännen och kantade med runstenar, men många hus voro stängda inifrån, och där blotades hemligt i nödens timme till de gamla växtgudarna. Det var ödsligt och tyst och allt djurlif tycktes försvunnet. Han red hela tiden uppåt mot nordmörkret, och det stod som en svart klippvägg bortom granarna. 
<sec/>
Efter en mycket lång färd kom han slutligen till en hed. Från de kringströdda gårdarna hördes skriket af svin, som kvinnorna höllo på att slakta. Tung rök steg långt borta, och en lukt af brändt mötte honom med vinden. 
<sec/>
– Detta måste vara svearnas land – sade han – där valor och besvärjare utan uppehåll fylla offerbollarna med blod. Svearna kunna icke lefva utan att offra och tro. Här mister du din tunga, träl, om du inte tidt inblandar gudarnas namn i ditt tal. 
<sec/>
Men trälen greps af vördnad inför de heliga ställena och kastade sig ned i den rimfrusna ljungen. 
<sec/>
– Olycklig är du, husbonde, olyckligast af alla i min hembygd, men dubbelt olycklig är du därför att du inte nu kan dela min glädje. 
<sec/>
En stuga låg utmed vägen, och dörren var öppen. En bänk, som ännu var röd efter den föregående dagens slakt, stod uppställd mot väggen. Svarta kakor, bakade af mjöl och blod, hängde ännu sedan julen på en stång i taket bredvid en öppnad svinkropp. 
<sec/>
Bonden höll på att kläda sig i tingsdräkt med brynja och sköld. Det syntes, att han fann behag i kvinnor, ty hela stugan var full af både unga och gamla trälinnor, och en särskild bur på stolpar var uppförd åt dem vid ena gafvelväggen. Där knuffades de med hvarann för att få se på den obekante ryttaren, som med sin järnhatt och sin stolsliknande sadel föreföll dem underlig. 
<sec/>
– Hvem är den tjocke mannen? – frågade de. – Fettet hänger ut kring halsen på honom i rynkiga påsar, och ändå är han fattigt klädd. Är det en västgöte? 
<sec/>
– Västgötarna ha långa näsor och smala händer – svarade bonden. – Och de kunna inte höra en silfversked falla i golfvet utan att kvickt sticka fingrarna under bordet. Ve oss svear, som blifvit så svaga, att vi nu taga konungar från deras land! 
<sec/>
– Och ni svear – sade Folke Filbyter – ni kunna inte höra en galt grymta utan att genast ränna knifven i honom. Därpå känner man igen er. Jag rider omkring och söker en försvunnen son, och jag är från mjölnarnas och stigmännens bygd sunnanskogs. Där letade ni er ännu aldrig några konungar. 
<sec/>
– Hur skulle det sluta, om till och med östgötarna trodde sig goda nog att bli konungar i Svitjod! En östgöte stannar alltid vid stugdörren för att lukta, hvad det är för bröd som bakas. Därpå känner man igen honom. Nej, främling, er frukta vi inte. Var därför välkommen och låt oss hålla frid! 
<sec/>
Bonden var mest vän med den allra äldsta af kvinnorna, och då han hade ansat sitt skägg med kammen, räckte han henne den. Fägnande sig åt hans ståtlighet, stod hon bakom honom och kammade ut hans hår, som räckte honom ända ned på ryggen. 
<sec/>
– Skall du till Uppsala, ryttare, så få vi samma väg – sade han och såg ut genom dörren. 
<sec/>
Ringarna klingade i brynjan, och han nöp skämtsamt om kvinnans skrynkliga haka. 
<sec/>
– Men hvar äro barnen, du gamla? – frågade han. – De bruka ju den här dagen annars hänga så nyfiket på tröskeln. 
<sec/>
Hon gick omkring i det djupa enriset och bar långsamt undan tvättfatet och hakade upp saxen och kammen på väggen. Sedan steg hon upp på en pall och tog ned fem nackade och hårdfrusna hönor. 
<sec/>
– Barnen ha fått annat att tänka på, men nu hör jag, att de komma – svarade hon. – Du sof tungt i natt och vaknade sent, och vi kvinnor menade, att tids nog skulle du få harmen att höra en lögn. En stund ville jag ju också på gammalt vis i ro få glädja mig åt din härlighet. Här har du nu hönorna till skattegåfva åt konung Inge. Få se om han håller till godo därmed, men säg honom du, att det inte är ditt fel, att du i år inte fått nog spannmål. Dålig skörd följer dålig konung. 
<sec/>
En flock vettskrämda och stirrande barn kommo inspringande och klängde sig om hans lif, under det att han höll på att binda fast hönorna vid bältet. 
<sec/>
– Far, far! – ropade barnen om hvarann. – Nu brinner den heliga lunden vid Uppsala hof! 
<sec/>
Han sköt dem ifrån sig för att gå ut till Folke Filbyter. 
<sec/>
– Hvem har intalat er en sådan dårskap? 
<sec/>
– Tingsmän, handlingsmän, alla, som fara förbi, berätta därom, och vill du gå upp med oss på kullen, kan du själf se röken. 
<sec/>
– Det är inte sant, det kan inte vara sant. Barn, ni få aldrig mer komma till mig med en sådan lögn. 
<sec/>
Han steg förtörnad ur stugan och begynte att gå bredvid den ridande. 
<sec/>
– Låt mig få hålla vid din sadel, ryttare, så komma vi fortare framåt. Vägen är lång och hal. Ett tomt munväder har skrämt barnen, och det är ingenting att höra på. Hvad skulle det bli af deras tro, om de märkte att man lyssnade till sådant! Hvarken yxa eller eld biter på den lunden. Där står det heliga trädet, som grönskar både vinter och vår och dricker med sina rötter ur Mimers underjordiska källa. Du kan tro mig, främling, ifall du inte själf förr varit här! På den tiden, när jag sprang omkring liten och barfota som nu mina egna barn, var det trädet fullt af bleka frukter. Det var människokroppar, som blottärnorna så länge sänkt och tvättat i källan, att de till sist blifvit alldeles hvita och nästan tycktes genomskinliga. Vi kallade det att offra trälar i konungens ställe och blidkade därmed gudarna, ty deras är landet. På den tiden gåfvo de också rika skördar, men nu vill knappt den fattigaste bjugg gå till. Därför ha vi också stämt Inge att möta oss vid freyblotet och stå till ansvar. Ryttare, du är gammal och färdas tungt och långsamt. Rid fortare, fortare! Om jag håller om mitt svärd, kan jag springa. Skulle lunden vid Uppsala brinna? Nej, ryttare. Ett sådant dåd våga ändå inte de kristna. När den lunden susade, var han vårt bröst, som andades. När han blommade, var han vårt hjärta. Intet rum var heligare i Norden. 
<sec/>
Läderskölden och hönorna smällde mot hans knän, under det han sprang, och då hästen blef för långsam, slog han honom öfver länden. 
<sec/>
De voro snart midt ute på den rimmade heden. Från alla håll kommo tingsklädda odalmän med höns och gäss, skinkor och fårkroppar, men de sedvanliga fororna af spannmål syntes ingenting af. De ropade till hvarann om hvad de nyss under natten sett från sina gårdar, då eldskenet i en blink hade stigit bakom kungshögarna. Nu lågo de största ättehögarna som bergskullar långt borta på heden, och bredvid dem lyste morgonen på det klippfasta gudahofvet. Stenblocken i väggarna voro ömsom runda ömsom långa och alla af olika färg. Några blänkte svarta, än flera gröna, men de största glindrade i rödt liksom bestänkta med ett blod, som aldrig kunde torka. Den rykande lunden stod kolnad och förbränd. Allt syntes tydligt och väl redan på stort afstånd under den klara vinterhimmelen i Göje månad. 
<sec/>
– Mina egna ögon kunna inte ljuga – jämrade bonden och höll springande ännu fastare i sadelgjorden. – Jag måste tro det. Men drotthuset det står obrändt. Där har du haft en god sömn, konung Inge. Och vår gärd skola vi lägga vid porten, såsom det är landslag, men kom sedan ut, konung Inge. I tre dygn ha vi bönder nu hållit vetslor för dig, och din hird lär nog ha försökt att få se botten i mjödkaret. Men i dag är det du, som får släppa till – i nödfall skinnet. Kom ut på tingshögen, konung Inge, innan blotet begynner. Där skall du få höra bondelåt! 
<sec/>
På tingshögen stod redan konungens stol på en matta, och en vid rundel omkring högen var hägnad med hasselstafvar och blå band. Böndernas förtroendemän stodo närmast högen, bakom dem två män och bakom dem tre, och så fortsatte det i allt vidare omkrets. Hvart hundare förde sitt tecken på en stång. Nedanför denna var en pall, från hvilken ropmännen skulle upprepa hvad som sades på högen, så att det kunde höras äfven af de allra bortersta. Oupphörligt växte mängden med hufvud vid hufvud. Nyss voro de knappt mer än några tjugutal, men hastigt blefvo de att räkna i tusenden. Också på de andra högarna stodo männen tätt som buskar i enskog. Fjedrundalands och Attundalands tecken restes. Bönderna från Tiundaland kommo tågande öfver sandåsen i fylke med lagmannen i spetsen. Sedan de alla hade nedlagt sina skattegåfvor framför drotthuset, bröto de sig in i folkförsamlingen som en kil, och deras lagman steg upp på högen ofvanför alla andra. 
<sec/>
En särskild inhägnad var uppsatt för främlingarna och sändemännen från aflägsnare bygder, och där steg Folke Filbyter af hästen. Trälen måste hjälpa honom, ty han var lutad och trött, och likt många af de äldsta satte han sig på marken. 
<sec/>
Trälen ledde bort hästen till den långa bom, där de ridande hade att binda sina gångare. Marknadsbodarna utmed tingsvägen voro ännu stängda och lekplatserna stodo tomma. Ej heller syntes några kvinnor eller barn, och fast så många människor voro samlade, hördes tydligt hela tiden blotprästernas sång inne från gudahofvet. 
<sec/>
Medan skaran från Tiundaland ännu höll på att ordna sig, uppsteg Inges jarl till kungsstolen, följd af sitt husfolk. 
<sec/>
Nog bar han ännu samma släta kåpa som i Ulf Ulfssons gård och blåsten kastade omkring det rödaktiga håret på sidorna om hufvan, men hans uppsyn var trygg och utan svårmod. Trött på allriksgatans gästabud och vapenlekar, stod han åter inför faran, full af verksamhet. Arbete, arbete dag och natt, det var hans lust och hälsa och hans enda begär, och det tryckte sin prägel på hans minsta rörelser. Bredvid sig på bänken hade han en trälåda med pergamentrullar och runkaflar, och han var helt och hållet upptagen af att granska dem. Han vecklade ut pergamenten, genomögnade dem och ritade här och hvar med nageln ett märke i kanten för att, om det gällde, hastigt kunna hitta den betydelsefulla raden. Det var honom påtagligen likgiltigt, om han hade åskådare eller ej, om det stod fem tusen människor omkring honom eller bara fem. Hans sätt var hvarken högmodigt eller förläget, och fullständigt hängifven sina ämbetsåligganden tycktes han icke ens märka folkets hotfulla tystnad. 
<sec/>
Väckt af sin galande hane till bönestunderna vid midnatt och vid dagens ingång, hade konung Inge sedan fallit i djup sömn. Gång på gång bultade skosvennen på sänggafveln. Slutligen kom Julitta med hans tingskläder och lade dem öfver täcket. Hon böjde sig leende och tog honom i håret och ruskade på hans hufvud. 
<sec/>
– Inge, Inge, vakna! – sade hon, då hon såg, hur blytungt ögonlocken ändå förblefvo slutna. 
<sec/>
– Är det redan bönetid igen? – frågade konungen. 
<sec/>
– Nej, du är i Uppsala, Inge, och där sjungas inga mässor, men allmogen står färdig och väntar på dig. 
<sec/>
– Jag drömde om din syster – sade han till Julitta, som fortfarande icke var något annat för honom än en tjänande väninna. – Det går långsamt att glömma henne. 
<sec/>
– När du i natt hade gått till sömns, drucko de yngsta af prästerna och flera af dina andra män hennes graföl. De kallade det så. Liksom i en vild dröm ryckte de slutligen facklorna från väggarna och rusade ut i offerlunden. Där satte de eld på de höga, hemska urträden, som ännu till stor del voro fulla med benrangel efter upphängda djurkroppar. 
<sec/>
– Och jarlen? 
<sec/>
– Han låg i sin bädd, men han straffade dem inte. Han ser svulten och tunn ut, din jarl, men hans magerhet tör vara af den sorten, som slår om till fetma, när han en gång till sist blir mäktig och själamätt. 
<sec/>
– En starkare och ärligare vilja har aldrig tjänat mig. 
<sec/>
– Det märkes, att det bara är i sömnen, som du minns min syster. 
<sec/>
– Ja, det är mest i sömnen – svarade han och blef med ens fullt vaken. 
<sec/>
Han skyndade att kläda sig. Svennerna drogo skinnrutan från vindögat, och en iskall och solig morgonluft dansade in öfver den nyss tända brasan. Han hackade tänder, där han stod på björnfällen, och svennerna satte på honom den gyllene pannringen. Den var fodrad med en kulle af samma blå silke som hans mantel. 
<sec/>
– Hvad jag ämnar säga bönderna, det upprepade jag för er alla redan i natt, och det blir stränga ord. I dag skall jag visa dem, att de ställt ett lejon på sina egna hjässor. 
<sec/>
Han andades i de bredfingrade handskarna för att få dem varma, innan han drog dem på sig, och gick sedan raskt till dörren. 
<sec/>
Nu begynte hornen spela vid drotthuset, och Inge kom utridande på en hvit häst mellan de uppradade skattegåfvorna. Han förde det uddhvassa och långa svärdet bart, och det blixtrade som en eldstråle. Bakom honom följde alla hans hirdmän, ländemän, huspräster, svenner och gäster. Det var ett tåg, som räckte från drotthuset och ända fram till högarna. Men han ryggade till, när han framför sig såg så många fler bönder än någonsin förr vid ett freyblot. I stridstumlet inför Magnus Barfots norska bågskyttar hade han aldrig känt någon fruktan, men de stillastående och ondskefulla bondeögonen, tvungo honom att se ned till hästens hofvar liksom för att noga styra dem öfver stenflisorna på vägen. 
<sec/>
– Kan Inges häst snubbla? – frågade en bonde med elak stämma. 
<sec/>
Inge kände, att det var en dålig början, och han försökte att i minnet genomgå de stolta ord, som han ämnade tala från högen. Väl fyra eller sex gånger hade han kvällen förut uppräknat för hirden hvad han skulle säga, men nu mindes han ingenting annat än ett löfte att tala länge och befallande. Nästan omedvetet gaf han hästen en stöt med sporren och red i vild fart uppfor högen. 
<sec/>
Det sedvanliga bifallssorlet uteblef dock alldeles. Han steg af och hyllades med handkyssning af jarlen, och Sven, hans svåger, fyllde honom hornet. Men när han skulle dricka allmogen till, kvalde honom det söta mjödet, så att han knappt kunde taga mer än två klunkar. Krithvit satte han sig på stolen. Han förstod att det var lika meningslöst för honom att komma med maktspråk som för en skeppsbruten att hota stormvågorna. Väl var han konungen, men framför honom stod konungens herre: ett folk i vapen. 
<sec/>
Sedan lagmannen öfver Tiundaland utantill föreläst Uppsalalagen, begynte jarlen med torr röst förhandlingarna, och de flesta bönderna satte sig ned på marken för att hvila. Knappt hunno de likväl att lägga ifrån sig sina vapen, innan de åter sprungo upp, ty lagmannen öfver Tiundaland gick upp ända öfverst på högen. 
<sec/>
Jarlen låtsades först ingenting märka, men lagmannen afbröt hans läsning och sade med hög röst: 
<sec/>
– Vi bönder ha icke gått den långa vägen för att höra din läskonst, jarl, eller bestämma om några tillfälliga påbud. Vi spörja ej heller om det är de kristna, som bränt vår lund, ty hvad som sker i mörk natt, dricker gärna af mörkret och förblir dunkelt på ljus dag. Ej heller fråga vi, om det är sant, att du helst skulle vilja förbjuda oss bönder att fritt sälja och köpa på våra gårdar för att handtverkarna och de utländska köpkarlarna i Aros och Sigtuna skola förtjäna bättre och få råd att bära ännu varmare pälsar. Vi veta, att du vill förbjuda oss att hålla ting och bära våra vapen, att du vill tvinga oss att kalla hirdmännen herrar och lämna hvar tionde skyl åt biskoparna och påfven i det aflägsna Rom. Hittilldags var det vi, som beskattade länderna och fyllde våra gårdar med deras dyrbarheter. Vi voro ett fritt bondefolk och hade fullt upp med boskap och goda hästar. Du lägger på oss ett främmande ok, och det blir icke mindre tungt, därför att det är siradt med många prydnader. Man skall vara ung som du för att drömma om så många nyheter. Vi ha icke valt dig. Du är ett hvitbröd från drotthuset. Allmogen bakar en gröfre kaka med stora sådor. Hvem var din far och hvem din mor? Några präster kalla sig dina föräldrar, därför att de lärde dig läsa. Många rykten hviskas, men vi äro icke komna för din skull. Öppna dina rullar och läs konungabalken. Svearna äga att konung taga, så ock att vräka. Vi fråga dig, konung Inge, vill du gå från makt och rike eller nu genast stiga ned till oss och blota åt de gamla gudarna för god årsväxt? 
<sec/>
Ropmännen eftersade långsamt och noga hvart ord från högen, och många gamla hade med sig borrade horn, som de satte i örat för att lyssna. 
<sec/>
Sven stod bakom Inges stol och följde molnbildningarna på himlen. Han hade icke ens brytt sig med att utbyta de urblekta vikingakläderna mot en tingsdräkt. 
<sec/>
– I går kväll i drotthuset – sade Inge och vände sig till honom – kunde jag så klart tala om allt. Du hörde det själf. Nu stå mina tankar stilla. Jag är dock ingen rädd man. 
<sec/>
Sven betraktade honom stelt. 
<sec/>
– Konung och svåger – svarade han. – Folket frågar dig, om du är kristen. Jag är det ej. 
<sec/>
Då brast tungans band och Inge sprang upp. Dödsblek men konungslig stod han framför stolen. 
<sec/>
– Jesus Kristus, din är jag intill döden! Bönderna togo upp stenar och begynte kasta på honom. Några hade redan på förhand små och stora stenar med sig inknutna i manteln, men i början slungade de endast de mindre. En skärfva träffade honom i läppen, så att han tuggade blod. 
<sec/>
Sven stod med skägget tryckt mot bröstet. Han bet hårdt ihop ögonlocken och sade till Inge: 
<sec/>
– Skyarna omskapa sig och äro sig aldrig lika. Det kommer en tid för hvar och en i hans medelålder, då människorna plötsligt bli trötta på honom. De ha mött honom för ofta, lydt och rosat honom för ofta. Han är hvarken längre en morgonsol eller en slutad dag. Därför bli de leda vid honom. Svåger, du som så ofta suttit med mig vid tärningsbordet, du bör veta, att ena stunden är du i otur men den andra slår du sexorna. Tur och otur komma alltid i hvar sin följd liksom de svarta och de ljusare fjällen på tomtormen. Det lönar inte att därvidlag tala om vidskepelse. När den kloke är i otur, lägger han för en stund tärningarna åt sidan och väntar. Det är hvad jag fått göra i fyra år; och nu blir det du. De flesta olyckor uppstå däraf, att människorna inte ha tålamod att vänta utan vilja tvinga sig till tur, också när de äro i otur. En annan gång skola svearna kanske vara lika snara att ropa efter dig och dina lagar som i dag att stena dig. Gå du tillbaka till drotthuset och låt mig, som nu är i tur, få sköta tärningarna under min stund. Det är den enda räddningen för oss båda. 
<sec/>
– Jag trodde, att du var en af mina vänner, Sven. 
<sec/>
– Det var jag, Inge, men du skall inte begära mer, än du kan få. Hvar människa måste upplefva, att just det, som hon i sin ungdom trodde omöjligast, det sker. Hennes bästa vän blir den, som sviker henne säkrast. 
<sec/>
– Du är en slug man. 
<sec/>
– Det vitsordet förtjänar jag kanske. 
<sec/>
– Och mot mig har du varit full af svek. 
<sec/>
– Aldrig i handlingar, bara i hjärtat. Inge stod stolt kvar och försökte att krossa honom med sin blick, men inom honom växte en förskräckelse, som han icke längre kunde mästra. De trögt flygande stenarna, som blefvo allt större och tyngre tycktes honom oemotståndligare än både spjutspetsar och pilar. Och likväl var det till sist icke förskräckelsen utan blygseln öfver den, som alldeles förvirrade honom. 
<sec/>
Omhvärfd af hirdens sköldar begynte han springa utför högen. 
<sec/>
Stenarna smattrade klanglöst på lädersköldarna, och, blödande från hela ansiktet, blef han den sista biten till drotthuset släpad och buren af sina flyende stallare och svenner. 
<sec/>
– Ofärdskonung! – ropade allmogen efter honom. – Barkekonung, hungerkonung! 
<sec/>
Då bullret börjat lägga sig och drotthusets portar bommats inifrån, gick Sven ett par steg framåt mot lagmannen öfver Tiundaland. 
<sec/>
– Om jag närt svek mot Inge – sade han – då var det därför, att jag aldrig kunde svika de gamla gudarna. Han och hans västgötar äro framsynta och glada, och Kristus kommer till deras kornrika gårdar på sunnanvädret. Annorlunda är det hos oss, vi bistra män här uppe, som gå och längta till horgabrudarnas dystra stjärnsånger. Härligt hade vi det förr samman, när vi lågo med våra skepp på hafvet. Själf är jag väl knappt annat än en vild bärsärk, men nu har jag närmsta rätten till er konungastol. Välj mig, och jag skall sätta mig på den, om också utan framtidshopp. I natt var en dålig natt, då många drömde vakna. I natt fanns ingen god människa, ty de, som voro goda, sofvo. I natt brann den heliga lunden, och när eldskenet väckte mig, drömde jag också en vaken dröm. Jag såg valkyriorna rida öfver Föresvall med långt framsträckta händer och krokiga fingrar. Deras korpar skrapade med sina vingslag öfver min hjälm och skriade som mörkret i hålorna under Nifelhel. Deras hästar voro våta och blanka som likstränderna vid Amsvartners haf, deras egna fagra anleten bleka och tankfulla. Hvem söken I? frågade jag. Och då svarade de: En konung. Vi söka en konung för att hämta honom till den sista tomma platsen på konungabänken i Freyas ljussal. Månne det är du? När vi funnit honom, skola salsdörrarna för alltid falla igen. 
<sec/>
Allmogen rusade upp på högen och lyfte honom på sköldarna och ropade med tungsinta röster: 
<sec/>
– Hell dig, konung efter vårt sinne! Hell Blot-Sven och hans ätt! 
<sec/>
På främlingarnas inhägnad stod under tiden en gammal man, beskuggad och nästan gömd under sin stora kittelhatt. Mycket förstod han icke af den nye konungens tal. Han såg knappt hur han mottog stenknifven, medan offerprästerna ledde fram Inges hvita häst och sänkte offerbollarna för att uppsamla blodet. Han hörde icke djurets rosslingar utan borrade sina ögon i jarlen. Det var husbonden från det vilda Folketuna. 
<sec/>
Han såg mindre på hans hårda och oföränderliga ansikte än på hans händer, som ännu sysslade med rullarna och lade dem till rätta med nästan småaktig ordentlighet. Under den allmänna förvirringen trefvade han sig fram genom trängseln, ända till dess han slutligen kom upp på högen. Där grep han hårdt fast om jarlens vänstra hand och höll upp den framför sina ögon, men det kom liksom vattenbläddror för dem, så att han ingenting kunde se. 
<sec/>
– Har jag blifvit blind? – stammade han. 
<sec/>
Jarlen, som kände sig prisgifven åt folket, gjorde intet motstånd utan stirrade på den rundaxlade bonden och hans tarfliga vadmal. Ändtligen fick han besinningen åter och fattade den grå skepnaden för bröstet. 
<sec/>
– Hvad vill du mig? – frågade han. – När Inge kommer till makten igen, tar jag ditt lif. 
<sec/>
– Hvad jag vill dig? – svarade husbonden från Folketuna, och det föreföll honom, att hans egen röst blef så svag, att ingen kunde höra den. – Hvad jag vill? Ja, det må du fråga. Kanske har jag något att säga dig, som skall betyda mer för dig än allt, hvad du hört i dag, och göra dig len och mild. Heller också har jag inte mer att säga åt dig än åt alla de andra ... Hvad skall jag svara dig? Möt mig i hemlighet på drotthusets höskulle, där främlingar bruka få sofva. Kom för ditt eget bästa, om jag också ingenting får att säga dig. Du behöfver inte brådska. Jag har lärt mig tålamod. Liksom Sven har jag lärt mig att vänta. Men kom bara, kom en gång till sist! 
<sec/>
De, som stodo närmast, ville nu också gripa fatt i jarlen, men Folke Filbyter fick då en ömsint brådska att föra honom ned från högen. Han slog sina breda, fast redan något orkeslösa armar om honom för att värna honom, men med låtsadt våld. Och högt sade han: 
<sec/>
– Gå bort härifrån, jarl! Gå till din afsatta herre. Här har du inte längre någon rätt att vara. 
<sec/>
Det var en list, som lyckades, ty de andra släppte då jarlen och nöjde sig med att välta omkull hans träask och trampa på rullarna. Ännu en gång stötte jarlen med en högdragen rörelse ifrån sig sin hjälpare och gick sedan till drotthuset. 
<sec/>
Folke Filbyter rycktes en stund med i hopen, som under dystert jubel bar Blot-Sven på sköldarna. Tre hvarf tågade mängden kring högen och slutligen till gudahofvet. Genom dörren såg Folke Filbyter gudarnas beläten, som sutto i sina stallar utefter väggen, alldeles svarta om anletet af det blod, hvarmed de årligen blifvit bestrukna. Deras styfva tygkläder voro behängda med dyrbara gåfvor från de äldsta höfdingarna. Fast han tänkte på jarlen, lyssnade han ändå på offersagorna och drottsagorna, som bönderna berättade omkring honom, och han försökte att uppfånga en skymt af den hemska prakten. I Odens behandskade trähand satt ett rostigt och lutande spjut, och folket sade: – Det är spjutet, som Erik Segersäll skänkte den tankfulle dödsguden på samma dag han lofvade sig själf åt honom. – Tor hade rödt människohår och en guldblank halskedja. Alla harpspelare kysste den och sade: – Det är en af de kedjor, som Torvald Hjaltesson efter drabbningen på Föresvall fick i sångarlön för sitt stormande drapa. – Äfven trodde folket, att det axknippe, som hängde öfver Freys stol, förfärdigats af det myckna guld och koppar, som fordom inkastats genom ett hål i en ättehög för att köpa goda år. Frey själf var ute och bars kring åkrarna, men framför hans tomma plats var ett trindt bord. Där gick hela tiden en borstig guldgalt i ring och nickade åt sidorna med hufvudet och öppnade på trynet. Åkerbrukare och smeder bestänkte den med blod och sade: – Det är själfva Gullenborste, som Sindre så konstskickligt smidde af ett vildsvinsskinn. – Allt af järn i gudahofvet var hamradt af besegrades vapen, men af järn var ändå det minsta. Till och med på väggarna blänkte allestädes guldplåtar bakom facklorna, men taket var så nedsotadt, att det liknade en vinternatt utan stjärnor. 
<sec/>
Blot-Sven vek upp ärmarna och tog små köttstycken efter den offrade hästen och gick omkring och matade gudarna. Deras munnar voro runda och öppna, och när köttbitarna försvunno, hördes pipet och striden af de möss, som voro instängda i de ihåliga belätena. Sedan doppade han armarna ända till armbågen i hästblodet och höjde dem med utbredda fingrar framför Tors och Odens anleten. 
<sec/>
Harporna begynte då att spela och blotprästerna att dansa med utkammadt hår. På den äldsta var det bortsvedt. Under den nattliga branden i lunden hade han kämpat med lågorna för att rädda en sista kvist från det heliga trädet, som ännu länge fortfor att lysa med sin grönska midt genom elden. Han räckte den med en mörk besvärjelsesång till Blot-Sven, som ställde sig midt i hofvet vid den upphängda kitteln. Blot-Sven rörde om blodet och mjölet med kvisten. I en annan kittel kokade köttet. Under tiden satte sig de förnämsta tignarmännen efter ålder vid måltidsborden utmed väggarna och begynte att dricka spadet och äta af flottet och lefvern. 
<sec/>
Snart kunde det icke rymmas flera människor i hofvet, utan de, som icke redan voro inne, måste stanna utanför tröskeln. Folke Filbyter fördes af trängseln mer och mer åt sidan, och slutligen blef han åter så fri, att han kunde bestämma öfver sina steg. Utan att brådska, men också utan att tveka, lämnade han de andra och gick till drottstallet. 
<sec/>
Hirdens hästar stodo där helt lugnt och åto ur krubborna. Van vid bondegöra tog han sig någorlunda lätt uppför stegen till skullen, trots sina år. Skullen var tom, men vid den öppna gafvelluckan låg ett helt berg af hö, och där satte han sig, ty där var sol. 
<sec/>
Olyckan hade under de sista åren mycket förändrat hans ansikte. Det svällde af samma bondska bredd, men de känsligaste dragen hade blifvit tunnare och ädlare, och de röda och skrynkliga ögonlocken hängde liksom förgråtna och vissna. Han blundade i solvärmen, och det yfviga håret bredde ut sig öfver axlar och rygg. Kittelhatten låg i hans knä, och med det kullriga höet omkring sig såg han ut som en högbo, som en stund gått ut ur sin graf för att tina sina lemmar i det vackra vintervädret. 
<sec/>
Han undrade, om en så hög herre som jarlen verkligen på denna bestörtningens dag skulle klättra uppför en stallstege för att få tala med en obekant bonde. Det föreföll honom orimligt. Och ändå trodde han det fullt och fast, men det kändes lugnt, att han icke kom genast. Det gjorde ingenting, om han dröjde, bara han inte nu genast steg upp i sin glans på den dammiga skullen. 
<sec/>
– Det kom nyss liksom vattenbläddror för mina ögon – sade han – men ändå stod jag inte alldeles så skumögd, som jag själf trodde. Något såg jag ändå. Eller inbillar jag mig det bara? Hvarför är jag inte glad? 
<sec/>
Tunga och säkra steg klampade nere i stallet, och den gamle fruktade mannen började darra i lederna. Men det var endast trälar från gudahofvet, som kommo för att utvälja ännu en häst till offring. I detsamma hördes en kärf röst, som ropade: 
<sec/>
– Hvar är du, bonde? 
<sec/>
Han förmådde icke att svara, och då han såg upp, stod jarlen redan på stegen i golfluckan. 
<sec/>
– Är det rädslan, som betar dig målet? – frågade jarlen och gick raskt fram till honom. 
<sec/>
– Jag har glömt, hur det känns att vara lugn – sade han långsamt. – Vet du hvad det är att ligga vaken midt i sömnen och tänka? Vet du hvad det är att rida från gård till gård och fråga, men aldrig få något svar? Jag har lidit så mycket, att nu sviker mig glädjen, till och med när han ändtligen har rätt att komma. 
<sec/>
– Jag begriper inte ett ord, gubbe, bara det, att du med en eller annan bekännelse vill tigga min gunst. 
<sec/>
– Den stund du föll med din herre, blef din nåd litet värd, tänker jag. 
<sec/>
Jarlen gjorde en otålig åtbörd. Folke Filbyter såg stelt på hans hand, men jarlen fortfor som han börjat. 
<sec/>
– Jag skulle inte omakat mig med att gå hit, och det så brådstört, om det inte vore min plikt mot min herre att på en så farlig dag akta på det minsta. Ditt uppträdande nyss var gåtfullt och besynnerligt, och förmodligen har du reda på någon hemlighet, som du finner klokt att sälja. Låt vara, att jag inte längre har makt öfver dig för tillfället, men tala ut fort! Är det fråga om någon sammangaddning mot mitt eller konungens lif? Hur mycket begär du för en öppen bekännelse? 
<sec/>
– Hvad jag begär för min bekännelse! Ack, det kan hvarken mätas eller vägas. Nu såg jag, nu såg jag utan blindhet. Nu läste jag i din hand ... 
<sec/>
Det rynkiga ansiktet ljusnade upp, och han lyfte sina skakande armar mot jarlen, men de sjönko tillbaka öfver kittelhatten i knäet. 
<sec/>
– Du är stark och stolt, men jag tror, att du behöfver mig och skall bli mig tacksam. Så mäktig är ingen, att han kan stå alldeles ensam. Hvad jag begär? Ingenting, som du inte kommer att gifva af dig själf. Nu står du på gungfly. Hörde du? Bönderna skymfade dig nyss som en vanbörding utan far och fädernegård. Men jag läste i din egen hand om ditt förflutna. Hvad jag begär ... Och det vill du veta? 
<sec/>
– Då läste du om arbete och försakelse. Nu börjar jag förstå. Du vill låtsas att vara spåkarl för att förtjäna litet på en rik man. Men mig bedrar du inte. Dina kläder lukta mjölk. Och ändå är du ingen riktig bonde. En sådan har kvinnor, som lappa hans kläder och kammar hans hår. Du är nedfläckad och trasig och okammad och tofvig. Jag lade märke till dig, när jag stod och väntade på Inge. Folket skrattade åt dig och skämdes öfver dig på tinget. Snarare är du väl då en herde, som råkat att få fatt i någon gammal järnhufva, och med din enfald tror du, att den skall vara stor nog att gömma dig. 
<sec/>
– Hvad jag begär? Kan du inte känna det där inne i ditt bröst, Folke? Jag har aldrig tänkt på att fråga om ditt namn. Alla kalla de dig bara jarlen och skynda sig sedan att förbanna dig. Heter du inte Folke? 
<sec/>
Jarlen svarade med en axelryckning och vände sig halft bortåt. 
<sec/>
– Jag såg det stjärnuddiga födelsemärket i din hand, Folke – fortsatte den gamle. – På det känner jag igen dig. Hur många gånger har jag inte kysst inne i den handen, då den var liten som mitt minsta finger. 
<sec/>
– Nu får det vara nog! – afbröt jarlen. – Har du någon hemlighet att sälja, eller hvart vill du hän? Jag minns inte mycket från min barndom. Två gamla präster gåfvo mig ris; det är allt, som jag vet. 
<sec/>
– Då minns jag längre än du. Jag är din döde fars far, Folke Jarl. 
<sec/>
– Det vill jag kalla dristigt sagdt. En vild skogskarl, som ligger i höet på en stallskulle, lyfter upp armarna och säger: jag är far till konungens högsta tignarman! Vid den heliga jungfrun, vid allt af Gud och människor, förnuftigare kunde han bete sig, om han vore rädd om sitt skinn! 
<sec/>
– Du skall se, att mitt mod går längre. En afsatt konung har en afsatt jarl, och nu behöfver du hjälp af den gamle skogskarlen på höskullen. 
<sec/>
Jarlens ansikte blodfärgades. 
<sec/>
– Är det ditt fulla allvar, att jag skall sätta tro till ditt förryckta påfund? 
<sec/>
– Du var alltid som mitt eget barn, Folke, efter jag inga andra hade. Din far dog och mina andra båda söner öfvergåfvo mig och gingo i härnad. Vi skola gå ut till bönderna, min son. De känna nog Folke Filbyter, om de bli påminda. De känna nog den gamle mandråparen och röfvaren. De hyste honom, när han kom på vägarna med sin ömfotade träl bakom sig. De sutto vid elden med honom och hörde honom sucka och jämra om sin sorg. 
<sec/>
Jarlen gick häftigt ett par hvarf öfver den tomma skullen, hvars plankor dånade och skallrade. Till sist tvärstannade han, och han var knappt längre igenkännlig, i sådant uppror var hans sinne. 
<sec/>
– Detta är då, hvad jag alltid fruktat och alltid gått och väntat på! – hviskade han med lam och trött röst. – En dag skulle någon lycksökare stiga fram och göra sådana anspråk på mig som du, därför att jag ingenting vet om min härkomst. Nej, nej, min gode man, hvad du gör, tala inte om sådant med bönderna. 
<sec/>
– Skall jag inte lära dem att sluta med sitt skymfande? Skall jag inte säga dem, att du har en far och att det är bonden på Folketuna? Hvad menar du? Eller tror du ännu inte på hvad jag berättar dig? Finns det då ingen ledtråd, som kan hjälpa dig? Har du aldrig ens hört talas om den kristne predikaren, som stal bort dig? 
<sec/>
– Predikaren? 
<sec/>
– Ja, det var en af bröderna i Skara. 
<sec/>
– Och honom såg du? 
<sec/>
– Han hette Jakob. 
<sec/>
– Jakob? Det låter som funnes det ibland ett stänk af sanning i ditt förmätna påstående, bonde. 
<sec/>
– Till sist fick jag honom i mitt våld, men han var bunden af en tysthetsed. Hur mycket jag plågade honom, ville han ingenting yppa, och då lät jag honom svälta ihjäl i en kedja vid väggen. 
<sec/>
– För människornas storhets skull! Nu minns jag de skrifna orden, som det berättades om under en dyster afton hos Ulf Ulfsson. Det var då min första välgörare, som låg död i kalfklofven – för människornas storhets skull. 
<sec/>
Jarlen vände sig åt sidan, och de hårda dragen veknade för ett ögonblick. Den gamle kände sig tryggare. 
<sec/>
– Inser du nu, att jag sagt dig sanningen? 
<sec/>
– Tala bara inte så högmäldt! Och kom ihåg, inte ett ord om saken till andra, i fall du vill förtjäna min nåd. 
<sec/>
Folke Filbyter böjde hufvudet och plockade i höet omkring sig. Han drog ihop strå vid strå till stora tappar, darrhändt och famlande, och släppte dem åter isär. 
<sec/>
– Du är rädd om mitt lif, Folke, din fars lif. Du är rädd, att böndernas vrede mot dig också skall bli mig till ofärd, helst om de börja tänka på mitt förflutna. Fast jag haft gård, har jag ju halft gällt för en stigman. Mer skulle jag dock ha att frukta af din egen döpte konung. Men nu sitter han som en lake i en mjärde. Han törs inte ens skicka ut svennerna efter en skinka eller gås. Och när du bultade på porten, blef den icke öppnad, och det var därför du var så snar att gå in till mig i stallet. Först när det blir mörkt, vågar han kanske sig på flykten. Hinner du inte då med, får du gå kvar som en herrelös häst. Då kan det bli godt för dig att få följa mig hem och stanna under mitt låga tak, så länge stormen varar. 
<sec/>
– Det blir en kort stormby med solsken bakefter. Hör själf slaktdjurens vrål där ute och döm, om det längre kan hjälpa oss. Blot- Sven är en drömsjuk viking, som helst sitter i mjödbänk och lyss till harporna, och där skall blixten träffa honom. Jag passar inte till herrelös häst, min vän. För mig är det ett kval att inte arbeta, och jag skall inte hvila förrän jag hjälpt Inge till styret igen ... och inte heller då. Hur mycket vill du ha för att tiga med hela denna ledsamma saga? 
<sec/>
– Nyss frågade du, hvad jag begärde för att yppa den. Och det förstod du inte utan att behöfva fråga! Sonen förstod inte hvad fadren i en sådan stund begärde i gengäld. Jag hoppades på det enda, som jag ur djupet af ett förkrossadt sinne numer kan längta efter i lifvet. Och nu ber du mig redan att tystna igen, ja, kanske såge du helst att jag toge tillbaka hvad jag sagt. 
<sec/>
– Du talade nyss om en kristen predikare – svarade jarlen och försökte att fästa en sträng blick på Folke Filbyter, men den blef i stället brydd och skiftande. – Jag minns en gammal renlefnadsman, som ibland kom till mig hos prästerna i Skara och såg om mig, när jag var helt späd. Han hette Jakob, och jag minns honom i kärlek. Det var en god människa och han förmanade mig att aldrig forska efter min far utan tro och arbeta. 
<sec/>
– Hvarför dröjde han då inte hos dig? 
<sec/>
– Han talade irrlärigt och till sist förbjödo prästerna honom alldeles att undervisa mig. Sedan försvann han ur mitt lif, tyst och brådskande som jag alltid sett honom komma. Jag växte upp och Inge blef konung. Han behöfde en jarl, som förstod sig på annat än att bära granna tignarkläder. Prästerna anbefallde mig – och i ett steg kom jag konungen närmast. Den, som skall bära en sådan medgång utan att stupa, får vara klok. 
<sec/>
– Och Jakob uttalade aldrig namnet Folke Filbyter? 
<sec/>
– Aldrig ... som jag minns. Däremot tror jag, att jag hört det namnet förr, fast långt senare. Det var i Ulf Ulfssons bygd – och det var också här i Uppsala. Två tappra män, som varit i Miklegård med väringarna och där låtit döpa sig, upptogos sedan i Inges hird. De heta Ingemund och Hallsten. I dag ha de uppsikt öfver vakten vid Inges vagnar och tält där borta på sandåsen. Det är därför de inte heller varit synliga på tinget. God bondebörd är ännu hög börd här i landet, men det har hviskats om, att deras far var en illa ansedd skogsman med ditt namn. De neka inte därtill, fast de bruka urskulda sig med, att han har gård. Till den vilja de inte återvända, sedan de tagit kristen sed. Detta drar jag mig nu till minnes. Ingalunda blygs jag öfver att komma i frändskap med så förslagna män, men jag måste rådgöra med dem. Sämjan mellan oss har inte varit den bästa, men se de, att jarlen är deras brorson, torka de kanske smolket ur ögat. Dina nyheter ha så plötsligt fallit öfver mig, antingen de nu äro skicklig lögn eller uppblandade med ett stoftkorn sanning, att jag ännu inte kan tänka fullt klart. Vi måste handla klokt, min gode man, och jag lofvar att dra försorg om dig för dina återstående dagar, bara du vill tiga. För en kunglig tjänare i min ställning är det ett stort äfventyr att plötsligt få en far. 
<sec/>
Folke Filbyter satt länge tyst och plockade i höet, förlägen och blyg inför sin egen afkomling. När han slutligen svarade, tyckte han att hans egen röst kom från någon helt annan, som han gått förbi och lämnat bakom sig på stort afstånd. 
<sec/>
– Ingemund och Hallsten äro då också här!... Så mycken lycka på en gång hade jag inte väntat att få upplefva. Du gör rätt. Gå och hämta dem. Jag längtar att få se dem, innan jag dör, men du skall tro mig, Folke, det var dig jag älskade mest. Öfver sådant kan ingen bestämma. Det är ju bara efter dig jag har sökt under alla dessa år. 
<sec/>
Jarlen stod redan till armbågarna i golfluckan. 
<sec/>
– Sitt kvar och hvila dig i höet – sade han. – Jag förlitar på, att du inte talar till någon. 
<sec/>
Folke Filbyter nickade åt honom, men då han blef ensam sade han till sig själf – och då kände han bättre igen sin egen röst: 
<sec/>
– Jag är inte glad. Mitt sinne har bara blifvit ännu tyngre. Jag såg i hans hand, och han är det bortstulna barnet från Folketuna. Hvarför har jag då i en mansålders tid färdats på vägarna och letat och frågat, om jag inte nu kan känna mig lycklig? 
<chapter/>
<chaptername>Kap14</chaptername>

<chaptername>14.</chaptername>

<sec/>
Folke Filbyter satt och blundade i solskenet och suckade, men ibland rycktes han till det närvarande af den bullersamma mängden utanför gudahofvet. 
<sec/>
Ett långt bord hade blifvit uppsatt ända fram mot drotthuset, och gudaträlarna hade mycket att sköta. De voro gåfvoträlar, som af nit och fri lust skänkt sig åt gudarna för att betjäna dem vid de stora högtiderna, men som annars likt fria män sutto hemma på sin odal. Freys och Odens trälar buro gröna och blå kjortlar, men de, som hade gifvit sig åt Tor, voro rödklädda och måste alla ha rödt hår och skägg. Det tillkom Odens trälar att hopvispa blodet och mjölet och i bagarstugan grädda de svarta blotkakorna, som voro så stora, att de räckte tvärs öfver bordet. Tors trälar satte fram den gräddstarka mjölken, i hvilken folket doppade de styckade bröden, och Freys trälar framburo på spett de stekta galtarna och spädgrisarna. Det fanns också svarta trälar, men de voro benådade tjufvar. Bönderna spottade långa strålar efter dem och kallade dem korpskrämmor, ty de hade ingen annan syssla än att löpa omkring med kvastar och jaga undan korpar och kråkor. Likväl hoppade de feta och blanka fåglarna ända upp på bordet, ty de voro heliga, och vid lifsstraff fick ingen såra dem. 
<sec/>
Nedstuckna hästar, hundar och hökar sänktes i offerkällan och blefvo sedan fastkrokade i de kolade träden. Längre bort stodo bönderna flockvis kring uppsaxade kittlar eller kullkastade svin och oxar, som de höllo i fötterna och hjälpte hvarann att slakta. Detta gjorde de dock endast för att komma åt det ännu rykande blodet, ty själfva offerdjuren stuckos inne i hofvet, och de mesta anrättningarna voro tillredda på förhand. Hela den svartbrända lunden fylldes småningom af dödsskrän. På den frusna gräsmarken simmade alla fotspår af blod, och bordet och bänkarna hade märken efter blodiga fingrar. 
<sec/>
Sju och tjugu djurkroppar voro nu upphängda i träden, och asfåglarna skyndade sig från bordet och slaktställena för att hugga ut deras ögon. På en gång började då ett allmänt ropande och sjungande, liksom om blodlukten hade försatt de nyss så bistra och trumpna bondeskarorna i vildaste yrsel. Det var dock icke enbart det myckna blodet, som hade en sådan verkan. Det var icke heller därför att marknadsbodarna nu öppnades, eller därför att de pälsklädda köpmännen från Gandvik nu begynte sälja sina sköna trälinnor, som sutto två eller tre bakom hvarann på samma häst. Några vikingar från de närmsta skeppslagen samlade sig kring de barbenta ryttarinnorna, men kommo sig ännu icke för att öfverbjuda hvarann med höga anbud. Det var något annat, som menigheten redan en stund väntat på och som nu hälsades med stormlikt växande bifall. Tre mjödkar, väl ombäddade mot kölden med täcken och granris, blefvo nämligen släpade på medar omkring hofvet och sedan insatta i olika tjäll, där hvar och en fick fritt förse sig efter tycke. Allra sist kom en släde, som drogs af kvinnor och af gossar, som ännu icke vuxit till ynglingar. Den var täckt med päll och öfverst på sätet stod Freys beläte, beröfvadt sina kläder och alldeles naket. Männen rusade fram och höggo och stucko efter guden med sina svärd. De äldsta gummorna ryckte honom slutligen ned på marken och piskade honom med tjocka ris, som hade hanefjädrar på topparna. 
<sec/>
– Hur vill du att det skall gro i den trötta och somnade jorden! – ropade de och slogo allt ursinnigare med sina ris. – Du är gammal och vintrig, Frey, och du måste dö för att kunna uppstå på nytt till ungdom och fruktsamhet! 
<sec/>
Harporna spelade, och den nyvalde konungen kom i dörren till hofvet. Larmet saktade af, och kvinnorna lade sig ned och lyddes på guden och hviskade, att han nu vore död. De begynte därför påkläda honom hans dyrbara kläder till uppståndelsen. Under tiden blefvo minnena druckna, först för Oden till seger och välde, sedan för Tor till frihet och mannakraft och slutligen för Frey till grodd och gröda. När bragefullet därefter blef framburet, tömde Blot-Sven hornet i ett enda långt drag och gick fram till Frey, som nu låg på en bår, färdig att bäras tillbaka in i hofvet för att uppstå. När han hade blodbestänkt de kringståendes ansikten, händer och kläder, höll han öfver Frey den heliga kvisten – den sista, som grönskade i tiden. 
<sec/>
– Jag hör världskvarnens dån i Nidarfjället – sade han. – Sömnlöst mala jättinnorna. Jag hör tidens gång. Stötta vill jag det lutande gudahofvet, så långt mina år räcka. Sedan väntar jag er utan ånger, bleka spjutbärerskor. Du har blifvit vintrig och gammal, Frey, och du måste dö för att kunna uppstå på nytt till ungdom och fruktsamhet. Likväl funnos tider, då folket icke nöjde sig med att sticka efter ditt beläte med sina svärd utan hellre offrade sina egna konungar. Och nu vänder jag mig till er, svear. Af halfgjordt verk blir ingenting att hoppas. Vackla vi i dag, blir sedan snart intet mer freyblot hållet. Där borta i drotthuset sitter Inge, min svåger. Ha ni mod, så hämta honom hit och låt blotbrudarna hvässa knifvarna. 
<sec/>
Han såg väntande från den ena till den andra, men de voro upptagna med att sticka svärden i skidorna, och molnbildningarna på himlen stodo hvita och orörliga. Det muntra sorlet, som hade hälsat guden, var bortblåst, och den tillfälliga ysterheten föll som en mask från de svårmodiga ansiktena. Hornen och träbägarna blefvo icke fyllda vid mjödkaret, och några kastade bort dem. Anrättningarna lämnades orörda på bordet, och vuxna män satte sig ned till att gråta. 
<sec/>
Handeln, som knappt ännu hade begynt, stannade alldeles af vid bodarna. Köpmännen från Gandvik togo sina hästar vid betslet och gömde sig undan med sina sköna trälinnor. Alla vände sig om mot drotthuset liksom i förväntan, att hvar stund få se Inge spränga ut med sin hird och med det kristna korset högt lyft i handen. Alla kände de, att den gamla tron var död. En förfärlig aning trängde sig in på både kvinnor och män och snörpte ihop deras strupar, så att de hvarken kunde klaga eller hota, och skuggorna af de kringflaxande asfåglarna gledo öfver deras hufvud. Men ännu var det lugnt och stilla där borta, och hela drotthuset tycktes försänkt i sömn, endast befolkadt af tysta löften och eder om en straffande hämdedag. 
<sec/>
Den bortglömda enstöringen på höskullen satt hopkrupen, men själfva tystnaden kom honom att spritta till. Han slöt åter sina vissna ögonlock för det starka solljuset. 
<sec/>
– Du har blifvit gammal, Frey – mumlade han till sig själf, halft högt, halft i tankar. – Du har blifvit gammal och vintrig, och du måste dö för att kunna uppstå på nytt till ungdom och fruktsamhet. Det var ord också till dig, du bonde från Folketuna. Jag har plöjt och samlat och fått fiender och hat och smälek, och nu ser jag, att allt ändå bara är en begynnelse. Jag trodde, att det var för min egen skull det skedde och att det var åt mig jag samlade, och så var det för andra. För deras skull var det då jag steg i land bland skären och byggde mitt Folketuna. Så litet har jag vetat, så litet har jag förstått. Jag trodde, att mitt lif var ett mjukt ler i mina händer, och så var jag själf det mjuka leret utan vilja. Jag har sett min egen afkomma, och jag ser den växa på samma sätt och föröka sig i mansålder efter mansålder; och det är tidens längd, som förskräcker mig. Skönare vore det, om människan lefde en enda dag, bara en enda, men då med en guds unga hälsa och om kvällen födde sitt barn och sedan försvunne. Hvad hjälper mig nu den låsta kistan där hemma med alla de hopade skatterna? Det har inte legat för mitt hufvud, att två upprätta timmerträn, som kallas högsätesstolpar, kunna skänka heder, och jag har tyckt, att min halm har varit god nog åt mig att sofva i. Men nu ville jag ha bonader på väggarna och björnhudar på golfvet och dukar på borden och hela huset fullt af fidlare och gigare, så att mina söner kunde högmodas och ropa: det är vår far! Ja, nu ville jag det, och nu är det för sent! Med list och sken har jag blifvit lockad att gå som öket för vagnen, och jag är hudflängd och trött och ingen tackar mig. Jag ser trädet växa och förgrena sig, och själf är jag bara det fula och klumpiga frö, som först måste ned i mullen. 
<sec/>
Han började att sakta vagga fram och åter, och solstrålarna dansade öfver honom. 
<sec/>
– Jag visste ju, att du vid detta laget måste vara en vuxen man, Folke. Men i mina tankar förblef du ändå alltid ett litet spädt barn, som låg och diade tjurhornet. Jag har aldrig riktigt kunnat lefva mig in i, hur det till sist verkligen skulle bli att möta dig efter så många år. Jag tror, att det varit bättre, om jag hittat dig vid vägen, utfattig och hungrig, och fått lyfta upp dig framför mig på hästen och rida hem med dig och bädda in dig mellan fällar och sköta dig som förr. Sedan när du blef mätt och uthvilad, skulle vi ha öppnat kistan och slamrat med de många bommarna och låsen. Jag skulle ha radat upp halskedjor och silvertackor och för väl hundrade gången räknat hvart mynt i påsarna. Därefter skulle vi gått och räknat trälarna, och jag skulle ha nämnt hvar och en vid hans öknamn. Du skulle ha fått se, hur välfödda och hur varmt klädda de stodo allesamman. Vi skulle ha gått in i spiltorna och synat hästarna, och den ryktade och silkeslena boskapen skulle du då nog också själf blifvit ifrig att få räkna. Till sist skulle vi ha följts åt ut på åkern, så att jag fått taga upp jorden och trycka sönder den mellan fingrarna och visa dig, att det är den luckraste och bästa, som kan finnas. Hvarför fick det inte bli, som jag helst önskade? 
<sec/>
Han fortsatte på det sättet att ömsom plåga och ömsom trösta sig, ibland tyst, ibland högt, oaktadt att han redan hörde röster och klingande silfversporrar i stallet. Det var ett sorl af ljud och ett larm, som när en vårflod svämmar öfver. 
<sec/>
Han kände igen sina afkomlingar på deras målföre, och det förundrade honom endast att tre ensamma män kunde åstadkomma så mycket buller. Med en betryckt känsla vände han sig inåt skullen. Jarlen kom först uppför stegen, och litet bakom honom stannade Ingemund och Hallsten i sina glimmande hirdrustningar. 
<sec/>
– Hvad han har blifvit hvit och gammal! – hviskade genast Hallsten. 
<sec/>
– Du kan lugnt tala – sade jarlen. Vid hans år är hörseln klen. När jag nyss kom hit och ropade efter honom, dröjde det om en god stund, innan jag fick svar. Du känner då igen honom? Är du alldeles viss på din sak? 
<sec/>
– Därom kan inte råda minsta tvifvel, det är vår far – insköt Ingemund bestämdt. 
<sec/>
– Kom närmare, barn! Mina sinnen har blifvit svaga – sade Folke Filbyter, fast han godt kände med sig, att han både hörde och såg. Men det hade kommit misstro i hans själ och han ville locka dem att bli mer oförbehållsamma. 
<sec/>
Som de nu stodo framför honom alla tre, tyckte han dock, att han sällan sett ståtligare män. Det var fasta och öppna drag. Något gladt och ifrigt i deras later förrådde en önskan att alltid ha mycket att sköta, att vara med om hvar täflan och beständigt vinna priset. All den kärnfriska och ofördärfvade växtkraften i deras unga ätt, där bondeblodet ännu spände ådrorna, samlades hos dem i en verksamhetslust, som sof godt om natten och aldrig visste af trötthet. Det läste han snart i deras uppsyn. 
<sec/>
– Jag trodde, att det var sed också bland hirdmän att hälsa sin far – sade han, då de dröjde. 
<sec/>
Hallsten skyndade sig genast fram, omfladdrad af den silfverstickade manteln, och böjde ett knä och kysste honom på händerna. Ingemund följde efter honom långsammare och mer betänksamt. 
<sec/>
– Och du, Folke? – frågade den gamle och räckte ut sin hand. 
<sec/>
Jarlen gjorde då som de andra, och innan han fick tid att resa sig, tryckte Folke Filbyter hans hufvud till sitt hjärta. 
<sec/>
– Har jag då ändtligen fått dig tillbaka, Folke! Det blef så långt, så långt att rida på vägarna och söka. Men hvarför kommer inte nu också lugnet tillbaka till hjärtat? Hvarför går såret upp igen, så att jag på nytt lider lika mycket som den dagen, då du togs ifrån mig? Det växer och växer en sådan ångest här inne. Och ännu har du inte en enda gång kallat mig far? 
<sec/>
Jarlen befriade sig tämligen omildt ur hans omfamning och tog ett steg baklänges. 
<sec/>
– Bönderna kunde se oss, far, och det går inte an – sade han, röd om kinderna efter att ha stått nedböjd. – Och så talar du alltid för hårdt, far. I kungsgården får man lära sig att hviska. 
<sec/>
– Det lät inte så nyss, då ni kommo. Jag fruktar inte bönderna, barn. Bönderna rifva inte ihjäl hvarann. Jag har föraktat och slagit sönder deras gudar, men aldrig krupit för de mäktiga, och för sådant får man ära, när man blir till åren. 
<sec/>
– Och hvilka bilder slog du sönder? – frågade jarlen. 
<sec/>
– Freyjas och Kristmodrens och kanske andra. Jag räknade dem inte. 
<sec/>
Ingemund och Hallsten bytte en blick och gjorde flera gånger korstecknet. Jarlen log en smula och klappade den gamle på skuldran. 
<sec/>
– Nu skall du förstå oss, far – sade han förläget men med ett försök till förtrolig vänlighet. – Vi vilja inte brista i sonlig vördnad och äro inga högfärdiga tokar. Vi äro bara starka och unga och vilja framåt och uppåt i världen. Det är friskt virke i oss, far, och det ha vi dig att tacka för. När har någon förr vid mina år blifvit tagen till jarl! Men i vår ställning kan det kallas bättre att vara af okänd börd än att stamma från en gård, som är illa omtalad, särskildt bland de döpta. Jag har lärt Inge att vara noga med frejd och börd. Kyrkan i Skara var min mor och prästerna mina fäder. Det är därför vi bedja dig vara försiktig, så att bönderna och hirden ingenting få veta. I en upprörd tid som nu kunde du annars lätt störta dina egna barn. Vi ha nyss alla tre noga rådgjort härom. Det var mitt mål att taga makten från de envisa bönderna och samla den hos Inges hird och tignarmän. Men de äro breda herrar och hitta de ett fel på mig, kan någon af dem lätt få lust att draga på sig mina handskar. 
<sec/>
– Vet du, Folke, när du inte själf påminner mig därom, kommer jag knappt ihåg att du är en högt uppsatt kungstjänare. En sådan syssla står i dåligt rop hos oss bönder. Det är min enda glädje, att du nu är i nöd och behöfver mig. 
<sec/>
– Du kan bara hjälpa oss på ett sätt, far. Låt gömdt vara glömdt. Rid hem igen till ditt Folketuna. Våra välsignelser skola följa dig, och vi skola skicka dig spannmål och kläder och allt hvad du kan behöfva för dina återstående dagar. Någon af oss skall nog också, när det blir lugnare, hälsa på dig i tysthet och se till, att du får det varmt och godt i stugan. Räck oss nu händerna igen och säg, att du är nöjd med oss. Du hör, att vi vilja dig väl, som det anstår söner. 
<sec/>
– Jag har inte tiggt er om någonting. Men jag förstår. Det är för min fattigdom och för mina trasiga kläder, som ni mest skämmas. De lukta mjölk, säger du, och jag har inga knäppen eller söljor. 
<sec/>
– Världen är som den är, far. Den är grym, i synnerhet, när man vill uppåt som vi. Men för oss förblir du ju ändå vår far, och du får inte neka oss att gifva dig litet bättre kläder efter ditt stånd. Bestämdt och klart säger jag dig dock villkoret. Du måste tiga. 
<sec/>
Folke Filbyter fubblade med händerna i höet för att resa sig, och Hallsten erbjöd sig genast att stödja honom, men han sköt honom sakta ifrån sig. När han hade kommit upp, såg han sig en stund villrådigt omkring. 
<sec/>
– Jag trodde – sade han slutligen – att Ingemund och Hallsten mindes, att jag var man att rusta dem, när de drogo bort. Ingenting var godt nog åt er, mina barn. Jag unnade er det bästa. Jag kunde ha skänkt er min egen kjortel. Och för din skull, Folke, plöjde och sådde jag, ty gården skulle bli din. Den bar ju både ditt och mitt namn. Där skulle du bo med din afkomma och en gång tömma minnesfullet för ättefadern, som sof i högen under ekarna. Men nu, mina barn, nu ha ni lärt den gamle, hur han skall uppföra sig. Nu vet han, att han inte får taga er vid handen och leda er ned till folket och säga: odalmän, här se ni de återfunna delarna af min egen kropp och själ, här se ni mina söner. I dag är ingen af er lyckligare och högmodigare än jag. Här se ni Folke, som jag talat om och frågat efter vid hvar grind. – Den gamle vill er inte så illa. Efter ni skämmas öfver honom, skall han tiga. 
<sec/>
– Därför skall du ha tack, far – svarade jarlen, men Folke Filbyter vinkade på honom. 
<sec/>
– Kom hit, Folke, kom litet närmare. Jag har något att anförtro dig, Folke. Ännu har jag bara sagt hälften. 
<sec/>
– Vill du granska märket i min hand? Börjar du kanske tvifla? 
<sec/>
– Nej, du skall känna här på mitt bröst under vadmalen. Böj hufvudet litet djupare, när du står så nära din far. Känner du, att jag har en kedja om halsen, och på den hänger en nyckel? Den nyckeln går till stora lås. Jag är rik, Folke. Jag är inte bara den rikaste odalbonden i min lagsaga. Jag har många gånger mer, än människor tro och ana. Jag hade tur, då jag låg i viking, och sedan slog jag mig på att plundra köpmän och andra vägfarare. Tre stora kistor har jag på Folketuna bräddfulla med guld och silfver. 
<sec/>
Jarlen höll ett ögonblick om den varma nyckeln, och utan att se på den, vände han sig till de andra och sänkte rösten. 
<sec/>
– Är hans gård stor? 
<sec/>
– Han gaf oss ett fullrustadt skepp – svarade Hallsten och låtsades upptagen af att spänna på sitt bälte. – Jag borde ha tänkt på det nyss, då vi talades vid. Hör nu, far! Det gick ju redan då rykten om, att du inte bara hade gods utan också guld, men inte visste jag, att det var så mycket. Och nu har jag en känsla af, att vi äro hårda och otacksamma mot dig. För oss är du och förblir efter i dag vår återfunne far, antingen du sedan är fattig eller rik. 
<sec/>
– Hallsten har rätt – sade jarlen och blef växelvis tankspridd och skarpt uppmärksam. Plötsligt kastade han sitt hufvud tillbaka och återfick något af samma handlingsfasta och frimodiga trygghet som nyss på tingshögen. – Men vi måste vara ärliga mot hvarann, far. 
<sec/>
Jag ryser, när jag hör dig själf tala om dina ogärningar, men nog blir det lättare att skaffa dig anseende, om du har så stora skatter i kistan. Det vore något för Inge just nu, då han behöfver ett drygt arbete för att återkomma till makten. Du har blifvit misstrogen mot oss. Jag ser det på dig, och det förvånar mig knappt, men vi vilja inte narra till oss dina rikedomar. Du måste bara inse, hur det, som du nu sagt, förändrat allting. Genom stora gåfvor till kyrkan kan du också skaffa dig förlåtelse för mycket. 
<sec/>
– Kanske borde jag aldrig ha sagt det. Kanske borde jag ha ställt mig fattig och husvill för att så mycket bättre få lära känna er, ty silfvertackor och guld behöfver ni nog alla. För att hjälpa en kristen konung och hans präster gick jag inte i åkerfåran med kroken. Nyckeln hänger här under skjortan, Folke. Och nu skall jag berätta dig ännu en hemlighet. Där kommer den att förbli, så länge jag finns till. 
<sec/>
– Nåväl, far, då skola vi inte längre tänka på Inge. Men när han blir konung igen och vi alla tre få fast mark under fötterna, skola vi med lysande följe rida till din gård och inför hela folket kalla dig vår far. Du vet inte, hur högt jag kommit i Inges gunst och hvad allt han vill göra för mig. Han hvälfver till och med planer att äkta mig med någon kvinna af den danska kungaätten. Så högt vill han lyfta Folke Filbyters blod, därför att jag alltid tjänat honom oegennyttigt. 
<sec/>
– Och jag, Folke, hvad kan jag göra däråt? 
<sec/>
– Du kan utbyta dina trasor mot en mer passande klädsel och börja ett annat lif. Det vore litet tacksamt mot Inge att tanklöst förstöra allt genom att lämna ut sig åt hopens åtlöje. Vi behöfva tålamod. Det onda, som talats om Folketuna skall lättare glömmas, om du låter din rikedom lysa. På så sätt kommer den både dig och oss till godo. Då få vi sätta oss hos dig vid dina fötter, utan att någon missaktning vågar smyga sig bakefter oss. Vi ha inte så hårda hjärtan, som det kan tyckas i vår ifver. Den vördnad, som vi då öppet kunna visa dig, skall småningom också smitta de andra. Där på din rika gård skall du i den rätta stunden mottaga oss i prakt och heder. Men vi skola inte i dag besinningslöst släpa ned en gammal gubbe från höskullen och säga: svear, här se ni jarlens far! 
<sec/>
Folke Filbyter tog några steg framåt, och alla tre skyndade sig vördnadsfullt att hjälpa honom. – Tack, tack, kära barn, men jag har ännu goda krafter. Jag är inte van att ha tjänares händer under armbågarna. Och tack för att du har talat uppriktigt, Folke. Du, som redan vid unga år blifvit en så mäktig man, förstår ju allting mycket bättre än jag. Låt mig nu ännu en gång få trycka dig till mitt bröst, länge, länge. Så här kunde jag stå med dig i timmar och glömma hvad jag genomgått, glömma allt omkring mig. Det gör mig inte lycklig, som jag hade väntat, men det känns som ett ögonblicks sömn och hvila – en orolig hvila, men i alla fall en hvila. Ditt hår är så lent att stryka, och när jag håller dig som nu, tycker jag, att du också sofver. Jag har bekänt sanningen, Folke. Det var dig, som jag älskade mest. Och nu säger jag er farväl för i dag, mina barn, och önskar, att allt, som ni eftersträfva, måtte bli ert. Jag tror, att vi ändtligen börja förstå hvarann. Låt mig nu få fara hem ... Aldrig visste jag, att en människa kunde sjunka i ett så djupt elände! 
<sec/>
Han sköt dem sakta ifrån sig, men Folke ville icke släppa honom utan följde honom ända till stegen. 
<sec/>
– Nej, far, du får inte lämna oss med sådana ord. Här finns bara en räddning, och det är, att du tager kristnan. Också jag förvarar en nyckel under min kåpa, men den leder till ett skrin med oförvanskligare skatter. 
<sec/>
Han letade fram silfverkorset och höjde det öfver den gamle. 
<sec/>
– Ångra dig och tro. 
<sec/>
– Du talar om något omöjligt. 
<sec/>
– Bed om styrka. 
<sec/>
– Jag kan inte. 
<sec/>
Jarlens ögon sköto eld, och han fick röda fläckar på kinderna. 
<sec/>
– Jag befaller dig att taga kristnan, man. Det är jarlen, som talar. 
<sec/>
– Hvarför plågar du mig, Folke? 
<sec/>
Hallsten tog om korset och förde det åt sidan. 
<sec/>
– Låt honom vara, jarl. Han har lefvat efter sitt förstånd, och han är uthållig. 
<sec/>
– Hallsten, du har det bästa hjärtat af er tre – hviskade Folke Filbyter. – Fast jag nyss sade, att jag inte behöfde er hjälp, måste jag nu visst bedja er därom, ty det blir svart för ögonen och jag ser inte pinnarna i stegen. Tack, tack barn. Ni behöfva bara böja er litet och stödja under axlarna. Nu är jag nere, men det är bättre, att ni dröja kvar där uppe till dess det blir mörkt. Jag hör, att allmogen ännu är orolig. 
<sec/>
Utan att vända sig om och se tillbaka banade han sig väg genom mängden, som ännu stod och stirrade på drotthuset. Han letade sig fram till trälen på hästplatsen. När han kom i sadeln, tryckte han åter järnhatten på hufvudet, hälsad af ett par spefulla tillrop, och red sedan bort öfver heden. 
<sec/>
Han gjorde sig ingen brådska utan lät hästen gå trögt och långsamt, som den ville. När kvinnorna vid gårdarna märkte, att han icke mumlade sina vanliga frågor, sågo de på hvarann och hviskade bakom hans rygg: 
<sec/>
– Nu kommer han inte mer tillbaka. Nu har han mist sitt hopp. Det var det, som höll honom fast så att han inte kunde segna, hur mycket han än åldrades. 
<sec/>
Stigmännen däremot, som nyss plundrat en köpmansfora och hade grottan fylld med rof, bäddade åt honom på en mjuk tygbal. 
<sec/>
– Du läser inte längre i våra händer – sade de. – Har du nu ändtligen förstått, att den lille, som låg och diade tjurhornet, aldrig mer står att finna på denna jorden? 
<sec/>
– Det är, som ni säga – svarade han. – Det barnet är försvunnet och förloradt. 
<sec/>
– Trösta dig med dina rikedomar och med att vi stigmän hålla dig i heder. För att skrämma köpfolket till att genast kasta sina vapen, säga vi alltid, att du är med oss och står bakom oss på berget och väntar på din andel. När de få höra ditt namn, bli de bleka och spaka, så känd och fruktad börjar du bli öfverallt i landet som röfvare. 
<sec/>
Det började redan att knoppas och somra, när han kom hem till Folketuna. Hästen skänkte han till trälen, som hade följt honom, och sedan gick han knappast ens under den vackraste solskensdag mer ut på gårdsvallen. Trälarna visste sina göromål, så att han aldrig behöfde tala till dem, och han lät dem till och med sätta storplogen i åkern och styra den. 
<chapter/>
<chaptername>Kap15</chaptername>

<chaptername>15.</chaptername>

<sec/>
Hopkrupen och höljd af ohyra satt han i askan, och det grågula håret på vargpälsen, som han hade svept om sig, lossnade fläckvis och föll af. Hans skor voro sönderbrustna, så att bara fötterna stucko ut, men trälarna tänkte icke på att förfärdiga några nya åt honom, efter han aldrig lämnade härden. De sågo honom sitta på samma vis, antingen det var morgon och de kommo med dagvarden eller afton och de bäddade åt sig i halmen. När han flyttade sig, stödde han sig på en käpp, som han själf hade täljt. Han följde noga årstiderna och vädret genom att se på luften öfver vindögat, och när det blef vinter, blandade sig snöflingorna med röken och smälte till sotigt vatten nere i askan. Det fanns också en sak, som trälarna alltid frågade honom om, och det var tiden. Oupphörligt kommo de till dörren och frågade, ty han hade vant sig att tyda ljusets gång på väggstockarna lika säkert som på en solvisare. Till och med under natten kunde han svara dem. De visste icke, om det berodde därpå, att han lärt sig att iakttaga stjärnornas och månens ställning, eller om han kände timmarna inom sig. Däremot visste han ingenting om dagarnas namn, endast att mer än en mansålder nu måste ha förflutit sedan den dag, då han första gången begynte sitt fredlösa sökande. Ingen mindes heller, hur gammal han var. Själf trodde han, att han var några och nittio år, men trälarna älskade tro, att han var nära hundra. 
<sec/>
Kvinnorna gingo ibland fram och svepte bättre om honom, så att han icke skulle frysa, men han mumlade misslynt, att de icke skulle röra honom. Det var alltid han, som vakade öfver askan under nätterna och rörde i den med sin käpp, så att den icke skulle slockna ut till nästa dag. Om kvällarna, när trälarna sutto och slöjdade vid elden eller framför den öppna dörren, talade de högt med hvarann utan att tänka på, om han hörde dem eller ej. En afton berättade de, att en oöfverskådlig skara af ryttare hade kommit till trakten med märkesmän och pipare och blefvo mottagna i gårdarna med gästabud och högtidligheter. De hade hört, att det var konungens jarl, som kom med sina närmaste fränder. Nu gästade de som bäst Ulfungarnas gård för att hämta med sig Ulfva, som stod klädd i brudelin. 
<sec/>
Nästa morgonen när hanen begynte flytta sig på bjälken, sade Folke Filbyter: 
<sec/>
– Jag hör, att det kommit kungsfolk till trakten, men ser jag er ut att kunna mottaga så högt uppsatta män med passande ståt? Därtill är jag för öfverårig och trött. Det är bättre att jag bespar mig en sådan oro. Som gammal bonde vet jag, att den dag då säden mejas, inte är mindre att fägna sig åt än såningsdagen. Fordom var jag vidskeplig, men hur skulle jag kunna frukta att dö? Har jag inte redan dött oräkneliga gånger under mitt långa lif? Har jag inte dött hvar kväll, när jag somnat och förlorat mig i dunkla förnimmelser och syner? Jag har ingenting kvar af hvad jag hade som ung, hvarken min hud eller mitt gula hår eller mitt sinne. Det, som var min glädje då, är det inte nu. Jag var då en människa, som länge sedan är borta och som skulle sätta sig bredvid mig som en fientlig främling, om hon kom tillbaka. Jag kan inte hysa större fruktan för att vända mig om och gå bort från den människa, som jag är just nu. Därför finner jag med glädje, att det ögonblick nu är inne, då jag bör rista mig i bröstet, som jag vet att männen i min släkt gjort före mig. Hämta hit allt det, som jag behöfver, och när blodet är förrunnet och jag har blifvit stilla, skola ni sätta mig i högen. 
<sec/>
De blefvo icke förundrade, ty de hade redan många gånger sport hvarann, hvarför han framhärdade att lefva. Utan att särskildt brådska, men utan att heller tveka, togo de därför en tennskål och fyllde den med vatten. Den ställde de framför honom på en bänk, som de makade in mellan hans knän, så att den blef stående under bröstet. Bredvid skålen lade de ett handkläde och den stenknif, som i hans yngre dagar blifvit nyttjad vid offring. 
<sec/>
Några af kvinnorna gingo bort för att hämta in ängsblommor och friskt hö. De andra hjälpte honom att vika isär skjortan från bröstet, men under det att de redan höllo på med detta, ropade en af trälarna: 
<sec/>
– Du hinner inte att nu rista dig, husbonde, utan du får skjuta upp ännu en stund. Vi kunna ju ändå inte taga mot sådana döpta herrar med blot. Hornblåsarna höras redan bakom ekarna. Skynda er, kvinnor, att knyta ihop skjortan och täcka öfver skålen! 
<sec/>
Kvinnorna kastade då stenknifven i vattnet och höljde öfver skålen och flyttade den litet åt sidan. Det var också snar tid, ty kungsmännen redo på i full fart, och hvad det led fyllde de hela ängen utanför grinden. Hornblåsarna spelade, och det var så mycket tofsar och kulor på alla betsel, att det såg ut som om en svärm af granna flygfän surrat kring hvart hästhufvud. 
<sec/>
På en mjölkhvit gångare med rödt betsel och rödmålade hofvar satt Ulfva i brudelin, och ett stycke bakom henne bars ett högt träkors med Kristi beläte. Vid stången hängde ett afhugget hufvud, och fast det var gult och gapande, kunde hvem som helst känna igen, att det var Älg Klubbehöfdings. Förskrämda sprungo trälarna om hvarann och ville bomma dörren, men en af ryttarna var dem i hälarna och tryckte upp den. Nära att falla på sina silfversporrar stormade han ända fram till härden, och lockarna dansade om hans glädtiga ansikte. 
<sec/>
– Ni trälar där, vi äro vänner och inga fiender! – ropade han ystert och skrattande. – Jag är Hallsten Folkesson! Finns det ingen bland er, som längre känner igen mig? Och här kommer Ingemund, den starke kämpen i Kristo, och här Folke, konungens jarl. Åt sidan för honom, så att ni inte snudda vid hans kläder. Ställ er utefter väggarna med armarna i kors öfver bröstet! Så stå trälar inför tignarmän. Men hur ha ni vårdat och omhuldat vår far, ni, som han klädde och födde? Här sitter han halft barfota och i lumpor. Aldrig visste vi, att han hade det så svårt. Kan du förlåta oss, far, att vi dröjt så länge? 
<sec/>
Hallstens blå ögon fylldes af tårar, och han letade fram fadrens hoptorkade händer under den skabbiga pälsen. Han gjorde våld på sig, och fast det bar honom emot, kysste han dem flera gånger. När jarlen och Ingemund sågo det, böjde de sig också och gjorde som han. 
<sec/>
– Vi förstodo inte, att han önskade det annorlunda – svarade trälarna skamsna. – Och nyckeln till kistorna har han aldrig släppt ifrån sig, utan den bär han inpå kroppen. 
<sec/>
– Då skola ni nu få lära annat – sade jarlen. – Nu är Blot-Svens följe innebrändt och han själf nedhuggen. Med trehundra ryttare kommer jag från konung Inges hof i Västergötland för att utrota de sista återstoderna af hedendomen i denna trakt. Och hårdt ämnar jag slå till. Men jag har också ett annat ärende, som inte mindre ligger mig på hjärtat. Inge har skickat mig med en hedersgåfva till er husbonde, som jag hädanefter inför alla högt tänker erkänna som min far. Inge vill för min skull skona honom, fast han håller vid den gamla seden, och gåfvan talar bäst för sig. Här kunna ni själfva se den. Det är det tjurhorn, som jag hade hos mig som barn. Det stannade sedan hos bröderna i Skara. De hade hört många hedniska sägner om det, och på undersidan står namnet Månegarm i runor. 
<sec/>
– På det hornet känna vi igen dig, – sade trälarna och tryckte sig ängsliga och häpna utefter väggarna. 
<sec/>
– Nu ställer jag hornet här bredvid dig på bänken, far. Förr hade det simpla fötter af järn, men nu äro de af rödt guld. Det är en liknelse om, hur förvandlad jag själf kom tillbaka. Vid hvar gård ha vi också stannat och berättat, att vi voro på väg hit för att hylla vår far, den rike och mäktige odalbonden på Folketuna, kanske mest berömd för sina vilda dåd i ungdomen, men också omtalad för sin trofasta längtan efter oss barn. 
<sec/>
Ingemund började nu också tala. Han slog den gamle krigaraktigt öfver skuldran, så att hans eget svärd skakade och glimtade vid bältet. Det var ju icke heller längre af trä utan af stål och silfver med Inges hökar på skidan. 
<sec/>
– Lyft upp hufvudet, far, och sluta att sucka. De mörka åren äro nu förlidna. Där ute väntar på gångaren Hallstens brud, din värste oväns dotter. Hon är nu en vuxen och frid kvinna, fast hon ännu ibland får heta liten, därför att hennes syster var så mycket äldre än hon. Du får inte undra på, att hon inte själf vill stiga in under ett tak, där hennes syster fått lida så mycket. Men hon hälsar dig storsint, att hon vill glömma. Och hon, som känner bygden, har hjälpt oss till rätta med mycket, far. Hennes egen goda härkomst känner du, men hon har tillstått, att också Jorgrimme och hans dotter enligt sägnen stammade från väldiga finnkonungar i forntiden. Det är något att tänka på, nu då Inge vill skaffa jarlen ett lysande gifte. Dina afkomlingar äro af hög och ädel börd, Folke Filbyter. 
<sec/>
Jarlen nickade bifallande, men han hade blifvit tankfull. Den svarta kåpan stack af mot de andras silfverglitter och hängde lös om de seniga lemmarna med sitt tjocka och grofva tyg utan prydnader, endast till för att värma. Han stödde tummarna i det tarfliga läderbältet, och den hårda strängheten försvann stundvis från ansiktet, men aldrig allvaret. 
<sec/>
– Var det här vid väggen han hungrade ihjäl, min första välgörare – för människornas storhets skull! Här kan jag ännu läsa hans anteckningar, om hur han prisar orättvisan och sitt eget öde. 
<sec/>
– Han var den sista tiden från sina sinnen – hviskade trälarna. 
<sec/>
– Nej, han var bättre vid sina sinnen än någon af oss. 
<sec/>
– Kanske skulle vi om orättvisan kunna skrifva ännu en rad på Folketunas vägg – sade Hallsten, men jarlen hörde honom icke. 
<sec/>
– Är det då här jag blef född – sade han – här i denna sotiga och ödsliga sal? Var det där i vrån min mor låg på halmen och dog? Jag tillstår, att allt här inte är som jag väntat. Ibland drömde jag nog om ett soligare och stoltare fädernehem. Jag kunde tänka mig så mycket fagert den tid, då jag ingenting visste. Hur kan inte den drömma, som ingen törs svara, att han bedrar sig. Hur kan han inte just i det ogenomträngliga se allt, hvad han önskar: sköldbehängda högsätesstolpar och ädla och lyckliga kvinnor kring en vagga. Ofta föreställde jag mig, att min mor var en stupad höfdings unga husfreyja, som på sin flykt hade gömt mig under en buske i skogen. Jag trodde mig se, hur den barmhärtige predikaren där hittade mig och döpte mig öfver källan till ett lif i möda. Ett hittebarn, ropade det i mitt bröst, ett barn utan föräldrar, det har endast dig till far, du allsvåldige ofvan tiden. Och du skall lära mig att föra ditt baner. Nu har du ödmjukat mig men inte böjt mig, ty framför mig ligger en ljus väg. Och alltjämt går den uppåt. 
<sec/>
Han såg sig omkring på de kala väggarna, där dammet gjort spindelväfvarna så täta, att de liknade hängande flädermöss, och på golfvet, där hönsflocken utan uppehåll sprang rundt mellan trälarnas fötter. Men han gjorde sig blind, så att han snart knappt icke såg någonting annat än sin egen lysande framtidsväg, och hans ord blefvo allt fler och allt stoltare. 
<sec/>
Hallsten var den ende, som hela tiden dröjde bredvid den gamle, och han satte sig hos honom på härdkanten. 
<sec/>
– Du skall se på våra vapenskjortor, far – sade han. – Det kristna korset är insydt på bröstet. Därifrån strömmar kraft. Lång stund ha vi heller inte tid att stanna hos dig. Blot- Sven har en son, och hedning är han liksom fadren. Han har gömt sig undan här i skogarna, och med honom skola vi hålla slag. Bytet blir vårt, och vi ha löfte om alla hans gårdar. Annars hade vi inte fått tänka på att besöka dig redan i år. Just det, att alla tro, att vi bara kommit för din skull och för mitt bröllop, insöfver hedningarna i säkerhet. Du kan inte ana, hur hjärtat slår lätt, när man i allt har medgången på sin sida. Susar en förflugen pil i luften, aldrig träffar den oss utan alltid ovännen. Störtar ett murket träd, så faller det inte öfver oss utan öfver våra förföljare. Men hvarför fortsätta att tala om fiender när alla springa oss till mötes och taga oss i famnen och lofva att stå på vår sida! Lyckan är med oss, och henne kan ingen motstå. Du skall glädja dig med oss, far, och sitta här hemma i askan och tänka på din unga ätt. Far, du måste bli den första, som nedkallar välgång öfver Folkungarna! 
<sec/>
– Ja, ve den kvinna eller man, som vill hejda oss! – sade jarlen. – Far, kläd dig i skarlakan och skaffa dig gigare och trummare i gården, ty en dag kan du få hålla bord för konung Inge. 
<sec/>
Hallsten kammade med fingrarna håret ur pannan på den gamle och böjde sig fram och såg honom in i ögonen. 
<sec/>
– Den dagen kan komma snart nog, om vi lyckas. Och visst lyckas vi. Ännu har ingen af oss förlorat en strid. Vi skola skicka dig bänkdynor och pell till en himmel, om du lämnar oss något att köpa för. Det har tärt på oss att sätta ryttarna i stånd, och för tillfället ha vi just ingenting kvar. Men nu skall du få ett förtroligt råd om, hur du skall vinna Inges gunst. Börja i tid att skrapa sotet ur taket och att samla nötter, ty Inge tycker om friska nötter. Du kan ju själf gå till nötbuskarna och böja ned grenarna med din käpp och plocka, så får du tiden att gå. Och för hvar nöt, som du släpper i påsen, skall du tänka på att tusen gånger mer är hvart ögonblick värdt för dina söner. Vi äro män, som ha brådtom. Vid dina år har en hel lång vinter inte mer att gifva än en dag, men du skall glädja dig med oss, far. Bjälkarna ligga lågt i din sal, och jag känner hur jag skrapar sönder hökvingarna, men härnäst får du skänka mig ett par nya. Vi hinna inte nu att kläda af oss vår härbonad. Jag hör att ryttarna börja spela med hornen igen. Det är ett aftaladt tecken för att påminna oss att inte stanna för länge. 
<sec/>
Folke Filbyter, som tyst hade suttit och hört på sönernas brusande ordflöde, trefvade på sitt bröst under vargskinnen. 
<sec/>
– Kom hit, Folke – sade han. – Du får hjälpa mig. Jag har blifvit så lamhändt. Här på bröstet har jag nyckeln. Har du nu hittat den? Du skall gå till den mellersta kistan och plocka fram fat och bägare, så att det blir dukadt för så höga gäster efter deras stånd. Finns det något mungått i huset, trälar? Hvad är det ni säga? Påstå ni, att det inte här har funnits något mungått att dricka på tio år? Då måste det väl vara så. Sätt då åtminstone fram mjölk och bröd och det, som finns. 
<sec/>
Jarlen tog nyckeln och gick bort och öppnade kistan. Det knäppte och gnisslade i låsen, och det dundrade när järnbommarna föllo i marken. Folke Filbyter makade sig på härdkanten åt den sidan, där kistan stod, och hans ögon släppte ej sönerna. Ingemund och Hallsten hjälpte jarlen att hålla i locket. Då det slutligen blef upplyft, häpnade de alla tre. 
<sec/>
– Så många hopade skatter väntade jag mig ändå inte – sade jarlen och sänkte rösten till en hviskning, men Folke Filbyter skulle i den stunden kunnat höra ett sandkorn falla. – Nu syns det, att vi nog kunde få råd att gifva Ulfssönerna den botpenning för gamla oförrätter, som de begärde nyss vid bröllopet. Men de äro ju min mors bröder och ha låtit döpa sig och komma att bli oss goda bundsförvanter, om vi äro måna om deras vänskap. Låt oss därför hellre gifva dem hela Folketuna, så blir det deras utgård och råkar snart med alla sina mörka händelser i glömska. Visserligen är lagen emot all afyttring af ärfd fädernejord, men jag får tala med Inge. Det blir bäst för oss, och de må gärna gifva gården ett nytt namn. 
<sec/>
Ingemund lade sig ned på knä för att bättre kunna genomforska innehållet i kistan. Den var fylld med pärlor af bernsten, karneol, bergkristall, jaspis, guld och silfver. Han måste maka dem åt sidan för att komma ned till de stora kärlen på botten. Där hittade han till och med ett beläte af Kristmodren i ett tabernakel af guld. Han svarade jarlen i samma lågmälda ton: 
<sec/>
– Jag fruktar, att för vår egen skull få vi ändock taga ett djupt grepp i kistan, när den gamle kommer i högen. Han var ju i alla fall vår far, och det hjälper inte, jarl, vi få bygga en kyrka till försoning för hans minne. Får jag råda, skall den stå där nere på kullen, som getherdarna i min barndom kallade Bjällerbo eller Bjällbo. Där är det redan ihopbragdt en mängd sten. Af silfret kunna vi gjuta en präktig bjällra, som skall höras hela milen, när hon beder för hans själ. Det öfriga behöfva vi sannerligen själfva. Hör du, far! – ropade han med muntert höjd stämma och började röra och sila i kistan. – Du är rikare, än vi trodde. Du måste hjälpa oss med underhållet åt ryttarna, och snart behöfva vi köpa flera nya hästar. Lyckan mutas inte med tomma händer. 
<sec/>
– Så länge jag lefver, får ingenting tagas ur kistan – svarade den darrande men ännu djupa stämman från härden. – Ingen får knyta upp snörena på myntpåsarna. Höra ni det, ingen! 
<sec/>
Jarlen log frimodigt. 
<sec/>
– Då tala vi inte mer därom. Du har fått en sådan misstro mot oss, far. Vi äro frispråkiga, men vi brås inte på dig och äro inga röfvare. Råkar du höra, hvad vi hviska om, så må du det gärna. När du dör, far, skola vi timra dig en snäcka, lik ditt forna skepp Menglöd, och sätta dig i högen på gammalt vikingavis. Det skall lära folket, att du varit en stor höfding, fast du aldrig tog kristnan. Hvad vi sedan göra för ditt minne blir vår sak. Ännu är du bland oss lefvande. Här kommer jag nu med silfverbägarna och den största skålen. Du kan själf se, att Hallsten låser kistan efter mig. Och här har du nyckeln tillbaka. När Inge kommer, kan du verkligen duka ett riktigt kungabord med allt ditt guld och silfver. Det skämmer inte saken, att han får tumma på ditt dyrbaraste fat och spegla sig i det. Lägg du en silfvertacka som stöd under hvar fot på vildsteken. Sådant roar honom. Du skall se, att du lätt kommer öfverens med honom. Särskildt värderar han ett lätt och behagligt samtal, och du skall berätta gamla jaktminnen och skämta gladeligt. För öfrigt behöfver du bara höra på oss en stund i början och sedan göra som vi. Men raska på trälar! Vi måste skynda oss. Hvad lider tiden? 
<sec/>
– Knappt middags – svarade Folke Filbyter med en blick på väggen och kröp åter ihop under sina vargskinn. 
<sec/>
Alla tre åto och drucka med lust och hast af den enkla bondekosten, och flera gånger gick Hallsten ut med en skål eller bägare till sin hungriga och törstiga brud. Hästarna voro framledda och frustade och skrapade utanför tröskeln, men jarlen satt ännu. 
<sec/>
– Du har knappt talat med oss, far – sade han och tömde den sista mjölkbägaren. – Det är hela tiden vi, som haft ordet, och nu måste vi redan bryta upp. Ingenting har du berättat om dig själf. Hvad kunna vi göra för dig nu närmast? Med hvad har du fördrifvit tiden under hela de långa somrarna, då folket varit ute på markerna? 
<sec/>
– Jag har suttit och plockat malen ur pälsen – sade han med ansiktet gömdt ända till kinderna innanför varghåret. – Malen äter och fräter, men mellan fingrarna blir den bara en nypa guldstoft. Så är det också med en lång smärta. När du smular sönder henne på fingret under dina ögon, måste du fråga: var det denna lilla droppe hjärteblod, var det detta stackars guldstoft af några bedrägliga människodrömmar, som så förtärde dig? Den tid jag låg på hafvet, försökte jag om aftnarna att segla kapp månstrimman, men alltid gled hon undan på en armslängds afstånd. Hvarför lärde jag inte af det jag såg? 
<sec/>
– Den frågan kommer från oss, far. 
<sec/>
– Och då skall jag svara dig, Folke. Småningom har jag lärt, hvad en bonde kan lära, och jag har slutat upp att klaga. Nu vill jag följa er till dörren. Det är ett sådant solväder i dag, att det är svårt att inte se ut. Göken ropar i skogen, och getskällorna pingla från markerna, där mina hjordar beständigt växa och föröka sig. Ända hit in hör jag kornsuset, öfverallt gror det och spirar, på vallen, på stugtaket. Till och med de gamla stockarna i väggen börja att mossa sig och grönska. Och själf tycker jag mig känna, hur det skjuter unga kvistar och löf ur min egen hopfallna kropp. Du har blifvit gammal och vintrig, Frey, och du måste dö för att kunna uppstå på nytt till ungdom och fruktsamhet. 
<sec/>
– Det är i oss du uppstår, far. 
<sec/>
– Ni ha vuxit så högt öfver mig, mina barn, att ni inte längre kunna räcka er så långt i djupet som till mig. Det enda jag begärde af er, kunna ni inte gifva mig. Men jag gläds, jag yfs, jag är stolt öfver min afkomma, och jag önskar er medgång, Folkungar. 
<sec/>
Han flyttade fötterna så tungt och långsamt, att Ingemund och Hallsten blefvo otåliga och skyndade sig förbi honom, men han fortsatte sin försiktiga gång fram till dörren. Där stannade han i solskenet. Hela gårdsvallen var fylld af ryttare, och Ulfva nickade åt honom från sin hvita gångare, men stelt och främmande. 
<sec/>
– Han går väl inte till ättestupan? – frågade jarlen. 
<sec/>
– Dit är stigen för hög och brant – svarade trälarna. – Nu tänker han nog bara på att så länge som möjligt få se sina söner. 
<sec/>
Då hastade också jarlen förbi honom och sprang i sadeln. 
<sec/>
– Du skall tro mig, far – ropade han och gjorde ett försök att vända sig om, men hästen var så het, att han knappt kunde hålla den. – Har du något att befalla, så säg det frimodigt! 
<sec/>
– Öfver dig befaller jag inte längre – svarade Folke Filbyter och stödde sig mot dörrstolpen. – Hjärtats kärlek, mina barn, kunna ni aldrig gifva mig, och det var det enda jag begärde. 
<sec/>
Han stod kvar och såg, hur de redo bort. Många af husfolket samlades också i dörren, men småningom begynte kvinnorna att lägga i ordning friskt hö under bänken och beströdde det med de allra vänaste ängsblomster. Sedan gingo alla trälarna och trälinnorna ut, på en enda när. Han stannade kvar för att kunna stänga dörren inifrån, som det var bruk vid husblot. 
<sec/>
Vägbroarna dånade under hofslagen och Folkungarna voro snart vid det första skogsstråket. Hallsten hade sin brud framför sig i sadeln. Han lekte med hennes fingerguld och höll upp det öfver henne i solskenet. Allteftersom de tre fränderna kommo ut på fältet igen, stötte de dock hårdare med sporren och fäste blicken ännu skarpare på den nästa skogsranden. Där väntade dem okända händelser och vida trakter att vinna. De redo alla tre i bredd och talade om byte och jordisk lycka. 
