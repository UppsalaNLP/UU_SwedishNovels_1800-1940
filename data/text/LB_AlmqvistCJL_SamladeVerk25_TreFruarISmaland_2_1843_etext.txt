<title>Tre fruar i Småland</title>
<title>TRE FRUAR I SMÅLAND.</p>
<chapter/>

<chaptername>SEXTONDE KAPITLET.</chaptername>

<chaptername>Den sköna flickan i skogen.</chaptername>
blick! 
<sec/>
Alexander, Göran och Jeppe hade på sin resa söderut, ”för att nå deras så högt efterlängtade mål att träffa skälmarne,” hunnit ett godt stycke väg i täcka och vilda småländska skogstrakter, hvilkas namn vi väl känna och äfven skulle kunna uppgifva, men, af sina orsaker, icke göra det. De kommo en afton till en liten stuga vid landsvägen, då det inträffade, att herr Göran med sträf röst utbrast: ”håll här! Jeppe, drag in tömmarne och håll, säger jag! stanna, din – jekeln!” 
<sec/>
Hvarföre, bästa bror, skola vi just hålla vid detta ruskiga hyble? sade Alexander Medenberg. 
<sec/>
”Ruskiga hyble!” svarade den förre med en martialiskt bister farfarsmine. ”Hvad angår det mig? jag är törstig och måste dricka; håll Jeppe Jonsson Auriga! håll din – besitta en så’n!” 
<sec/>
Man stannade således vid det lilla huset; och Alexander medgaf, att, efter det kom derpå an skulle nog också han kunna vara så pass törstig, som behöfdes för att dricka en half skopa godt källvatten. Ty, att man här skulle bekomma ett glas att släcka sin törst ur, kunde han icke gerna föreställa sig. 
<sec/>
Dörren till stugan var oläst, eller, för att tala rätt uppriktigt, hade troligen aldrig i sina dagar sett lås. När man kom in, befans en gammal gubbe af svartbrunt utseende sitta vid spisen och knacka på ett ämbar, som han höll emellan knäna; förmodligen lagade han dess band. Längre fram i stugan, framför det dystra, halfalns höga fönstret stod en väfstol, hvaruti en åldrig menniska satt och som bäst petade med skottspolen, för att få den lyckligen igenom, innan hon slog till med väfskeden emot väfven. Sådant är icke alltid så lätt. I synnerhet om man är litet blind, möter det ofta stort besvär, att blott med känslan och med fingerspetsarnes tillhjelp bringa den genstörtiga skottspolen att gå sin rätta väg emellan trådarne. ”Kära mor!” sade Göran Edeling, som gick i spetsen för de resande, ”håll nu stilla med det der, stig upp, och gif mig en drick vatten. Jag spricker af törst, så att det är alldeles orimligt.” 
<sec/>
Far! stig upp och gif herrn vatten! svarade gumman utan öfverflödig vänlighet, och ville icke gå ifrån sitt intrasslade arbete. 
<sec/>
”Här fins icke något godt vatten, herre; vi hafva långt till källan,” invände gubben och fortfor att slå med sin hammare på ämbarets laggar. 
<sec/>
Så gif mig då en drick sur mjölk! inföll Göran. 
<sec/>
”Lyster herrn att dricka getmjölk?” genmälde gubben och såg upp en smula på sned. 
<sec/>
Aja, men. Hvarför icke? Gif mig litet getmjölk. 
<sec/>
”Ja, den som bara hade tocket!” svarade gubben, såg åter ned och började knacka med sin hammare. 
<sec/>
Det var väl ock sju t–n! höll Göran på att utfara i sin törstiga förargelse. Skall jag nödgas gå härifrån ovattnad? 
<sec/>
”Lyster det icke herrn, att svälja en mugg hårdnadt dricka?” frågade gubben och såg ånyo upp. 
<sec/>
Jo, vasserra, i nödfall så håller man till godo sura saker, ropade Göran och fick ett nytrare utseende. 
<sec/>
”Ja, den som hade tocket bara!” sade gubben åter, kastade ögat melankoliskt ned på sitt älskade ämbar, och fortfor knack-knack-knack. 
<sec/>
Hm – murrade Göran och såg stindt omkring sig. 
<sec/>
Medenberg, som genast vid sitt inträde i stugan hade tagit af sig hatten af gammal, god och kärleksfull vana, att aldrig visa sig med betäckt hufvud under tak, huru lågt, mörkt och nedrökt detta än måtte vara, gick nu fram till väfstolen, besåg det randiga arbetet, och sade halfhögt: ”ett vackert tyg! det här ser ut att bli galant i väf.” 
<sec/>
Tycker herrn? inföll gumman, som hört hans lilla anmärkning. Det blir just inte något vackert, fortfor hon, fast det kan gå an åt en stackare. 
<sec/>
”Jo, jag försäkrar er, mor,” gentog Medenberg, ”att den lilla smala, blå randen, utmed den hvita här, kommer att ta sig ganska godt ut. Det blir ett rätt skönt tyg i sin sort. Jag märker, att ni förstår er väl på att randa väf. Ämnar ni sälja något häraf?” 
<sec/>
Vill inte herrn sitta ned litet på kistan, medan han hvilar sig? yttrade gumman med en mycket vänlig röst, steg upp ur väfstolen, och for som hastigast med ett skynke öfver kistlocket, för att göra det alldeles dammfritt och förträffligt att sitta på. Ånej då! fortfor hon, sälja något har jag just icke tänkt. Man sliter nog sjelf kläder. 
<sec/>
Medenberg medgaf det, och han invände således ingenting; han såg huru gumman gick fram till en liten skåpdörr längst fram i ett hörn af kammaren. Hon öppnade den en smula, likasom skygg för att visa någon fremmande det fattiga innanmätet i sitt skåp. Eller om hon hade någon vidare orsak. Men hon tog fram en hvit mugg likväl, af hvitt groft postlin, ny och ganska rar: sådan, som man kan bekomma i Vernamo. Hon skummade in något deruti, gick fram till herr Medenberg och bjöd honom dricka. Det syntes till och med, att hon neg en grand, när hon bjöd honom. Han emottog muggen och gjorde en liten bugning, han också; smakade, och fann en rätt god söt mjölk – icke getmjölk, utan komjölk! – och till och med gräddstark. Sedan han läskat sig, bjöd han muggen åt Göran. Denne antog tillbudet med begärlighet; och såsom han nu märkte sin vän och bror barhufvad, skämdes äfven han att behålla hatten på sig längre. Han tog af den, visade sitt lockiga hår, raskt och frimodigt ringlande sig kring tinningarne; satte den angenäma mjölkmuggen för sin mun, och drack ur den som en hel karl. 
<sec/>
Göran hade icke ännu hunnit sätta muggen ifrån sig, då stugdörren öppnades, och en ung qvinna inträdde. Hon tycktes likväl ej tillhöra huset, ty hon vände sig till värdinnan, den gamla gumman, med en skygghet, ett slags vördnadsfull rädsla, som tydde på en, som åtminstone icke bodde der. Alexanders uppmärksamhet väcktes i synnerhet af hennes ovanliga skönhet. Hon bar en drägt, som föga skilde sig ifrån en småländsk bondflickas vanliga; men hade likväl en randig näsduk, ett bomullskläde af finare slag än brukligt på landsbygden, knutet kring hufvudet på ett utmärkt behagligt sätt. Håret sammanhölls derigenom, utom på ena sidan i nacken, der det, förmodligen under det raska och snabba gåendet, hade lossnat undan bindeln och nedböljat på halsen. ”Jag ber, mor! jag ber er om litet slagvatten, derest ni har hemma?” sade hon halft hviskande, halft hörbart. 
<sec/>
Ah... utbrast Göran, som nu vände sig om och fick se den inkomna. Likväl sade honom en hastig och ovilkorlig instinkt, att han icke så obetänksamt borde yppa flickans namn. Men han vinkade Alexander till sig. 
<sec/>
Låt oss stiga ut ur stugan, Medenberg, medan de der talas vid. Men låt oss icke lemna platsen förrän flickan åter kommit ut. Var viss, Medenberg, vi stå på tröskeln till stora upptäckter. 
<sec/>
”Känner då du denna flicka?” 
<sec/>
Kom bara ut! jag svarar dig ingenting härinne. 
<sec/>
De gingo. 
<sec/>
Derute hade den hederliga Jeppe Jonsson under tiden talat en hel hop förnuftiga saker med hästarne för vagnen, tagit dem i nosarne flera omgångar, och fått dem att frusta ut, så att marken syntes grann af bara fradga. De begge unga herrarne betraktade nejden, och funno sig omgifna en hög, vördnadsbjudande tallskog. Efter en liten stund kom den vackra flickan ut ur stugan, och tycktes beredd, att genast med skyndsamma steg begifva sig bort på en trampad gångstig, hvilken bakom huset förde in åt djupa vildmarken, då Göran ställde sig i hennes väg och sade: ”God dag, först, Ellin! haf icke så förbaskade brådtom! Nu menar jag, att du är bra långt kommen ifrån söta mor på Hultet?” 
<sec/>
Unga Ellin såg något förskräckt åt sidan, men skymten af ett behagligt, dock snart öfvergående leende drog sig öfver hennes kinder vid anblicken af ”herr prostens son.” Hon svarade honom ingenting, utan var allenast angelägen om att komma till skogs. 
<sec/>
Göran Edeling följde henne några steg, så långt som till der den lilla gångstigen krökte sig bakom stugan. Derpå fattade han helt oförtänkt hennes hand och sade: ”stanna, Ellin! du får icke gå längre, förrän du öppenhjertigt säger mig hvad du gör i denna nejd – och huru du kommit hit?” 
<sec/>
Mor har skickat mig – herr Göran, se så – låt mig gå nu! 
<sec/>
”Din mor? Det tror jag knappast. Rent ut sagdt, flicka – ty jag ser, du har icke tid och lust till omsvep – ja, rent ut sagdt, Ellin, jag har alltid ansett dig för den vackraste flickan i hela min fars församling. Bekänn derföre för mig, att du här borta i skogen befinner dig i fult sällskap. Du vet hvar den skurken Nickolson håller hus?” 
<sec/>
Flickan skiftade färg. Låt mig gå, herr Göran! utbrast hon och sökte slita sin högra hand lös. Han tog då i stället begge hennes händer och höll henne qvar. 
<sec/>
”Nej, Ellin,” svarade han. ”Utan omsvep! Dig skall intet ondt hända, och du skall äfven få gå lös och ledig, om du vill svara mig beskedligt på mina frågor. Är Nickolson till finnandes deruppe i skogen? Har han mycket folk omkring sig?” 
<sec/>
Den fattiga Joak Nickel, ja. Jag skall bära slagvatten till honom och gnida hans hufvud; om han kan få någon lindring! 
<sec/>
”Men du, Ellin, som, utan smicker taladt, är en så dygdig och galant flicka, säg mig hvad du kan hafva att skaffa med en sådan karl, som Nickolson! hur har du kunnat resa i väg med honom?” 
<sec/>
Herr Göran – Joak Nickel är likasom förenad med blodsband – 
<sec/>
”Se så der ja? Aha, store Gud!” 
<sec/>
Och – – men flickan slog ned sina ögon, utan att fullända återstoden af sin mening. 
<sec/>
”Hör Ellin!” sade herr Göran; ”jag lofvar dig, att om du ledsagar mig och en herre till – den der, som du såg vid landsvägen nyss, och för hvilken du bör hafva ett oändligt förtroende, ty han är vida, vida bättre än jag sjelf – korteligen, visa oss vägen till Nickolsons ide – ty jag gissar han ligger sjuk – så skall deraf intet ondt hända: bara godt! Rakt bara godt.” 
<sec/>
Flickan såg på honom med ett visst slags stort, nästan heligt förtroende. Men hon slog, såsom det tycktes, hastigt bort sina tankar och sade: Vet herr Göran, jag tror icke det är nog säkert för er begge att komma till skogen jemte mig; ty der är sällskap. Bäst är alltid, att akta sin egen lekamen. 
<sec/>
Detta lilla fintliga hot var på vägen att förtörna den lätt retade herr Göran. Emellertid fattade han hennes mening.” Gå, Ellin!” sade han. ”Gå förut! Vi skola följa dig på tjugu eller trettio steg, så att ej ditt sällskap deruppe kan misstro dig vara den, som leder oss till deras gömslen. Är ni många deruppe?” 
<sec/>
Åh – kring Joak äro icke nu rätt många just: de hafva göra på annat håll, det jag tror. Der i dungen är nu bara par tu eller tre. 
<sec/>
”Såå. Godt. Skynda förut!” 
<sec/>
Ellin gick. Göran Edeling nalkades åter till resvagnen och gaf Alexander en vink om att följa sig. När Medenberg kommit till honom, sade Göran: Nickolson hafva vi här i faggorna. Låtom oss följa denna flicka på en femtio steg, eller så. Har du mod och lust, bror, att se ett kanaljetyg under ögonen, eller kanhända i sjelfva hvitögat? 
<sec/>
”Det är just hvad jag har lust till,” svarade Alexander. ”För denna orsak hafva vi ju gjort vår resa. Men hvem var då denna flicka, Göran?” 
<sec/>
Trollpackans dotter på Dädemohult. 
<sec/>
”Hvad säger du? Låtom oss icke förlora ett ögonblick!” 
<chapter/>

<chaptername>SJUTTONDE KAPITLET.</chaptername>
falla vidare. djefvulen känner jag: nog vet jag hvem som är satan. 
<sec/>
De begge herrarne skyndade med muntra steg framåt. Vägen var visserligen icke någon väg, knappt en stig. Men hvad gör det? När en skön flicka, eller rättare sagdt den skönaste, stiger framföre på trettio stegs afstånd, så är stråten banad och lätt att gå. Intagande var också skogen: på sitt sätt intagande. Den var nemligen hiskelig. Men när det hiskliga består i storartade naturbilder, sådana som hundraårs granar, till hälften grånade eller förtorkade, stående emellan stenrösen och klyftor i svarta och gapande skepnader, höga som bergslott, så är det fasliga så sublimt, att det förtjusar. 
<sec/>
Ellin såg sig någongång om, likasom förstulet. Så mycket trodde herr Göran sig märka, att hon icke var emot, att de följde henne. Hennes blick kastade sig tillbaka med en viss godhetsfull sorgsenhet: det var således icke af hemligt, doldt koketteri hon önskade se sig i de älskvärda unga herrarnes sällskap, och nästan synbart tyckte om att förföljas. Men besynnerligt var det, att så ofta hennes stråt vek af bakom någon så skroflig och stor klippa, eller smög sig mellan så täta och utomordentliga buskar, att herrarne skulle kunnat alldeles förlora henne ur sigte, påskyndade hon icke sin gång för att komma ifrån dem, hvilket nu hade varit ganska lätt, utan – om vi få säga ut hvad vi tänka – hon stannade alldeles, hemtade anden, tills herrarne ånyo fingo igen hennes spår; och så fort detta skett, fortsatte hon åter med hastighet sin gång. 
<sec/>
Vädret var obeskrifligen vackert och solen sjönk på eftermiddagsvis. Herr Alexander såg med nöje en bäck ett stycke framför sig slingra med tokrolig djerfhet bort emellan de fauniska former, som skogens talrika föremål hopade omkring honom för att stänga hans väg. Nere vid bäckens spegel stod ett koteri låga, men löfrika alar, hvilka väl icke tyckte om det förnäma och himmelshöga sällskapet af så många tusen granar och tallar åt alla håll; hvarföre de ock samlat sig i ett litet slutet sällskap för sig sjelfva vid stranden. Men de stodo der likväl i tyst glädje och fägring: de gjorde knappt något annat i verlden, än speglade sig i vattnet. Ellins steg vände sig utföre åt alarne till. Troligen gick der nere någon spång öfver bäcken, som hon skulle öfver. ”Ack! här få vi vatten!” utbrast Göran, som i hast påminde sig att han nyss varit törstig. 
<sec/>
Flickans rörelser, under det hon fortskyndade emellan trädstammarne, voro så lätta, att säkert Dafnes icke voro det mer, då hon flydde undan för Foibos Apollon. Det var Alexander, som halfhögt förtrodde sin vän denna grekiska anmärkning. ”Ja, du!” svarade Göran Edeling, ”jag sätter denna täcka gestalt äfven öfver Dafnes, derföre, att hon icke är en mythologisk utan en sannskyldig flicka; och dessutom en Svenska, hvilka äro de skönaste fruntimmer i Europa; samt slutligen en Småländska, som äro de bästa i Sverige. Men – aha, du! – ahaj –” 
<sec/>
Görans utrop kom sig deraf, att han tyckte Ellin, derframme på den smala och underliga stigen mellan de spetsiga stenarne under alarne, snafvade och föll. Egde detta sin riktighet, så kunde hon falla illa i den djupa inskärningen, eller jordrennan, som bäcken gjort emellan branterna. Både han och Alexander störtade sig hastigt utföre, att komma henne till hjelp. 
<sec/>
I sjelfva verket steg hon upp utan att falla vidare, när hon såg de begge herrarne framme, nära sig. Likväl slog hennes bröst högt, likasom andedrägten hämmats genom en för stark ansträngning. Hon satte sig på en sten ett litet stycke ifrån, midt under ett par af de lummigaste träden; hon tycktes ej ämna i ögonblicket stiga upp för att springa bort, ännu så länge, men kastade stora ögon än på Göran, än på Alexander, fulla af forskning, i synnerhet på den sednare herrn, som hon aldrig skådat tillförene. 
<sec/>
Göran Edeling nalkades helt artigt och sade: ”det gör du rätt uti, Ellin, att du sätter dig och hvilar en grand; det kan du behöfva, minsann. Snafvade du så att du riktigt skadade dig?” 
<sec/>
Utan att upptaga hans sista fråga, sade Ellin, med en liten nick emot Göran och dervid en hastig pekning på hans vän: ”hvem är den der herrn, då?” 
<sec/>
(– Eller, rättaste taladt, hon sade icke så, ty hon yttrade sig på en egen behaglig småländsk dialekt, som kallas Östboska. Men vi kunna icke anföra hennes Östbospråk, så nätt det lät; ty det skiljer sig från allmänt begriplig svenska alltför mycket, och mycket mer än upländska. Vi få således nöja oss med att blott höra samtalet i den förargliga travestering, som en bok alltid nödgas göra af den verkliga naturen. Också föreföll just ingenting märkvärdigt, såsom läsaren skall få intaga.) 
<sec/>
Göran svarade flickan och sade: ”du behöfver icke vara rädd för denna herre. Han är så god, som jag sjelf, Ellin: och mig känner du af gammalt. Han hör nu till vår socken, ty han bor der hel och hållen; och du skall anse honom såsom en bekant. Det var rätt roligt att vi träffade dig så här oförmodadt: det är icke skämt, när jag säger dig, att vi kunna helsa dig ifrån din mor, Ellin –” 
<sec/>
Har den der herrn också varit hos mor? frågade flickan litet betänkligt, och upplyfte ånyo som hastigast sitt pekfinger. 
<sec/>
”Vi voro tillsammans på Dädemohult. Och jag skall säga dig, Ellin, att vi veta någonting –” 
<sec/>
Såså, jaja, afbröt hon med en märkbar blinkning. Jaja, det händer så ibland: det händer att man vet något. Men ack – herra’ – mor talar ofta rätt enfaldigt tyg: hon har orätt! smådumt har hon i hvad hon tänker – stundom, förstås – och hon vet platt inte hvarföre jag har gjort denna här färden – så att har hon pratat något derom för herra’ – som jag ser hon har gjort – så var det allt rasande, hon sagt. 
<sec/>
Ellin såg härvid mycket sorgsen ut. Nu fortfor hon: jag skall väl stiga upp, jag då, efter ni icke vill sitta, herrar: fast här är också bara stenar att sitta på. Men jag skall säga, det är icke så godt och bra, att ni kommer till Joak, utan att veta huru det är, litet på förhand. 
<sec/>
Alexander, som öfverhufvud var mycket mera menniskokännare än broder Göran, hade under tiden betraktat den okända flickan, och det förekom honom straxt, att det icke var så alldeles för ingenting – som man säger – hon hade snafvat och sedermera stannat och satt sig. Säkert är det något hon vid närmare betänkande funnit rådligt att meddela oss, innan vi komma fram till sällskapet, förmodade han. En flicka, som denna, skulle nog hafva kunnat springa undan, om hon velat. Han gick fram till Ellin, och sade förtroligt: ”jag har ett ord till dig ifrån din gamla, stackars mor på Dädemohult!” 
<sec/>
Hvad då, min herre? utbrast hon, förskräckt, såsom det tycktes, för den oväntade vänligheten. 
<sec/>
”Ellin! din mor sitter och sörjer. Hon tyckte alls icke om, att du for bort ifrån henne med den der Nickolson.” 
<sec/>
Tyckte hon icke om det? Jo vas hvad hon det tyckte; det gjorde hon visst. 
<sec/>
”Men du for bort med den elaka karlen, utan att säga din mor till; och om natten. Det var icke rätt gjordt. Nu sitter hon och gråter öfver dig mycket, mycket.” 
<sec/>
Visste hon icke af det? Jo vas hvad hon det visste. Har hon sagt, att hon icke kände till, då jag for utaf med Joak Nickel? Aha – du gumma du? Nånå, det är så! jag förstår’et nog! slöt Ellin med en mild suck och såg ned under alarne. 
<sec/>
”Men – hvarföre for du då bort med denna bof? Säg mig det, snälla Ellin. Du var alldeles för god till sådant. En tjuf – en – en – kanalje, kort sagdt.” 
<sec/>
Joakim? Ah – min herre. 
<sec/>
”Ja, jag säger det.” 
<sec/>
Joak är mors systerson, herre. Mor ville just icke, att han skulle blifva alldeles olycklig ändå. Hon ville icke se’n hängd i galge. Fast, nog var hon arg på honom, det är då säkert, också. 
<sec/>
”Hvad säger du? äro du och Nickolson slägtingar? syskonbarn? Det var då ej värre med ”blodsbandet” gudskelof!” 
<sec/>
Men, att jag for med honom, herre – tillade Ellin, utan att besvara hans utrop – det kom sig också af en orsak, min herre. Och det viste nog mor; fast hon icke rätt alldeles ville, att jag skulle bli så länge borta i släptåget, kan jag förstå. 
<sec/>
Medenberg blef högligen uppmärksam. Hvad kan den sköna flickan mena? tänkte han. Han såg henne skåda upp åt höger med ett utseende, liksom lyssnade hon på luftens susningar längst bort i skogen, eller på ljud från bekanta kanske? Men allt var tyst. ”Tala!” inföll Medenberg, ”tala utan fruktan, Ellin. Vi måste veta allt, innan vi träffa den olyckliga Nickolson. Jag vill icke längre kalla honom en galgfågel, efter han är så nära slägt med dig. Men så mycket kan jag förtro dig, att jag till hälften företagit hela denna resa för att träffa honom, och – om Gud behagar göra mig den nåden, att det lyckas – återföra honom ifrån förderfvet och olyckan till hvad bättre är.” 
<sec/>
Har herrn kommit hit, för att hjelpa Joak Nickel? ropade Ellin, och sprang hastigt upp. Kan det vara möjligt, herre? Min herre kan tänka på att vilja bistånda den – – Hennes sista ord uthviskades så fint, att man endast kunde höra ändelsen – ackarn; men om det var ”rackarn” eller ”stackarn” hon sade, blef oafgörbart. 
<sec/>
”Jag har lärt känna hans far, Ellin;” svarade Medenberg betydelsefullt. ”Jag kan säga dig, att jag verkligen också kommer ifrån honom, ja, rentut ifrån grefve Zeyton.” 
<sec/>
O min Gud! herrn vet minsann allt! 
<sec/>
Ellin slog tillsammans sina händer af förundran, hvarvid förmärktes, att ett echo befann sig på platsen, der de stodo, ty hennes handklappning upprepades tre gånger af de höga, svartgrå klyftorna i närheten. 
<sec/>
”Sätt dig ånyo, Ellin,” sade Medenberg, tog hennes hand och förde henne tillbaka till stenen, der hon sutit. ”Jag skall säga dig huru det är,” fortfor han; ”jag vet icke allt. Just derföre vill jag, att du skall berätta mig hvad jag nödvändigt måste känna, för att utreda denna besynnerliga härfva, och möjligen rädda den olycklige sonen. Jag fruktar, att han här i nejderna förehafver något ohyggligt arbete.” 
<sec/>
Så? vet herrn det med? Det är redan gjordt, min herre. 
<sec/>
”Hvad? Hvad för slag?” 
<sec/>
Evershult är uppbrändt, ser herrn. Der hafva de tagit dugtigt med pengar! Men Joak – den arma hund’ – fick också bli litet tilltygad; derföre har jag måst till grannas ett par gånger efter salva och slagvatten, fast jag just icke gerna går ut ur skogen – men till Gubben vid Hålkroken kan man väl gå – åja, nu är det icke stor fara med Joak, hvad lifvet vidkommer – men ack, du store! herrn skulle hafva sett på hur det såg ut den natten Evershult brann – det var morskt! – det var otäckt! – jag tyckte icke alls om det – men största delen af sällskapet ligger nu i skogen litet längre undan – och det är bara några par hos Joak – så att det är ingen fara för herra’ att gå dit nu, just – –  
<sec/>
”Men min Gud,” afbröt Medenberg otåligt, ”har då Evershult icke kunnat räddas för dessa förskräckliga bofvar? Jag ryser vid tanken! Den arma – arma – fru hofmarskalkinnan!” 
<sec/>
Det var väl värre med hofmarskalken, tyckes mig; ty han stöp i slaget. Ja, gjorde han så. 
<sec/>
”Hvad säger du?” 
<sec/>
Ja, som det var ock. 
<sec/>
”Men hvar befinner sig då den olyckliga fru Abelcrona? Ligger Evershult mycket långt härifrån?” 
<sec/>
Åh, min herre, rikt folk har väl mera än en gård. Frun far väl till en vacker herregård i grannsocknen, der hon har rum nog. Men nog tycker jag synd om henne; det gör jag. Hon är en gudfruktig menniska. 
<sec/>
”Säg mig i korthet, Ellin, hur har din slägting, denna herr Nickolson kunnat förmå sig till så grufliga illbragder?” 
<sec/>
Ja, ser ni herre, det var en fråga. 
<sec/>
”Har icke hans far, den förfärlige skälmen Zeyton, tubbat honom dertill? säg mig det, Ellin?” 
<sec/>
Herrn vet då det med? 
<sec/>
”Berätta mig allt! jag vet intet. Men jag måste känna det, för att kunna utföra hvad jag har i sinnet. Ganska säkert har du reda på hela historien, Ellin?” 
<sec/>
Ja, ni vackra herrar, det säger jag er, att djefvulen känner jag: nog vet jag hvem som är satan. 
<sec/>
”Du menar Zeyton?” 
<sec/>
Ånej, nej. Jag dömer icke den stygga menniskan: det får Gud fader göra. Men, satan, vet herrn, det är ingen annan än styfvern. Ja, som sagdt, penningen. 
<sec/>
Medenberg såg ned på den sittande arma flickan, som i detta ögonblick såg täckt sörjande ut. Han hade icke väntat denna moraliska, denna filosofiska vändning i talet ifrån hennes mun. Hon började i hans ögon se ut som en liten profetissa i öcknen. 
<sec/>
”Och Nickolsons mor?” vidtog han. 
<sec/>
Ja, ser herrn, det var klart. Hon hade ingen styfver, moster min, fattig. Derföre blef hon ock icke herr Zeytons grefvinna; ånej, vars. Och dermed så vardt Joak en oäkta menniska. Men en äkta luf, det fick han bli. 
<sec/>
Göran Edeling kände genom sitt hjerta en sprittning af glädje vid dessa ord. Han tog för afgjordt, att den behagliga Ellin icke måtte hafva följt Nickolson af kärlek, eller förförd på afsteg, då hon så sans façon kallade honom det han var. 
<sec/>
Ellin fortfor: Moster har jag icke sett; jag har aldrig skådat henne. Hon dog när sonen kom till verlden; och så godt var det, efter han ändå skulle födas till ett oäkta barn, stackarn. Så slapp hon ock se honom när han växte upp, blef stor och blef som han blef, rackarn. 
<sec/>
”Din moster var väl en vacker menniska?” 
<sec/>
Det vet jag icke. Men mor älskade henne mycket och har ofta talat om henne för mig. Mor säger alltid, att moster var lik mig, som ett bär. 
<sec/>
”Ellin, om jag viste riktigt – om du kunde berätta mig skälet uppriktigt, hvarföre du gjort sällskap med Nickolson på detta afskyvärda ströftåg? Jag vet icke huru det är; men – det förekommer mig, att jag anar din mening, goda flicka.” 
<sec/>
Ellin såg förvånad upp på den talande. 
<sec/>
”Ja, du vet det kanske icke fullt sjelf: men jag tycker på laget – jag nästan tror, att du har velat Joak väl i ditt hjerta – i din själ, skulle jag säga – och det, utan att ändock alls älska honom. Lika mycket härom. Vi få väl se. Men säg mig nu, Ellin, då vi börjat förstå hvarann, och du vet hvarföre jag besöker herr Nickolson och hans kamrater; säg mig hvar hans hjertpunkt står att träffa, om jag skall kunna uträtta något med honom?” 
<sec/>
Jo, det skall jag säga för herrn. Tala aldrig med honom om hans far; då blir han kall som en is, ilsken som svafvel; och blir en tjuf, en satan efter pengar. Om herrn vill det. Men tala med honom om hans mor – ! 
<sec/>
”Jag förstår.” 
<sec/>
Då kan herrn få honom att gråta: fast det står hårdt. Men åtminstone springer han då i elden för herrns räkning. Om herrn vill det. 
<sec/>
”Fattiga Nickolson.” 
<sec/>
Ja, som det är ock. Min herre! kan herrn tro det? för sin mors skull var det som han sprang i lågorna på Evershults gård; eller, som jag rätt vill säga, han tände på gården för hennes skull. 
<sec/>
”Hvad vill det säga? för hennes skull? Nickolsons mor är ju död?” 
<sec/>
Ja, men ändå så. 
<sec/>
”Denna gåta måste jag hafva utgrundad.” 
<sec/>
Herrn bör veta det, fortfor Ellin; ty eljest kan herrn ingenting uträtta med Joak. Derföre vill jag berätta herrn huru det är, att Zeyton bär sig åt som en djefvul emot sitt eget barn. Och ändock, vet herrn, älskar han mycket denna Joak; ty han tycker om honom. Han har väl icke haft undseende att pina honom. Efter han är kött af hans kött och ben af hans ben, så tyckte han, att han kunde få göra det. Men likafullt älskar han honom, efter han är hans eget kött. 
<sec/>
”Och har icke Zeyton befallt honom, att med sitt sällskap göra mordbranden på Evershult?” 
<sec/>
Jojo men; det kan nog hända, det. 
<sec/>
”Den gruflige fadern! Tänk, om han en gång får se sin son på stegel och hjul för sin skull. Men hör, Ellin, du sade ju nyss att Nickolson gått till denna rysliga ogerning för sin mors skull?” 
<sec/>
Ja, min herre; men det är bibliskt sagdt, förstår herrn. Ty Nickolsons mor är död, min herre. Min moster lefver icke. 
<sec/>
”Bibliskt?” tänkte Medenberg: hvad kan hon mena dermed? Aha, hon menar liknelsevis, allegoriskt. ”Nåväl, Ellin!” fortfor han högt: ”huru kunde det då vara för sin mors skull han gjorde upp denna grymma eld? Hon var väl icke en mordängel, eller ett mörkrets barn?” 
<sec/>
Nej, herre! – Ellin knäppte härvid ihop sina händer, liksom till en bön. 
<sec/>
”Jag förstår dig icke.” 
<sec/>
Min herre – herr – herr – hvad heter herrn? Jag vet icke herrns namn? 
<sec/>
”Det gör här intet till saken.” 
<sec/>
Jo; skall jag tala om detta, så vill jag veta herrns namn. 
<sec/>
”Godt; jag heter Medenberg, det är alltihop.” 
<sec/>
Medenberg. Om herrn vet – säg mig, om herr Medenberg då är af de tiotusen tecknade? Är herrn en af dem, som Djuret tecknade, då det gick iland här i Småland, när det kom öfver hafvet sunnanifrån? 
<sec/>
Alexander steg tillbaka. Hvad vill detta säga? tänkte han. Skulle väl den täcka Ellin här vara en af dem, som hafva den beryktade predikosjukan? Hon blef i hans ögon dubbelt intressant, ty, såsom han aldrig sett någon predikerska, men sjelf var en man af aktningsfull och religiös ande, så grep det honom i själen att en gång få skåda en sådan. 
<sec/>
”Ellin!” sade han – nästan med en ton af vördnad, så informator och herre han var –”förklara mig blott hvarföre du tror det vara möjligt, att Nickolson gått till denna oerhörda styggelse för sin moders skull? såvida hon var en from menniska?” 
<sec/>
Han har gjort det för hennes skull mest, det är visst, svarade Ellin; fast icke var det hennes ande, som dref honom till verket. Grefve Zeyton är en elak man, såsom ett slukande rofdjur; men han sade till sin son: gör blott detta sista åt mig ännu, Joak! så skall du sedan slippa höra utaf mig. Du skall då få resa bort till Engelland: du skall få resepengar genom detta. Och när du kommer dit, då skall du få lefva som en hederlig karl, efter ingen vet hvad du bedrifvit i detta land. Då kan du få blifva en menniska efter din mors sinne; som jag vet att du vill, gosse. Gör derföre detta! tag pengarne af Abelcrona, och kom! Så for Joakim Nickolson utaf; ty till hälften är han en slags skurk, som sin far, det kan herrn vara viss uppå. Men till hälften är han som sin mor, förstår jag: och han vill så gerna, gerna, gerna komma utaf detta landet till ett annat, och blifva en hederlig karl, om Guds ängel står honom bi, att han kan få det. 
<sec/>
”Och du har styrkt honom häruti, Ellin?” 
<sec/>
Ja väl, att resa till ett annat land – 
<sec/>
”Men dock icke, att tända eld på Evershult?” 
<sec/>
Nej, vars! Men efter det så var, att det icke kunde hjelpas – 
<sec/>
Medenberg skakade på hufvudet, och såg ömt på flickan. Så är det med dessa outbildade menniskors samveten, sade han för sig sjelf. Om jag icke mycket bedrager mig, så har denna Ellin, oaktadt allt det änglalika, som hon hjertligt hyllar, dock icke haft så fasligt emot en mordbrand, om hon ock icke alldeles gifvit sitt bifall dertill. Underliga menniskosinne! Kan hon likväl vara en predikarflicka? Men hvilka besynnerligheter är det icke man ibland hör om detta slags folk? De tillåta sig ju stundom saker, som ingen menniska skulle kunna förlika sig med; och ändock äro de religiösa, och det i högsta grad! 
<sec/>
”Du har följt honom på vägen, Ellin?” fortfor herr Alexander högt. ”Hvad gjorde du och din slägting tillsammans? Jag är säker på, att du talat många vackra saker med honom för att förmå honom snart resa öfver till Eng – till ”Engelland?” Icke så? Och blifva som sin mor? icke så? Henne sjelf hade han väl aldrig sett; men jag gissar att han älskade henne likväl, liksom en ängel i sin dröm: någon hade väl sagt honom, att hon till utseendet var lik dig, Ellin? har jag orätt? Derföre älskade han minnet af sin mor i sina tystaste tankar: och med dig ville han fara bort till ett annat land, för att bli en hederlig karl, och bli lycklig? Du har väl under vägen talat med honom, så ofta han ville höra på dig, om Guds andar och om himmelriket? icke så?” 
<sec/>
Ellin slog ned sina ögon. ”Nej, icke fara med honom utrikes!” sade hon. ”Men i det öfriga har herrn rätt, kanske.” De lummiga, täcka alarne viftade sina kronor öfver hennes hufvud, vid en sakta vind. 
<sec/>
Alexander såg på Göran med en tår glänsande i ögonlocket. Göran teg, litet bestört; han förstod sig mindre på allt detta. 
<chapter/>

<chaptername>ADERTONDE KAPITLET.</chaptername>

<chaptername>Ankomsten till Bergkulan.</chaptername>
ka som duga att räddas, och hvilka duga att hängas upp. 
<sec/>
”Jag är en vän af samtal, likasom af solsken,” sade Göran Edeling, ”men jag vill bestämdt, att någonting skall uträttas derunder. Derföre är det ock nu min fulla mening, att vi gå åstad att komma i gemenskap med bofvarne; ty ditåt står min håg. Innan vi foro ur Jönköping träffade jag, par surprise, en hög man inom länsstaten, och jag slog fram, på skickliga omvägar, att jag nog skulle vara road fånga tjufvar för landshöfdingeembetets räkning, såvida jag kunde räkna på någonting honnett för omaket. Jag lät förstå, att ehuru jag börjat med att beträda en lärd bana, skulle jag ändock kunna förlika mig med ett skickligt länsmansboställe. I den exsekutiva juridiken och den praktiska kameralen kunde jag stå till svars när som helst, och jag hade en ypperlig handstil. Nog af, jag har mina apparencer, som icke sakna utsigter. Hör mig, lilla, vackra Ellin! du kan och du skall hjelpa mig i detta: vi hafva känt hvarann af gammalt: mer än en gång har jag gnolat på mina visor utanför Dädemohult i de täcka, ljufliga morasen. Ellin – efter din utsago går jag att utforska Vernamobandet: jag utspanar skälmarne, och jag gifver vederbörande en vink om huru de skola fasttagas. Ty, jag kan aldrig föreställa mig, att du kan vara deras vän; ehuru du följt med dem och blandat dig i deras sällskap för Nickolsons skull, med hvilken du ville tala i himmelska ämnen. Jag gillar detta: jag gillar det mycket. Men att du slutligen skulle vilja i verkligheten resa öfver till England med en sådan karl – måvara nära slägting, köttsligt syskonabarn – ånej. Det vill du bestämdt icke, Ellin! och det gör du aldrig. Tro mig: du gör det icke. Snarare – ja, jag säger det – min lilla goda Ellin! – räck mig din hand, så skall jag hjelpa dig öfver spången här, under de löfrika slokbjörkarne. Alexander får gå ensam, efteråt, öfver spången. Ja, du! går allt väl: får jag tjufvarne: blir jag en karl med boställe – så skall jag efteråt kanske kunna hafva något att säga dig i förtroende. Jag torde komma att bjuda dig min hand ännu en gång till här i verlden. Men ts dermed så länge; tala om det för ingen. Minsann! om jag blir länsman – får mig syssla – får årlig lön – får tak öfver hufvudet – får – får – nej! något bättre, dugtigare, flinkare, gladare och vackrare i hustruväg kan jag aldrig erbjuda mig, än –” 
<sec/>
Under dessa muntra, halfqvädna visor tryckte Göran ganska varmt och trohjertligt torparflickans hand, hvilken han höll i sin, under det han varsamt ledsagade henne öfver till andra stranden. Ellin trippade efter, utan att vidare snafva. Alexander gick, som sagdt var, ensam. Han tänkte på – – lika mycket. 
<sec/>
När de voro uppkomna i dungen på andra sidan om bäcken, steg Alexander modigt fram, i jemnbredd med de andra begge, så att skön’ Ellin gick emellan. ”Hör ni, herrar! var snäll’ emot de stackars tjufva’,” sade hon, ”annars för jag er icke ditåt, utan hellre till räfgropen – hahaha! Ty här är nu en stor, stor lid. Ser ni? För jag er ned på denna sidan om liden, så kultar ni i gropen rakt ner genom granruskorna, och se’n så blir det just inga fästmänner af er mera, det jag kan tro. Men för jag er utföre på denna sidan, så komma vi till bergkulan bakom lilla ängslyckan: der i kulan ligger Joak Nickel på halm och äspegrenar. Men hör han, herr Göran! då får han icke bli för elak emot den stackars gemenskapen här, som stulit för att få sig litet af vår herres gudslån – så illa det var; ty nog vet jag, att det var illa, men –” 
<sec/>
Hur så, Ellin? vill du då, att man skall spara röfvare, mordbrännare, skälmar, tjufvar och tattare? 
<sec/>
”Nej! nog vet jag, att många bland dem äro riktiga stora bestar. Och dem må Göran gerna ta och halstra. Men der äro också andra, som icke hade ett Guds fän att äta, för sig och barna små, med mindre de skulle tugga alebark och svälja safve. Dem skall Göran skona, tills Guds dag kommer: ty Gud fader han kan fördöma dem, om han vill och tycker i sin stora vredes nåd. Men jag tycker synd om dem, och det skall Göran göra också, efter vi varit liksom gamla bekanta bort i vår socken.” 
<sec/>
Hur kunde Göran afslå sin barndomsvän och sockenbo en så mild och himmelsk begäran? Han kände redan på sig, att äfven som länsman skulle han göra en åtskillnad emellan brottsliga brottslingar, och andra. Du skall berätta mig allt, fortfor han till Ellin. Du är vän med dem alla, och du skall för mig öppenhjertigt beskrifva hvilka som duga att räddas, och hvilka duga att hängas upp. 
<sec/>
”Hängas upp?” inföll flickan bäfvande. ”Det tror jag icke är värdt att göra med någon.” 
<sec/>
Jag menade halshuggas; förlåt mig. 
<sec/>
”Uh, så han talar, Göran!” 
<sec/>
Tror du då, att det bör aflöpa med mindre för folk, som påtändt en hel gård, rånat, stulit och burit sig åt, som – 
<sec/>
”Nenej, det är väl så.” Ellin såg under dessa ord ganska betänksam ut, der hon gick; och hon fällde sina ord, likasom om hon varit medlem i någon högsta domstol. ”Sven” sade hon, ”honom kan Göran allt låta basta och binda och föra till landshöfdingen eller till tings, ty visst nog bör Sven mista nacken. Ja, vars. Den är en stor bof: hustru och barn har han icke, och han kan rätt dö. Men lille Brune-Per skall Göran skona. Han är ifrån Wrikstad, bort som om Nydala till; men han har hustru och barn ända långt i Rumskullsocken, om Eksjö, – ack, en så lång väg har han gått bara för detta! och han har gråtit och förbannat sig på, att han endast gifvit sig i detta sällskapet för att få en kaka bröd åt unga’ små. Jag har sett och lurat på honom ofta i smyg, och jag vet visst, att han gerna skulle gifva sig ifrån dem i denna dag, om han bara tordes: men han vet, att han skall få spö, och väl värre ändå, om han ger sig in ibland hederligt folk; dermed så stjäl han nu. Hestra-Jon, den skall Göran låta basa först; ty han talar nog sanning och kan bättra sig, om han får en grann på huden, vänner emellan; men kommer han in för ett landskansli och sättes i kurran bland deras utförskummade oxmicklar i länshäkteriet, blir han purt elak, så att sedan fins på honom ingen lagsvån till evelig tid. Serarpa-Anders, med röda ögonen, han är ett blixtrande åskväder, och han var den, som satte elden på Evershults herregårdsbyggning i östra knuten: den skall Göran skicka till landshöfdingen, om han vill flå’n: ty Anders är en skurk: han har piskat sin egen hustru brun och sin grannes blå: han har bott i Tönnäs, ej långt som från Toftaholm: om honom har jag hört så många fula sägner, att jag kunnat gråta sju skopor fulla. Men Nicke Bengt Ersson, igen, den är det synd om – det är skada på karl –” 
<sec/>
Så fortfor Ellin med sin beskrifning för Göran, likasom om han redan vore segerherre öfver hela bandet, och hon kunde dela ut nåd och onåd efter behag. Men, oaktadt orden, låg det någonting mycket ömt i hennes röst hvarje gång hon uttalade den fördömelse, hon nödgades afsäga öfver somlige bland sina vänner; och när hon förklarade, att den eller den väl finge lof att halshuggas, skedde det med en bedjande uppsyn, först på Göran, sedan på himmelen, och så ner på Göran igen. 
<sec/>
”Jaja, vi få se,” svarade han då med sin bistra farfarsmine. ”Vi få se; bara vi hafva dem i klämman först, skola vi göra miskund sedan.” 
<sec/>
Men hvar har då Göran allt sitt folk för att taga och fånga alla våra tjufvar med? 
<sec/>
Ja, minsann! det var en fråga, tänkte Medenberg, som en stund gått tyst vid sidan, och njutit af de begge andres svärmiska utflygter. 
<sec/>
”Åh lappri, Ellin!” svarade Göran högt och med stor tillförsigt. ”Jag är väl endast ensam; men det är redan mycket. Jag har här också en vän med mig, som likväl icke får taga någon i kragen eller slåss, ty han är magister. Men det är ingen frågan om sådant just nu, vackra Ellin. Du skall för närvarande endast tala om för mig huru allt står till i buskagerna, så skall jag sedan snart upptäcka konsten, att skaffa folk till skogen och taga bofvarne flockvis.” 
<sec/>
Men jag törs icke förråda bandet, inföll flickan; då är jag rakt en kanalje. 
<sec/>
”Hvad nu?” 
<sec/>
Ja; som det är ock. 
<sec/>
”Du har väl icke följt med tjufvarne af vänskap för dem, vet jag? Du har ju endast kommit så långt bort ifrån din mor för att tala om Guds rike med din förlorade slägting, Joak Nickolson, och hjelpa honom?” 
<sec/>
Jaja. 
<sec/>
”Ångrar du dig i hvad du sagt för mig?” 
<sec/>
Nenej. Men Göran blir aldrig min vän, om han nu icke gör som jag säger och låter bli att ange någon, mer än – än – än – jag skall tänka efter. Låt icke föra någon enda till Jönköping, herr Göran: hör han det, om han vill vara min vän! Ty der hafva de en så dålig arrest. 
<sec/>
”Dålig? der är den bästa arrest i hela länet.” 
<sec/>
Nej. Det har jag hört alla tjufvar säga, att der är den sämsta; ty man tar sig aldrig ut ur den. I Vernamo är den bästa arresten, Göran! der går en stackare med beqvämlighet ut och in. Och en menniska bör alltid hafva sin beqvämlighet. 
<sec/>
Göran skrattade, och han skulle väl hafva hittat på något svar; men de stodo i detta ögonblick vid ingången till bergkulan. 
<sec/>
Stanna härute litet, medan jag går in, sade Ellin. 
<chapter/>

<chaptername>NITTONDE KAPITLET.</chaptername>

<chaptername>Socken-hemligheternas början.</chaptername>
sjön, för att lefva godt. 
<sec/>
Under det att Alexander och Göran stodo utanför den lilla, bakom buskar, stenrösen och löfruskor dolda dörren till berghålan, hörde de ett doft buller, likasom inuti berget. Det tillkännagaf oro; men det kunde också betyda tillredelser, att på ett ”passande” sätt emottaga de begge fremmande. 
<sec/>
”Vi kunde rätt väl komma att föreställa ett par fångade fåglar, vi begge. Hvem ansvarar oss för, att vi icke blifva bergtagna, om vi gå ditin?” anmärkte Göran Edeling, som alltid, oaktadt sitt stora farfarscourage, besatt något litet af sin fars skrämsel i första ögonblicket. 
<sec/>
Ingen fara! sade Medenberg. Denna flicka ansvarar mig härför. 
<sec/>
”Denna flicka?” upptog Göran med sammandragna farfars-skrynklor i pannan. ”Hvad vet du om denna flicka, om jag får be?” 
<sec/>
Att hon är en utbildad moralist, det påstår jag icke, svarade den andre. Men – Göran, jag litar på dig sjelf. Du har, om jag förstått dig rätt, helt nyss ansett henne god, trofast och skicklig att fria till. Hon svarade väl icke just durchaus, att hon ville blifva din hustru; men en liten del af hennes täcka ansigte såg verkligen ut som biföll den dig. Du bör väl då icke om henne misstänka – 
<sec/>
”Misstänka henne? Magister!” utbrast Göran Edeling. ”Du skulle blygas, Alexander!” 
<sec/>
Nå, det är just hvad jag menar. 
<sec/>
”Men derinne kunna vara personer, som hon icke har makten med. Nickolson är en outsäglig krabat.” 
<sec/>
Vi få väl se. Jag fruktar honom icke det ringaste. 
<sec/>
I detsamma gnisslade den lilla dörren på sina ojemna hakar, insatta i sjelfva berghällen. Den vred sig upp till en tarflig öppning, just så stor, att en person, som aldrig varit gourmand, kunde tränga sig in derigenom. Ellins sköna hufvud visade sig deri. Håret var nu utslaget och uppsynen visade tecken till ångest. Hon vinkade åt Göran att träda in. 
<sec/>
Unga herr Edeling såg sig om. Han ville icke fullkomligt gerna hedra grottans inre med sin person, utan att få Alexander i sällskap. Denne följde honom derföre tätt efter. 
<sec/>
Men när Göran kommit in genom dörren, drog Ellin sakta till den; och då Alexander fattade tag i dörrkanten för att hålla den uppe och stiga in jemte sin vän, nickade flickan åt honom artigt afvisande med ett halfhögt: ”rättnu, si!” hvarpå hon vänligt, nästan med ett skämt strök bort hans hand ifrån dörr-ramen, och slöt till kulan midt för hans ögon. 
<sec/>
Sådant var betänkligt att upplefva. Aldrig kunde Medenberg hafva vunnit ett bättre tillfälle att botanisera, än här; ty han upptäckte rundt omkring sig sällsynta skogsblommor, örter, kryptogamer, svampar, hvilka han så godt som aldrig sett förr, och hvilka troligen tillhörde Småland ensamt i och för sig. Men han kände sig detta ögonblick för orolig att kunna taga och examinera en växt. Han ville icke lefva för vetenskapen. Han lade örat intill den tunna bräddörren, för att lyssna. Han hörde icke ett kny. Det varade en stund. 
<sec/>
Hans bröst började klappa högt. Hvad kan hafva händt broder Göran? tänkte han. I sällskap med denna flicka? – dö? – ånej – hon hade icke ett sådant anlete – men fångas – innästlas – 
<sec/>
Herr Medenberg hörde steg, som nalkades innifrån kulan; dörren sköts upp. En blek, nästan utmärglad gestalt stod honom till mötes. Mannen sågs i kläder, som tydligen utgjorde en blandning af bättre och sämre. Rocken var grof, illa skuren och än sämre sydd. Hvad som deremot syntes af byxorna, log finare emot ögat. De voro mörkgrå, melerade och utom all tvifvel herreplagg. Fötterna, längst ned, befunno sig utan strumpor: den ena i en trasig näfversko, den andra i en becksömsstöfvel. Kring halsen satt en smutsig, grönrutig halsduk; men öfver bröstet syntes en vest, som säkert haft sina galanta dagar. Den var af siden. 
<sec/>
Medenberg märkte en hastig rysning genomfara sig vid anblicken af det långa, oklippta, okammade, svarta håret, som liknade en yfvig buskväxt, mera än prydnaden på ett menniskohufvud. Han kände igen ansigtet, och en förfäran grep honom att stiga närmare. 
<sec/>
Herr Joakim Nickolson sade då, med en hemsk åtbörd, men icke ovänligt och utan försagdhet: ”vi känna ju hvarann? stig in, magister.” 
<sec/>
När Medenberg, det oaktadt, stod qvar på samma ställe, sade grottans värd: ”stig då in! välkommen till skogen! Jag kan bjuda på litet aftonvard; fast jag icke har det så bra, som jag hade det på Aronfors.” 
<sec/>
Medenberg kastade ett öga in i det vida, mörka rummet, som var urhålkadt, eller kanske af naturen sjelf danadt i bergklyftorna. Han upptäckte inga vapen, och ej heller någon vidare person derinne. Men han såg någonting till och med så hyggligt, som en liten bok, i svarta, vackra, pressade permar, liggande på spishällen, ej långt ifrån askan. Han steg närmare, förtröstande på Guds försyn. 
<sec/>
”Nåå, läser lilla Matts bra nu? gör Ulla goda framsteg?” frågade Nickolson vårdslöst och likasom om ingenting farligare vore att tala om. ”Jag skall säga magister Medenberg, jag känner de der begge barnen mycket väl: Ulla har bättre hufvud, men Matts blir också en gåpåare med tiden, alldeles olik sin kära far, den token Mekeroth.” 
<sec/>
Alexander bet sig i läppen för att tillbakahålla sin förargelse vid åhörande af så mycken fräckhet. Jag har icke kommit hit för att öfverlägga med inspektor Nickolson om mina elever, sade han. 
<sec/>
”Såå? herrn har kanske kommit till skogen icke af en händelse, men i ett – – ärende?” 
<sec/>
Alldeles så. 
<sec/>
Nickolson syntes ett ögonblick bestört, men det hindrade honom icke att bjuda sitt fremmande sitta ned på en hög af björnmossa, hvaröfver låg ett fång torra löf, hvilket allt sammanlagdt skulle föreställa en soffa i kulans innersta hörn. 
<sec/>
Jag tackar, sade Alexander, men jag sätter mig icke förrän jag får veta hvart min vän, herr Edeling, tagit vägen. Han trädde nyss hit in. 
<sec/>
”Prostens son? Åh, han aflägsnade sig ett ögonblick med min beskedliga städerska: hans rock behöfde borstas litet. Han hade blifvit dammig under promenaden. Det brukas ofta. De hafva aflägsnat sig, och uppgöra nu sina affärer.” 
<sec/>
Affärer? aflägsnat sig? men hvart? Medenberg såg sig om, och upptäckte ej i hålan någon annan dörr, än den, hvarigenom han inkommit. Likväl var det skumt för hans, vid detta slags dager icke ännu vanda ögon, så att väl någon skrymsla till utgång åt annat håll kunde finnas, utan att han blef den varse. 
<sec/>
”Frukta ingenting för prostens son,” sade Joakim Nickolson; ”han och jag hafva varit gamla bekanta i socknen långt innan herrn kom dit, och flickan lär väl icke heller ärna taga lifvet af honom, hoppas jag. Sitt ner, herr Medenberg. Nå – hvad skulle vara orsaken, som förskaffat mig äran af detta lärda besök?” 
<sec/>
Alexander framtog grefve Zeytons bref och räckte det till herr Nickolson. 
<sec/>
Denne grep skrifvelsen med häftighet, och då han igenkände stilen utropade han spasmodiskt: ”ifrån – honom!” 
<sec/>
Alexander betraktade den förlorade sonen, som stod och läste sin förlorade faders bref. 
<sec/>
Likväl sammanhöll Nickolson sitt anletes muskler så väl, att han genom ingenting förrådde sin djupa sinnesskakning. När han slutat läsningen, sade han blott: ”jag förstår icke huru herr grefve Zeyton har kommit att skrifva ett dylikt bref?” 
<sec/>
Alexander Medenberg afbröt: låtom oss ej leka fremmande för hvarann; jag vet allt. Det måste stå i brefvet, att jag känner alltsammans. 
<sec/>
”Allt?” gentog Nickolson. ”Det är verkligen sant, att i brefvet står mycket – – men allt? min herre?” 
<sec/>
Vi hafva ingen tid till inledningar och formaliteter. Herr Nickolson! var uppriktig emot mig, och det fullständigt, så torde jag ännu kunna reda en härfva, som blifvit på det förfärligaste sammantrasslad. Men sök inga undflygter, nyttja inga krokar. På Aronfors är allting upptäckt, och försöket att få anses drunknad har alldeles misslyckats. 
<sec/>
Herr Nickolson stod som uppdragen ur sjön. Han stirrade hemskt på den fremmande. 
<sec/>
Denne fortfor: ett rysligt dåd har nyligen blifvit begånget på Evershult. Derom ville jag gerna erhålla några enskilda uppgifter. Men jag nöjer mig nu med att fråga: hvar befinna sig de 2500 Rdr? jag måste genast hafva dem. Jag vet, att dessa penningar, som af gref Zeyton nyligen lemnats åt den olycklige hofmarskalken Abelcrona, ånyo blifvit tagne ifrån denne genom en oerhörd illbragd. Dessa penningar, som egentligen tillhöra herr kapten von Mekeroth, är jag hitkommen att återfordra. Ja – herr Nickolson, förundras gerna! – men jag går icke härifrån, förrän jag bekommit hvad jag skall hafva. För öfrigt, tillade Medenberg med en mildare ton, är jag icke i okunnighet om herr Nickolsons önskningar och planer att lemna Sverige, hvilket säkert vore godt, såvida det kan ske utan nya brott. Jag gillar afsigten, att i ett annat land försöka en ny och bättre lefnadsbana. Omöjligt är icke, att något medel härtill kan upptäckas, om herr Nickolson till en början visar ett sinnelag och en öppenhet nu, som sätter mig i stånd, att – 
<sec/>
Medenberg såg på Nickolson med en rörd blick. Denne hade under början af det oväntade samtalet visat benägenhet att sammanknyta händerna, eller visa tänderna; men brefvet från grefven innehöll åtskilligt om öfverbringaren, som höll honom starkt tillbaka. 
<sec/>
”Herre!” sade Nickolson, ”hvad vill herrn jag skall göra? Hvad ämnar herrn? säg rent ut! Hota bara icke – det är hvad jag – – anhåller om. Ty jag behöfver blott hvissla, och herrn skall se sig omringad, ganska omringad.” 
<sec/>
Godt! svarade Alexander med trygghet och satte sig på den nyss erbjudna soffan af björnmossa i grottans ena hörn. Kom hit och sitt vid min sida, herr Nickolson, så skola vi rådslå om hvilka utvägar kunna vara möjliga att taga. Till en begynnelse vill jag säga herrn, att herrn hvarken hvisslar på sin pipa, eller omringar mig med sitt folk. Dylikt skrämmer mig icke; ty i sådant fall hvisslar också jag. 
<sec/>
Nickolson betraktade sitt fremmande allt mera förvånad. ”Herr Medenberg hvisslar?” frågade han. Redan Zeytons bref hade betagit Nickolson modet att emot en man, som kunnat hafva ett sådant med sig, gå till väga utan omsvep. Han stod något förbluffad, såg stindt på Alexander och upprepade: ”jag ser ingen pipa just: hvad ämnar herrn hvissla med?” 
<sec/>
Nog af, att jag hvisslar, om jag ser att det behöfs: det vill säga, om herrn begår den dårskapen att försöka våld. 
<sec/>
”Men – hvad hvisslar herrn då med, om jag – – får fråga? Jag märker ingen pipa.” 
<sec/>
Min pipa heter Ellin. 
<sec/>
Vid detta namn steg Nickolson åt sidan, än mera häpen. ”Ellin?” sade han. ”Skulle Ellin hafva –? Nej! hon kan icke hafva förrådt mig! Förrådt mig, sin – nej, nej, nej! Det är omöjligt! omöjligt!” 
<sec/>
Medenberg såg ännu en gång på Nickolson med förtroende och upprepade: kom hit, sitt jemte mig; vi skola samtala om någonting, som icke torde vara fullt ut så obehagligt, som det synes. Ellin, den vackra flickan i skogen, har icke förrådt sin slägting, sin moders systerson. 
<sec/>
”Ha! herrn vet?” 
<sec/>
Ty – fortfor Medenberg med oförändradt lugn – det kan icke kallas förräderi, att hon beskrifvit sin moster såsom en täck, en intagande, ehuru ganska olycklig qvinna – 
<sec/>
”Oh – min mor! min mor! Men huru vet herrn – Ja! jag finner, att herrn känner allting! Min mor – min älskade stackars mor!” 
<sec/>
Herr Nickolson sjelf har icke sett henne? 
<sec/>
”Nej – aldrig. Den lyckan beskärdes icke mig, att få se och höra min mor. Men jag har hört henne omtalas. Oh – men herrn skall skratta åt mig? – i mina drömmar, i mina tankar, ofta, ofta under min barndom, men sällan sedan, har jag sett henne. Jag är mycket olycklig, min herre.” 
<sec/>
Men – Ellin är lik henne. 
<sec/>
”Herre! i Guds namn – hvem är herrn? Huru vet herrn så många underbara saker, som ingen annan menniska känner?” 
<sec/>
Kom ännu närmare hit på mossan, så skola vi öfverlägga om något än bättre. 
<sec/>
Bofven, på hvilken hela detta samtal magiskt verkade, kunde icke emotstå. Han gick, nästan med utseendet af ett barns förtröstan, fram till den fremmande, och nedsatte sig nära hans sida. 
<sec/>
Alexander fortfor: jag gillar planen att resa bort utur Sverige. Men innan detta sker, måste många saker först bringas i bättre ordning. Det var icke det rätta, att taga 2510 Rdr ifrån den hederliga och välgörande kapiten von Mekeroth. 
<sec/>
”Gud! herrn vet då summan precis på riksdalern? Kanske äfven på skillingen och runstycket?” 
<sec/>
Äfven det, om det behöfs: 20 sk. och 9 rst. 
<sec/>
Nickolsons ansigte antog en förfärlig blekhet. Han trodde sig sitta vid sidan af en allvetande ande; och det förundrade honom, att den, som var allvetande, dock kunde se så hygglig och beskedlig ut. 
<sec/>
Låtom oss lemna dessa barnsligheter, gentog Medenberg, och såg på uslingen vid sin sida med en melankolisk godhet. 
<sec/>
”Det fins en afgrundsande på jorden, som har tvungit mig till allt ondt!” utropade Joak. 
<sec/>
Vi skola icke tala om honom nu så länge, herr Nickolson. Vi skola tänka på oss sjelfve, en stund först. Det var icke det rätta, att låta sprida ut det ryktet om sig, att man dränkt sig. Allt detta var väl gjordt med afsigt att komma undan, och sedan, likasom uppdykt ur vattnet, kunna få allt bra och förmånligt stäldt åt sig på jorden. Men man behöfver icke alltid vara uppdragen ur sjön, för att lefva godt, min herre. 
<sec/>
Joakim Nickolson såg ned emot grottans fuktiga jordgolf, och suckade. 
<sec/>
När nu de stulna penningarne, eller det mesta af dem, nemligen 2500 Rdr, blifvit lemnadt till hofmarskalken Abelcrona till betalning af en viss revers; då var det slutligen det minst rätta af allt, att i röfvarsällskap öfverfalla hans gård, stjäla dessa penningar på nytt, och – o min Gud! – tända eld på hans hus. 
<sec/>
”Herre – det gjorde icke jag; det gjorde Anders från Serarp. Nej, vid Gud, jag gjorde intet vidare, än att jag gick in i Abelcronas chiffonier och tog hvad jag borde hafva.” 
<sec/>
Godt. Serarpa-Anders torde få plikta dyrt för sitt eldiga nidingsdåd. Men jag vill hafva igen kapten von Mekeroths penningar: hvar äro de? gif mig dem genast. 
<sec/>
”Omöjligt!” 
<sec/>
Det skall göras möjligt, säger jag. 
<sec/>
”Men – inför lefvande Gud!” utbrast Nickolson, och hans bleka kinder öfverdrogos af en hastig feberrodnad, ”hvarföre hyser herr Medenberg en så stor välvilja för den ömkliga Mekroth, och ännu mer för den afskyvärde Abelcrona? Honom har icke skett mera, än fullkomligen rätt och billigt, det är säkert.” 
<sec/>
Den afskyvärde Abelcrona? Hvad vill det säga? 
<sec/>
”Ha – min herre? herrn är dock icke allvetande, hör jag. Herrn vet då icke hvad hofmarskalken gjort i sina dagar? Honom har ingenting vidare träffat, än en liten bit vedergällningsrätt. Jag märker, att herrn har ändå icke kunskap om alla våra socken-hemligheter.” 
<sec/>
Jag känner blott grefve Zeytons hemlighet, och hans olycklige sons. 
<sec/>
Joakim fäste på Medenberg en blick, i början genomborrande, men småningom försmältande allt mer i ett hopplöst, förtviflansfullt vemod. Hans hufvud sjönk ned emot hans till hälften obetäckta, blekgula bröst; och det började luta sig litet på sned, liksom egde icke halsen full styrka att bära upp sin börda. ”Herre, jag är – oäkta,” uthviskade han med en hväsande, kall stämma. ”Men hör ett halft ord till: jag skulle icke vara det, om icke hofmarskalken Abelcrona varit.” 
<sec/>
Medenberg studsade, och såg åt sidan på sin granne. Berätta! berätta! sade han, och fattade Nickolsons hand. 
<sec/>
Brottslingen tog den och kramade den ett par sekunder krampaktigt. 
<chapter/>

<chaptername>TJUGONDE KAPITLET.</chaptername>

<chaptername>Socken-hemligheternas fortsättning.</chaptername>
Medenberg. 
<sec/>
”Min mor var en ringa qvinna,” började Joakim Nickolson med en röst, som för första gången hade någonting ganska klangfullt i ljudet. ”Hon var en ringa qvinna; dock icke till börden af de allraringaste, min herre. Hennes far hade varit klockare, eller, jag kan till och med säga, organist i en af församlingarne i grannskapet. Organistdotter – det är ju bra litet? Det är dock icke det minsta, det ringaste på jorden. Hon var icke blott och bart en bonddotter, min herre: förstå mig! Och Ellins mor var det lika litet. Min mor var god och skön. Jag såg henne aldrig sjelf, men jag har hört det sägas: jag har hört det af dem, som icke kunde tala osanning i detta. Min far älskade henne! jag är öfvertygad om, att han gjorde det! jag har hört alltför mycket derom, för att tvifla derpå. Min far, herre – herrn känner hans namn? – min far var icke på den tiden bekant som en elak man, en äfventyrare, en vinglare. Han bar en titel, som värderades af månge: grefvar växa ej på alla halmstrån. Hofmarskalken Abelcrona – – hofmarskalkar älska grefvar. Han lät min far förstå, att en ung, brave, skön utlänning och grefve – ty allt detta på en gång var Zeyton då – skulle med ära och nöje upptagas af någon bland ortens familjer. När förtroligheten emellan hofmarskalken och grefven ifrån denna inledning allt mera ökades, kommo de i handelstransaktioner och spekulationer med hvarandra. Abelcrona föreslog Zeyton ett gifte af nobelt, af mycket högadeligt slag: han hade en systerdotter, som borde försörjas. Zeyton studsade härför i början: kärleken till min mor hindrade honom, att genast bifalla den hofmarskalkiska propositionen. Likväl uträttade den så mycket, att han ständigt sköt upp, och sköt upp, och sköt upp, att viga sig vid min mor. Han lät henne slutligen förstå, att det aldrig skulle blifva utaf. En djup smärta undergräfde från denna stund hennes sinnes krafter, själen upphörde att gjuta kraft i hennes aftynande kropp; hon dog, efter att hafva gifvit mig lifvet. Ej långt derefter uppfyllde min far hofmarskalkens önskningar, och förmälde sig med den unga fröken, som Abelcrona önskade göra till en grefvinna. Brudparet gick till kyrkan öfver gräset på min mors graf, som ännu var så unggrönt och spädt, att det icke viste af någon förvissnelse, stackars gräs. Det var allegoriskt taladt; men det är en sanning, att grefvinnan Celestine blef försörjd, såsom hennes morbror uträknat. Blef hon lycklig? jag vet icke. Herr Medenberg, tro mig! hon var dock en god menniska, hon dref icke bort mig ifrån min faders hus och hem, ehuru hon dock viste hvem jag var. Henne har jag aldrig hatat, och jag skall det icke! Herre, vid lefvande Gud, jag har en gång som liten gosse sett grefvinnan Celestine sitta och gråta på min mors graf i en aflägsen socken: förstår herrn hvad det vill säga? – Ja, herrn förstår det. Då brann mitt hjerta i bröstet, ehuru jag ej var mer än nio år, och jag svor att älska denna grefvinna som en ängel: och kommer hon i fara, i lifsfara, skall jag dö för att rädda henne! om jag kan. Så mycket älskar jag min mors efterträdarinna: kan en menniska göra mer? Och vet herrn hvarföre jag älskade henne så högt? Jo, jag såg, att hon hade icke efterträdt min mor i min fars hjerta, det var saken: han älskade icke denna Celestine, denna olyckliga, förvissnande, som blifvit så väl försörjd. Jag, Joak Nickel, växte upp, herre! icke till min faders namn, men till hans själ och sinne. Så mycket hade en samhällsform förmått, att den, genom sitt uteblifvande för min mors räkning, kunde göra henne olycklig och mig oäkta: leda henne till grafven, och mig till – – jag vet icke ännu rätt – får väl se en gång. Men så mycket förmådde denna form icke, oaktadt sin medvaro, som att göra offret, Celestine Zeyton, lyckligt. Min far blef fattigare dag ifrån dag; allt mera invecklad i dessa gagneliga affärer, för hvilka han sjelf har en ganska stor fallenhet, det är sant, men som också hofmarskalken gaf den första och största utveckling der på orten. Min far var utlänning, icke just kunnig i svenska ekonomien och lagen; och – Abelcrona begagnade sig deraf. Hahaha! jag uppväxte, och jag började se allt mer och mer. Jag begynte sjelf invigas i allt fler och fler hemligheter. Jag vill just icke heller säga, att herr Zeyton af naturen var den samvetsgrannaste. Och mig lärde han åtskilligt, som skulle bära frukt för oss begge två en gång. Men jag växte upp, icke blott till kunskaper, men också till hat. Högst få viste hvems barn jag var. Jag begynte hata två herrar mer än sjelfva afgrunden, det får jag säga.” 
<sec/>
Två? Jag har icke hört omtalas mer än en Abelcrona ännu. 
<sec/>
”Två, herr Medenberg!” fortfor Joak Nickel i ett genom sinneshäftigheten allt gröfre språk. ”Två har jag hatat. Den ena var den stora djefvulen Abelcrona, som först förledde min far, att icke vilja tänka på min mor mera. Den andra var den lilla, usla, medelmåttiga saten, men dock alltid en sate, nemligen Mekekekeroth.” 
<sec/>
Hvad ondt hur då herr kapten August von Mekeroth gjort? 
<sec/>
”Jojo. Det har herr Medenberg hört, att min far ifrån början alldeles icke ville tänka på att öfvergifva min mor. Abelcronas alla fagra ord förslogo icke, förrän han upphittade det ljufva rådet, att narra min far in i köpet af ett par hemman, som skulle vara mycket förmånliga att ega, men dock satte min far uti en liten lappris struntsak, skuld. Penningen, herre! hör herrn, vet herrn hvad penningen är? Det är rikets yppersta erkeskurk. Penningen är satan sjelf, säger alltid min Ellin. Ack, hon har rätt! hon är min mors unga, lefvande afbild! jag tror på henne, som på Gud. Gud? nej fy, jag tror på henne som på en blomma, en näckros; och jag ville kasta mig i sjön för hennes skull.” 
<sec/>
Tala med mindre sinnesrörelse, herr Nickolson. Säg mig med lugn, hvad ondt har väl kapten von Mekeroth kunnat göra? 
<sec/>
”Jaså, ja det var sant. Jag hade så när glömt den otäcka stackarn. Hvad har han kunnat göra för ondt? Ja, det må väl herr Medenberg fråga, det är rätt. Den mesen ser väl icke just ut för att hafva kunnat föra en hel slägt till afgrundens brant. Men hederligt och godt folk, sådana som han med fullt skäl tillhör, förmå alltid göra något till olycka och förderf, förmå de ock ingenting annat. Saken var i korthet den, att, så innästlad i svårigheter min far blef, lät han ändock icke böja sig under Abelcronas ok, förrän Mekroth gick in på planen och lade sin lilla vigt ofvanpå. En droppe kan fylla en bägare, så att den rinner öfver bräddarne. Mekroth är blott en droppe här i verlden, en liten ömklig droppe. Men denna droppe gjorde nog, denna gång. Han var ogift då; han och gref Zeyton voro på den tiden såta vänner. Då min far hos honom insinuerade sig för att erhålla den penningförsträckning han behöfde, så lät Mekrothen honom förstå, att han väl egde den summan, och äfven att han kunde aflåta den; men ändock höjde han på axlarne. Min far ville veta, hvarföre han axlade sig med en så obehaglig grimace. Herr Mekroth lät honom då ytterligare begripa, att han länge hoppats på att i gref Zeytons hus erhålla en agreabel societet att umgås med i socknen; men som han hörde, att han omöjligen ville uppfylla hela nejdens, hela länets, hela verldens, med få ord, allt hederligt folks billiga och intagande önskningar, så hade Mekroth i stället – kapten, och sin egen envisa herre, såsom han alltid var – beslutit, att lemna ut sina penningar på annat håll; på annat! nemligen – hvad tycks? – åt en ung baron, som hölle på att fria till fröken Celestine. Vid dessa ord flög min far upp i eld och lågor. På en gång eggad af föraktet, som han såg utbreda sig öfver honom för min mors skull, och af det ekonomiska bekymret, fattade han ögonblickligt det beslut, som skulle beröfva min mor lifvet, mig (då icke ännu född) mitt tillkommande namn, kosta honom sjelf ett helt lifs lugn, och fröken Celestine ett helt lifs glädje. Han reste flux, buren af hemska nattfåglars vingar, bort till detta Evershult, som lågorna nu hämnande slutit i sin famn. Han for till Abelcrona, uppgjorde sitt slutliga frieri till hans systerdotter, ty den af Mekroth framskjutne baronen var endast en fint; saken bragtes till ända, och von Mekeroth försträckte den der lilla summan, som behöfde lånas. Beelzebub! Man kan vara liten, som en von Mek, och ändock en satans satan.” 
<sec/>
Stilla er, herr Nickolson. Låtom oss samtala i ett mera vanligt språk. Vi skola komma att förstå hvarann bättre, om vi låta alla slags sataner vara. 
<sec/>
Nickolson drog en djup, djup suck, och satte handen för pannan, likasom för att komma till sig sjelf. ”Förlåt mig, herre,” sade han litet kallt; ”jag har en tid lefvat i skog och mark, min tunga är bäsk, som tallbarken. Jag har haft mening med hvad jag sagt, derföre har jag nyttjat hvassa ord under det jag talat om ett par helvetes skurkar till hederligt folk.” 
<sec/>
Medenberg tog ånyo hans hand, tryckte den, och såg rörd in i hans ansigte. Fortfar att berätta, sade han; och försök en gång att göra det på ett annat sätt. 
<sec/>
”På ett annat sätt? Nåväl!” Joakim Nickolson sänkte med dessa ord sitt hufvud åter sorgset emot sitt bröst, likasom arbetade han att göra sig lös ifrån sina mest älskade tänkesätt. Efter en liten stund sade han med mild, men dock alltid temligen hemsk röst: 
<sec/>
”Jag skall berätta i några få ord. Då jag växte upp under min fars ögon och af honom invigdes både i alla hans hemligheter och planer, lärde jag att som en trosartikel hata tvenne personer på jorden, herrarne på Aronfors och Evershult. Min far har en eldsjäl. Han älskade mig – jag tror det – med en brand, som kanske liknade den låga, han hyst för min mor. Men han hade intet skäl, kan jag begripa, att gifva mig en annan moral, än sin egen. Olycklig, i mycket förförd, och i mycket bedragen, företog han sig, tror jag, att icke rätt mycket efterfråga andras rättigheter. Jag vill försöka att tala i herr Medenbergs egen stil, såsom han bedt mig. Jag skall således öppet säga: min far företog sig att vara en bedragare, och att nyttja mig som medel. Jag – hvad kunde jag hafva häremot? Då jag tyckt mig inse, att ett visst samhällsbud icke haft någon annan påföljd, än att bringa min mor till döden, min far i förderf och grefvinnan Celestine i olycka; så föll jag snart på den tanken, att de öfriga samhällsbuden, eller åtminstone något af dem, torde stå på lika svaga fötter. Herr Medenberg! jag var osäll nog, att börja anse eganderätten för en lumpen historia, så ofta – märk väl! – den innehades af personer, som narrat och bedragit andre på samma gebiet. Så föll jag på den gräsliga tanken, eller rättare, gjorde min far till viljes att falla på den tanken – att stjäla: det är ju det rätta ordet? Jag ansåg stjäla göra ingenting, så fort jag tog penningar, de der djeflarne (ack förlåt mig! jag skulle icke nu nyttja det rätta ordet!), ifrån personer, som i sin ordning också bedragit, och, ehuru med iakttagande af alla samhällsföreskrifter, bestulit sin nästa. Min far ville, ser herrn, att jag skulle bestjäla kapten von Mekeroth; och jag gick gerna in derpå, ty det var han, som hade bestulit min mor på lifvet, och mig på ett ärligt namn. Min far ville också slutligen, att jag skulle bestjäla Abelcrona; och jag gick också gerna in på det, af samma skäl. Men – jag fruktar, att jag har talat ett ohyfsadt och groft språk? Förlåt grottans son och ulfvarnes broder.” 
<sec/>
Medenberg ryste för tänkesätt, som voro ännu ohyggligare, än sjelfva de ord, hvari de sökte kläda sig så huldt som möjligt. Han tyckte sig se en febersjuk, eller åtminstone en andeligt sjuk, i kamraten, som han hade vid sin sida på björnmoss-soffan. Jag tror mig inse allt, svarade han Nickolson med en röst utan vrede. Hämnd, en inbilladt rättvis hämnd har ledt både fader och son till – 
<sec/>
”Galgen? ja, min herre; såvida det icke blir mig möjligt att komma till England. Ack, jag vill till min farfaders rike!” 
<sec/>
Medenberg påminte sig härvid någonting om Newcastle med ovilkorlig rysning, och han svarade: äfven i England finnas galgar, herr Nickolson! Men förlåt mig, utbrast han genast, då han insåg det djupt sårande, hvartill han obetänksamt fört talet. Jag lofvar, att med allt hvad i min makt kan stå, så begå sakerna, att herr Nickolson kommer öfver till England. Jag har bekantskaper i Göteborg: ja – jag har till och med sådana bekantskaper ute på sjelfva Majorna, att, om ingen annan hjelp blir, en person-utsmugling kan utföras – ja, ty i detta fall, i ett så beskaffadt fall, tror jag – jag tror, att om herr Nickolson bifaller att återställa de der åtkomna penningarne, skall jag kunna taga på mitt samvete, att rädda herrns person genom en liten omgång af pass-stadgan. Ty menniskan måste dock i vissa fall vara större, vara af mera betydenhet att frälsas till själ och kropp, än det kan vara angeläget att rädda en §. Jag kan hafva orätt; men jag skall med säkerhet uppfinna något, det säger jag, till herr Nickolsons räddning. Handla blott nu uppriktigt i verlden; och gör i allt som jag vill. O min Gud! fans då i hela detta förfärligt tragiska drama ingen enda ljuspunkt? ingen enda ängel till den olycklige sonens varning, och till vink om att beträda en bättre stråt! 
<sec/>
”Ljuspunkter?” 
<sec/>
Ja, herr Joakim. Fans då i trakterna af Karmansbol, Evershult och Aronfors ingen enda god menniska af inflytelse och verkan? 
<sec/>
”Har jag icke redan nämt en?” svarade brottslingen, och såg upp på Medenberg med ett par ögon, som i hast fingo en ganska egen eld uti sig. ”Har jag icke talat om grefvinnan Celestine? Hon var en ängel emot mig och mot alla, så mycket hon förmådde, stackars, goda, fattiga grefvinna. Hon lefver ännu på sitt sätt på Karmansbol, och är en olycklig ängel, min herre. Hennes morbror har gjort henne dertill.” 
<sec/>
Store Gud! nu påminner jag mig. Hofmarskalken Abelcrona skulle då vara grefvinnan Celestines morbror? 
<sec/>
”Hvem eljest?” 
<sec/>
Ursäkta mig. 
<sec/>
”Det är sant, att hofmarskalken, som nu en lång tid legat i skarp strid med Zeyton, icke varit med sin fot på Karmansbol på ganska länge; ehuru de begge herrarne just nu nyligen hade återkommit till vänskap sedan den der reversen blifvit liqviderad.” 
<sec/>
Det är sant: jag förstår då hvem den herrn var, som i Jönköping steg in rätt artigt till grefve Zeyton. 
<sec/>
”Abelcrona? minsann! han hade rest till Jönköping för att möta sin från Medevi hemresande fru, och göra henne en surprise genom sin närvaro i Jönköping. Detta viste jag och mina kamrater ganska väl, ty under tiden eller rättare straxt litet derefter, gjorde vi en surprise på Evershult.” 
<sec/>
Och hofmarskalken Abelcrona föll ett offer för att – 
<sec/>
”För sina synder, min herre. Dock är det ganska visst, att icke jag var den, som jagade kulan genom hofmarskalkens hufvud. Stjäla är min sak: mörda får alltid någon annan fundera ut att göra, som finner det beqvämligt för sig. Jag tog penningarne, de djeflarne (aj, nu igen!), ur Abelcronas chiffonier, och Serarpa-Anders var den, som sköt honom med Zeytons puffert (den hade jag lånat Anders! så långt kunde jag gå!). Och han sköt honom derföre, att han hörde honom komma i trappgången, då jag höll på som bäst att kapa i det inre rummet. Men när vi väl voro ute och vår väg, satte samma Anders eld i huset, så att hofmarskalken skulle slippa gå ut och säga åt någon, att han blifvit ihjälskjuten. Att han stöp, det tänker jag på med glädje, det får jag säga. Men, såsom åskan var så god och gick den dagen, hoppas jag folket skall tro, att det var hon, som slog ned i Evershultsknuten – ty hon slog verkligen ned någonstans – och medsamma skall man tro, att Abelcrona blef oskyldigtvis inbränd. Det må man gerna tänka om honom. Det är så godt.” 
<sec/>
Det tror ingen, herr Nickolson: man är sanningen på spåren, och bandet blir snart fasttaget. 
<sec/>
”Hahaha! det skola vi bli två om.” 
<sec/>
Det är redan fast, om jag icke alltför mycket bedrager mig, svarade Alexander och nickade betydelsefullt. 
<sec/>
”Hvad?” utropade Nickolson med hastigt förökad blekhet. ”O store Gud! hjelp mig likväl, herr Medenberg! Min herre försäkrade ju, att någon möjlighet skulle kunna gifvas för mig att segla öfver till England?” 
<sec/>
Vi få se. Det kommer an på. Vill då herr Nickolson uppföra sig emot mig som en uppriktig menniska? 
<sec/>
”Inför lefvande Gud, herre! jag försäkrar er, att jag icke för allt i verlden skulle hafva haft hjerta att låta Serarpa-Anders sätta eld på Evershult, om hofmarskalkinnan då varit hemma. Ty det skulle jag icke hafva nänts.” 
<sec/>
Var fru Abelcrona icke hemkommen? 
<sec/>
”Nej, icke ännu. Vi viste ganska väl, att husbondfolket, både han och hon, voro borta; och vi passade på att vittja långrefven innan de skulle hinna hem. Likväl hade hofmarskalken sjelf förmodligen hört något oråd eller rykte, som gjorde, att han hals öfver hufvud reste – reste fortare än fru och barn, och kom hem så hjertans lagom.” 
<sec/>
O min Gud, hvilket oråd? hvilket rykte? skulle jag, jag sjelf vara orsak – 
<sec/>
”Han anlände hem precist för att bli skjuten af en engelsk puffertkula i sin stora trappa, när han kom att åse sina tjufvar. Jag säger ännu en gång, att det fägnar mig. Ty han förtjenade stupa således; och mycket säkert hade det varit något Guds finger, som drog honom dit i det ögonblicket. Men, herre, det upprepar jag, att alldeles icke skulle jag hafva nänts låta dem sätta gården i brand, om frun varit tillstädes. Ty det må herrn tro – herrn är nykomling der å orten och kan icke veta allt – men fru Abelcrona är den andra ängeln i socknen, näst efter den arma grefvinnan Celestine.” 
<sec/>
Är hofmarskalkinnan så god? 
<sec/>
”Herr Medenberg! hon var den, som aldrig gillade tillställningen af gref Zeytons parti med fröken Celestine: det har jag fått höra af trovärdigt folk. Hon låg ständigt öfver sin man, hofmarskalken, att han ej skulle inlåta sig i denna plan; men han gjorde det ändock. Och sedan olyckan var skedd, har hon i hemlighet visat både mig och mången annan en god hand i tysthet. Jag vill icke säga, att det verkat så mycket; ty jag var, af mina orsaker, en förstockad menniska. Men fru Abelcrona har skänkt mig en skönt inbunden psalmbok, med min mors namn inskrifvet uti, i mening att psalmboken skulle vara som en ständigt manande röst ifrån min mor. Det tycker jag så mycket om fru hofmarskalkinnan för; ty det var vackert och välment; ehuru det, som hennes man gjort emot mig, skadade mig mera, än det, hon sjelf gjorde, gagnade mig. Men jag älskar henne ändock för den lilla bokens skull. Ser herr Medenberg der framme på spishällen? Der ligger psalmboken!” 
<sec/>
Herr Medenberg betraktade ånyo den lilla vackra boken, som redan vid hans ankomst fästat hans uppmärksamhet. Han skakade undersamt på hufvudet. En mordbrännare älskar sin psalmbok? hvilka förvånande motsägelser i en menniskas hjerta! 
<sec/>
Nickolson skyndade sig att yttra: ”undra icke, min herre! Fru Abelcrona är religiös, hon var ledamot af bibelsällskapet, hon gör mycket, mycket godt. Också är det för hennes skull jag lyder och håller mig så gerna till Ellin, den vackra flickan. Ty Ellin är bekant, på afstånd, med fru hofmarskalkinnan; hon får bibelskrifter af henne, och hon predikar efter de texter, som fru Abelcrona låtit utdela.” 
<sec/>
Predikar Ellin? 
<sec/>
”Icke riktigt. Men hon talar vackert, vänligt och himmelskt, och det är besynnerligt, huru hon ofta böjer mig. Och, efter hon väl som mest fått den ingifvelsen af hofmarskalkinnan, så skattar jag denna fru sjelf ganska högt; och jag sade ej för mycket, då jag påstod, att hon är den andra ängeln i socknen, näst efter –” 
<sec/>
Grefvinnan Celestine? 
<sec/>
”Ja; men jag vill tillägga, att det fins ännu der å orten en god själ till, och det är fru Mekroth.” 
<sec/>
Fru Aurora är en ganska förträfflig person. 
<sec/>
”Hon hyser hat och förakt till ingen.” 
<sec/>
Jag mins, fortfor Medenberg, med hvilket uttryck af hjertligt medlidande hon utlät sig, då ryktet spridde sig, att herr Nickolson hade dränkt sig. 
<sec/>
”Jaså? den goda fru Aurora! Ja, herr Medenberg, om jag skulle af någon orsak sörja öfver hvad jag gjort på Aronfors, så är det, för att det kanske injagat oro och ledsnad hos min älskvärda, min goda fru patronessa. Hon är den tredje ängeln der i socknen. Såsom jag sagt. Efter min herre behagat fråga efter ljuspunkter, så har jag nu nämt tre: men flere finnas ock icke, tro mig.” 
<sec/>
Anser herr Nickolson, att fruarne Abelcrona och von Mekeroth äro lika olyckligt gifta, som fru Zeyton? 
<sec/>
”Nej visst icke. Herrarne Abelcrona och Mekeroth kunna hafva varit elaka och lumpna karlar emot andre; men icke emot sina fruar. Likväl vet jag, att de hafva hindrat sina fruar i många goda företag – hm –” 
<sec/>
Hvad menar herrn? 
<sec/>
”Det är förbi nu. Men för några år sedan voro de tre fruarne sinsemellan inbegripna i en ganska liflig brefvexling, rörande jag vill icke säga hvad. Häruti var det, som i synnerhet fruarne Abelcrona och Mekeroth blefvo afbrutna genom sina män, som funno saken alltför romanesk, om ej värre. Herrarne voro blott affärsmän. Fruarnes täta öfverläggningar hindrades; och de tvungos att åter blott vara sina herrar mäns gemåler, men ingenting för menskligheten vidare. Sedan förgick en lång tid, då de nästan icke alls råkades. Ty allting har för ändamål att gå upp i rök, herr Medenberg. Sådan är ställningen än i denna stund. 
<sec/>
Men hvad betyder allt detta? Det låter som en hemlighet? 
<sec/>
”Det är en sanning, att fru Abelcrona, hvilken var själen i planen, numera genom sin mans frånfälle ånyo är oförhindrad att begynna sitt stora verk.” 
<sec/>
Men hvaruti har då hennes stora, verk bestått? Skulle hon utföra det tillsammans med de begge andra fruarne, säger herrn? 
<chapter/>

<chaptername>TJUGONDEFÖRSTA KAPITLET.</chaptername>

<chaptername>Medenberg och Ellin afgå.</chaptername>
sträcka din högra hand i luften? 
<sec/>
Joakim Nickolson hade troligen för ändamål att svara herr Medenberg på hans sista fråga, då ett förfärligt buller nalkades från det inre af grottan. Alexander bragtes härigenom att ovilkorligt kasta sina ögon åt det mörka hållet, der han förut ingen dörr blifvit varse, men nu såg glimten af ett ljus, en fackla eller lyckta. Han tänkte genast på sina vänner, Göran och Ellin, organistens sköna dotterdotter. Men ljudet hade dock mera tycke af skrål, än af kärleksgnabb. 
<sec/>
”Det är lögn! pur lögn! en sakr– de lögn!” Dessa oborstade ord, utropade eller snarare utvrålade af en till hälften hes och högst ohygglig stämma, hördes ifrån öppningen af en liten dörr, genom hvilken, då den allt mera vreds upp, åtskilliga hufvuden, armar och fötter stucko in. 
<sec/>
Tig och håll munnen, eller knostrar jag dig, Anders! Jag knusar dig, säger dansken: till stoft knusar jag dig! Jag grusar dig. 
<sec/>
Dessa oerhörda ord märkte Alexander tydligen vara Göran Edelings, hvilken också nu i hög, rak, barsk och stolt gestalt steg in. I hans sällskap följde flera för Alexander obekanta personer, och midt ibland dem alla Ellin. Hon tycktes vara i stor sinnesrörelse; hennes annars så blygsamt upprullade och hoplagda hår låg i ovårdsamma, fast icke derföre mindre vackra lockar öfver axlarne. Hennes ögon nästan flammade. 
<sec/>
Nickolson sprang upp ifrån björnmoss-soffan. Det var synbart, att han förvånades öfver uppträdet, och att hvad han såg, alldeles icke ingått i någon af honom uppgjord beräkning. Alexander Medenberg steg också upp. 
<sec/>
Göran Edeling trädde framåt i grottan och höll Ellin vid handen. Åtta, tio personer af det vildaste utseende omgåfvo dem. Deras morska, djerfva, i visst fall löjliga, men dock alltid hotfulla och ohyggliga åtbörder gåfvo Alexander tillräckligt tillkänna, att han såg framför sig en afdelning af de beryktade mordbrännarne och tjufvarne. Men hvad som förundrade Alexander mest, var, att, med undantag af en enda – honom, som Göran kallat Anders, och hotat att både knusa och grusa – syntes de öfrige snarare stå på Görans sida och vara hans välbevågna vänner. Hvad i Guds namn har tilldragit sig? tänkte Medenberg. 
<sec/>
”Karlar! tappra karlar!” upprepade Göran med basunröst, när han kom midt fram i hålan, ”jag säger er ännu en gång, att jag är en person, som alltid håller hvad jag lofvar. Och den slår jag ihjäl, som vågar påstå, att Ellin ljugit i hvad hon sagt. Du tiger, Anders! Serarpa-Anders, du håller munnen!” 
<sec/>
Hvad vill allt detta betyda? utropade herr Nickolson. 
<sec/>
”Jo,” svarade Göran, ”det vill betyda, att alla dessa dugtiga karlar, skogsmän och redlige smålänningar – alla, så när som på en, den helvetes Anders – beslutit, att på mitt ord blifva redlige smålänningar om igen. Hvad är det för en usel profit, att gå och stjäla? Ah bah. Jag har sagt dem, att om de, i stället för att vara röfvare, förenade sig med mig om att gå och taga fast på de öfrige röfrarne, så skulle jag göra dem till folk: jag skall skaffa dem landshöfdingens förlåtelse, och pengar till. De hafva lyssnat på mitt ord och begripit sanningen. Men mest har jag att tacka Ellin för detta.” 
<sec/>
Hvad är det du har gjort, Ellin? utbrast Nickolson, på en gång vred och darrande. 
<sec/>
”Hon har ljugit för dessa usla krabater så i grund, att de tro henne!” ropade nu åter Anders från Serarp, hvilken ej kunde styra sin förargelse. ”Den flickan har jag aldrig tyckt om, Nickolson; fast du tycker om henne. Och du får nu nog smaka en släng af hennes slef. Genom bakdörren, der borta i hålan, släppte hon in den här fremmande busen, som ser ut att vara herre mer än folk. Han sade för oss, att vi skulle hålla oss beskedliga och lyssna på hans tal, emedan han hade något att förkunna oss. Och innan han sjelf begynte, började hon sjelf öppna sin egen mun på det sätt, som hon brukar emellanåt för dig sjelf, Nickolson. Ack då – anstår det väl, att predika för oss om himmelriket och att vi skola blifva saliga? Jag påstår, att flickan ljuger: det gör jag. Hon fordrade immerfort, att vi skulle höra noga på denna herre, emedan hans röst vore ett sänningabud ifrån himmelens Gud. Det må Gud fader tro, men icke jag. Nickolson! jag säger dig, Nickolson, kör ut den rackarn: du skulle aldrig hafva släppt in honom. Hvad skulle han hit och göra? Har du folat in honom till oss för att omvända oss?” 
<sec/>
Ett kraftigt slag öfver munnen, ifrån Görans breda hand, satte punkt för Serarpa-Anders’ invändningar. Och innan den olycklige Nickolson hann sansa sig, sade prostens väldige son: 
<sec/>
”Raska kamrater! bind den der djefvulen Anders. Han skall blifva vårt första rof. För honom ensam lofvar jag er hundra riksdaler banko, om ni hjelper mig att föra honom oskadd till Jönköping. När jag tänker efter, så lofvar jag er tvåhundra banko för hans person; ty jag vill minnas, att det var just han, och ingen annan, som stack eld i knuten på Evershult. Att hafva den krokodilen i sina klor, är minst värdt sina trehundra riksdaler, åtminstone riksgälds. Fort, kamrater!” 
<sec/>
När herr Nickolson till sin outsägliga häpnad märkte, att herr Edeling, hvilken han inlåtit i grottan såsom en gammal sockenbekant, af hvilken han ansåg sig ingenting hafva att frukta, då han kom i Ellins sällskap, nu i hast vunnit hans folk, och desse redan stodo i begrepp att binda hans bästa buss, Serarpa-Anders, insåg han sin egen yttersta fara af detta tilltag; han sprang fram och ropade: 
<sec/>
Är ni ursinniga? Nicke Bengt Erson, och du, Lille brune Per! hvad tänker ni på, för sju tusan taljade d–r? Begriper ni icke, att er enda vinst häraf blir att komma i galgen allihop? Ty, om ni går till sta’n, med Anders aldrig så mycket bakbunden, så skall nog landskansliet ändock förstå, att ni är tjufvar och mordbrännare, ni med; och ni får aldrig ett gudslån förlåtelse. Spö skall ni få, fästning och halshuggning, allt som det faller sig, det lofvar jag er; och det blir tacken för att ni gör uppror emot era anförare och förråder era kamrater åt döden! 
<sec/>
”Ah, prata!” sade Göran, och gjorde genom en hvass örfil slut på Nickolsons dialog. ”Begrip, att ni skall icke sjelfva gå så långt som in till Jönköping; då blef ni visst fast. Men ni skall stanna i närmaste skogen; så reser jag ensam in till landskansliet med Anders, och tar ut penningarne, som den bofven är värd. Jag menar, att fru Abelcrona skall väl gifva något för honom. Med dessa penningar far jag ut tillbaka till eder, och ni får dela summan; ty sjelf tänker jag ingenting behålla. Så fara vi åter tillsammans, att fånga flere tjufvar på samma sätt. Och så delar ni ensamt belöningen för dem igen, alldeles på samma sätt. Det tror jag blir bra: hvad sägs?” 
<sec/>
Ett vildt och stormande hurra besvarade Görans ord. Han såg förnöjd på sina nya vänner, och utbrast: 
<sec/>
”Jo, jag tror det. Det skall smaka bättre, menar jag, att fara omkring såsom kronans män, hederliga och stadde med inkomster, än att bråka till vägs på det sju helvetes vis, som ni gjort hitintills, och till sist blott ändå få spö för omaket. Nej! ärlig varar längst, det är mitt ordspråk; och den, som tänker som jag, han räcker upp sin högra hand!” 
<sec/>
Alla i sällskapet, så när som på Anders och Nickolson, uppräckte sin hand så högt och ansenligt de nånsin kunde. De flesta sträckte icke blott den högra, utan äfven venstra handen emot höjden, i glädje öfver att kunna få vara ärligt folk och ändock slippa hungra: två omständigheter, som de förut ansett omöjliga att förena. 
<sec/>
Joakim Nickolson stod skälfvande och djupt förkrossad. ”Nåå, inspektor Joak? skall icke äfven du sträcka din högra hand i luften?” sade Göran, och gick honom in på lifvet. Men då han intet svarade, fortfor den förre: ”det fins icke ruter i dig, då du ej är menniska att ångra dina missgerningar, omvända dig, blifva ett Guds barn och en kronans man! Fy, Nickolson, du skall bindas. Klokare hade du då gjort, om du verkligen gått ned i sjön, än blott utsprida ryktet derom, skryta med att vara dränkt, och dock stå som en sate ofvan jord. Det duger ej för Skam att gå på torra landet, skall jag säga herr inspektoren. Skynda er, godvänner! bind mannen!” 
<sec/>
Medenberg trädde fram till Nickolsons sida, och sade åt sin vän: jag svarar för honom, Göran! han behöfver icke bindas. 
<sec/>
”Vill du hafva Nickolson?” 
<sec/>
Jag vill hafva honom, Göran. Tag du Serarpa-Anders, och gör upp med dina trupper om bästa sättet att forsla honom till någon nejd i grannskapet af residenset, hvarest du sedan kan möta dem och resa in till landshöfdingembetet med din fånge. Nickolson skall jag åtaga mig. 
<sec/>
Som du behagar, svarade Edeling. 
<sec/>
Den olycklige, förlorade Nickolson kastade på herr Medenberg de mest bedjande blickar. Under det att Görans nya vänner vederbörligen starkt bundo Anders till händer och fötter (ty han svor på, att han icke skulle stiga ett enda steg med sina egna ben utmed dem, utan att de måste föra honom i vagn, likt en fängslad tjur), gick Medenberg afsides i ett hörn af grottan och vinkade Nickolson till sig. Äfven Ellin gaf han tecken att närma sig. När han såg dem begge vid sin sida, sade han halfhögt till Nickolson: 
<sec/>
”Allt beror på denna stund. Säg mig hvar de tagna penningarne befinna sig, och lemna mig dem. I annat fall låter jag genast på ögonblicket fängsla er. Och en gång i rättvisans händer, blir sedan ingen räddning mera möjlig.” 
<sec/>
Ack Joak! tro på den beskedliga herrn och lyd honom! hviskade Ellin med den ljufvaste, den mest förföriska röst, och uppräckte sina händer bönfallande emot sin slägting. 
<sec/>
Nickolson syntes kämpa en gruflig inre kamp. Han svarade intet, men gick fram till ett litet bord, som i grottan tjenade till allt hvad ett bord nånsin kunde. Han ref ett hörn af det bref, han fått ifrån sin far i dag, skref med blyerts några ord derpå, gaf lappen till Medenberg, och hviskade åt Ellin: ”följ honom bort till gubben.” 
<sec/>
Ellin lättade sitt bröst med en djup suck, och gaf med en nick Medenberg tillkänna, att han borde komma med henne genast. 
<sec/>
Alexander, som häraf icke kunde ana annat än godt, trädde fram till berghålans dörr med Ellin. Han öfverlemnade Nickolson så länge i sin väns händer, medan han sjelf var borta. ”Vi äro genast åter,” sade han till Göran; ”uppgör du emellertid dina planer, huru du bäst må kunna komma härifrån med dina tappra bussar, utan att hela det öfriga tjufbandet får reda på er och faller öfver er.” 
<chapter/>

<chaptername>TJUGONDEANDRA KAPITLET.</chaptername>

<chaptername>Paketet.</chaptername>
tro mig, att vi pusta längre. 
<sec/>
Ellin trädde med raska och behagfulla steg uppför skogsbackarne, som ledde ifrån berghålan. Allt emellanåt såg hon sig om, likasom orolig, så länge hålan kunde skönjas. Medenberg följde efter, med en liten hjertklappning, det kunde han icke hindra; ty han stod nu på vägen till sjelfva vinnandet af sitt stora ändamål. När stigen blef litet jemnare och bredare, gick han ända fram till Ellins sida, och fortfor att vandra hurtigt på, utmed henne. 
<sec/>
”Ellin,” sade han, då deras gång något hade saktat sig, ”jag kan icke förstå, hvarföre du i dag skulle hemta slagvatten åt herr Nickolson: han såg väl svag och olycklig ut, men icke låg han till sängs, såsom man eljest mest brukar, när det skall vara slagvatten å färde?” 
<sec/>
Flickan svarade, halft småleende och halft dystert: det är för sin själ han ville hafva slagvattnet, vet herrn. Det är så med samvetet, kan jag tro. Ty jag förstår väl det. Joak, stackarn, pjunkar nu mycket med sin kropp, och tror sig vara sjuk i den, och vill hafva både slagvatten och annat. Men der sitter icke det sjuka på honom, min herre. 
<sec/>
”Du har säkert rätt, goda Ellin,” sade Alexander, rörd af den visdom, som vältaligt yppade sig i dessa enkla ord. ”Men säg mig i förtroende, hvart gå vi?” fortfor han. 
<sec/>
Till Gubben vid Hålkroken. 
<sec/>
”Hvem är det? Är han en af bandet?” 
<sec/>
Åh, det begrips. 
<sec/>
”Är det långt dit?” 
<sec/>
Der hafva vi varit en gång förr i dag; det var just der, som herrarne begge två träffade mig. Och der tänker jag väl Jeppe Jonsson, den pojken, än som bäst står och undrar, i lag med hästarne. 
<sec/>
”Hvad säger du, Ellin? Skola vi gå till den usla stugan vid landsvägen? Är det Gubben, han der?” 
<sec/>
Ja, må tro det, svarade flickan med en täck nick. Den gubben ser rätt enfaldig ut. Men, den som hade allt hvad Måns Brynteson sitter och gömmer på, han vore rik som kung Salomo. Förlåte mig! jag skulle icke nämna Skriftenes språk, så här i ljungbackarne. 
<sec/>
”Det skadar icke, Ellin. Säg mig för ro skull en sak: har du träffat och talat med fru hofmarskalkinnan Abelcrona för icke längesedan?” 
<sec/>
Ellin stannade tvert på skogsstigen och såg på sitt vandringssällskap med förändrade ögon. Hon sade likväl intet ord. 
<sec/>
”Jag frågar dig ej om någonting ondt,” fortfor Medenberg. ”Du kan tala till mig helt öppet. Den goda, förträffliga fru Abelcrona har säkert skänkt dig vackra små skrifter, och talat för dig om det Bästa i verlden.” 
<sec/>
Flickan blinkade och skådade på honom skarpt: herrn menar visst, att jag har predikarsjukan, di kallar, som doktor Sköldberg är så rasandes på? Men jag skall säga för herrn, att det är synd att tänka så. 
<sec/>
”Jag tror icke, att du har någon sjuka, bästa Ellin.” 
<sec/>
Jo men, tror herrn. Ty annars så skulle herrn icke hafva frågat mig efter fru Abelacrona. 
<sec/>
”Är då hon af det folket, som man kallar Läsare, Ellin?” 
<sec/>
Det är allt ett dumt tyg, att tala härom, herre. Om herrn säger mig först hvad det är att vara en läsare, så skall jag sedan säga för herrn, om jag är läsare. 
<sec/>
”Jag kan det icke, och vi skola låta bli att tala härom, efter det gör dig sorgsen. Men ett ord vill jag yppa för dig i förtroende: om jag rätt skulle kunna beskrifva hvad det är att vara Läsare, så finge jag medsamma tillstå för dig, att jag sjelf är en sådan. Nemligen på mitt vis, förstår du: ty det skall jag säga dig, att alla af det slaget äro icke i alla sina stycken alldeles like hvarann. Jag älskar Guds heliga ord; och jag tror, att utan det stode icke jorden i blomma för mig.” 
<sec/>
Ellin hviskade knappt hörbart och likasom blott för sig sjelf: Guds heliga ande är ljuf att förnimma, genom hvem han talar: den menniskan är icke en torr halm, utan ett grönt gräs på ängen. Han kan ock bära blommor, om Gud så vill. Ty den menniskan är ett godt, mjukt och saftfullt gräs. 
<sec/>
Medenberg såg åt sidan på Ellin. Hon syntes i detta ögonblick skön på ett obeskrifbart sätt, och hennes klara kind bar någonting oförklarligt omkring sig. Hon gick i tanken blott för sig sjelf, och utan att säga sitt sällskap det minsta. Han insåg varsamheten häraf, och hennes klokhet att icke fördjupa sig i samtal med en obekant. Men hvad han icke kunde fatta, var, att se hög religiositet sluta sig så nära intill brottet, och att en flicka af detta slag möjligen en enda dag kunde vara i bofvars gemenskap. Han föll härvid in i den nya föreställningen: det är just till synden som religionen helst sällar sig; och ibland fullkomligt goda menniskor finnes knappt religion, i ordets vanliga mening! För en så djerf slutsatts studsade han likväl tillbaka. Han såg med själens öga in öfver sig sjelf, och yttrade hörbart: ”jag – jag är blott en torr halm, som intet begriper! jag är icke ett grönt gräs med lefvande saft, och ej har jag blommor, ej blad.” 
<sec/>
Vid dessa oväntade ord blickade Ellin, i sin ordning, på herrn vid sin sida. Deras ögon möttes. Den djupaste, innerligaste vänskap, såsom då två själar förstå hvarann, utgöt sig i den korta, vackra blick de kastade på hvarann: ett tycke, fullt af fromhet, tro och gudalik känsla afspeglade sig deruti. Aldrig hade Medenberg så, som i denna stund, erfarit huru han med hela sin person tillhörde folket, det lägre folket, af hvilket hans föräldrar i Majorna också verkligen utgjorde medlemmar. Flickan, som här gick utmed honom, var en organists dotterdotter, och verkligen fullt ut lika förnäm som han. Det enda, som skilde, var drägten; hvilken han bar på herrevis, och hon efter en bondflickas snitt. 
<sec/>
Men denna formskillnad betydde i hans ögon ingenting. Han betraktade det väsende, som vandrade i den behagliga lunden vid hans sida, med en värme och vördnad, som uppgingo i storlek med den högsta aktning, han någonsin känt för en menniska. Han beklagade tyst den ställning till ett ondt sällskap, i hvilken hon för närvarande befann sig; och beslöt, just för hennes skull, att göra allt hvad i hans förmåga stod för att söka frälsa, söka till en bättre stig öfverföra denna Nickolson, efter hon sjelf utsatt sin person så mycket och så farligt blott för hans räkning. 
<sec/>
Oförmodadt, efter en liten stunds tystnad, sade Ellin: ”känner då herrn hofmarskalkinnan, efter han frågar mig om henne?” 
<sec/>
Fru Abelcrona? jag känner henne litet, ganska litet. Likväl kan jag säga dig, att hon är mig i visst fall mycket bekant. 
<sec/>
”Har herrn nyligen träffat henne? Jag har icke sett henne på en dryg tid, ty hon har varit bortfaren. Stackars fru! nu lärer hon något sörja.” 
<sec/>
Ja, Ellin! utbrast Alexander, det får jag säga dig, att det var ett ohyggligt dåd, som dina bekanta gjort på Evershult; och jag begriper icke, att du kan ett ögonblick vara i så grofva, djefvulska menniskors sällskap? 
<sec/>
”Ack, min herre, jag kan försäkra herrn på det dyraste Guds ord, att Joak – så förkommen i det onda, han än eljest må vara – dock icke ville sätta eld på den sköna herregårdsbyggningen. Nej; han ville allenast taga penningarne. Jag vet det. Och det tyckte han vara bra, efter Abelcrona tagit ifrån honom och hans mor långt mera, föråt. Det må nu Gud fader veta, huru pass rätt det var. Men, att jag går i syndares sällskap – – ack, min herre! jag är sjelf en syndare. Inför Gud är ingen rättfärdig: icke en, och minst jag.” 
<sec/>
Medenberg såg hastigt och strängt på henne, för att om möjligt upptäcka i hvad mening hon yttrat dessa ord: om det skedde till följe af medvetenhet om något verkligt brott för egen del, som hon begått, eller af den allmänna religiösa hängifvenhet, då menniskan erkänner hela sin natur för syndig. Han insåg tydligen, att det var det sednare. 
<sec/>
Under allt detta hade de framkommit till landsvägen, och sågo den lilla stugan, som Ellin kallade Hålkroken. När Jeppe Jonsson på långt afstånd blef sin herre varse, gjorde han ett hopp af glädje utmed vagnen, der han stod, och utropade: ”aj, herr Leksander, nu hafva vi hvilat oss nog! och det är icke godt, tro mig, att vi pusta längre.” 
<sec/>
Straxt, straxt: om en liten stund, min gosse, svarade Medenberg. Vi måste ännu töfva något, tills herr Göran kommer efter. Tag ur mun’ på hästarne; sätt på grimmorna, om du vill, och bind dem vid gärdesgården. Jag går in hit på en handvändning. 
<sec/>
Ellin och Alexander stego in i stugan, der gubben ännu satt vid spisen och bultade på sina ämbar. Dock hade han under tiden synbarligen lagat flera band. Gumman höll upp i sin väfstol, och såg med ett visst välbehag på den återkommande herrn, som hon igenkände. Nu har han besinnat sig på väfven, tänkte hon: han kommer visst för att bjuda mig något för alnen. Få höra! 
<sec/>
Men Medenberg vände sig i stället till gubben, och lemnade honom herr Nickolsons lapp. Fader Måns steg hastigt upp och såg med förvåning på Ellin, liksom fordrade han en förklaring af henne, huru det kunde hänga ihop, att den fremmande herrn skulle få del af bandets skatt. Hon nickade och svarade på hans nick, den hon ganska väl förstod, att Joak Nickel låtit henne följa med för att intyga riktigheten. 
<sec/>
Gubben stod och besinnade sig. Han rynkade misstänksamt på hufvudet och gick bort till det lilla hörnskåpet, der han grep en nyckel; men, likasom det varit honom omöjligt att förmå sig till det steg, hvarom frågan var, satte han in nyckeln igen på sin spik i skåpet, trädde fram till den fremmande herrn, och – sade aldrig ett ord. Att han gerna ville yttra en hel hop sanning, var klart. Men han var icke språk-karl. 
<sec/>
”Jag har icke tid att vänta,” inföll Medenberg. 
<sec/>
Är man en af de öfriga? muttrade gubben i hviskande ton. 
<sec/>
Ellin inföll snabb: ”Måns Brynteson! det säger jag eder, gör endast hvad som står skrifvet här på papperet, eljest är det slut med er, och ni blir bunden som en tjuf: de komma hit flux och gripa er!” 
<sec/>
Hvad säger du, barn? hvilka komma? utropade mannen häpen och nästan stående på blott ett ben, emedan han hade det andra upplyftadt, likasom för att springa sin väg. 
<sec/>
”Hvilka komma? det vet nog jag!” sade hon, ”skynda er bara och tag fram pengarne, eljest går jag efter dem sjelf. Så mycket skall jag säga er, att landshöfdingens folk är deruppe i bergen. Men Joak skall räddas, och ni med, om ni nu icke längre sölar. Ack, du Gud, en så krokmäktig karl? Fort, Måns!” 
<sec/>
Detta var nog för att sätta ben under tjufgömmaren. Han skyndade med sin nyckel bort i ett hörn af stugan, öppnade en lucka under högen af gamla laggar, spånor och tunnband, gick ned genom golfvet, och kom efter en stund ånyo upp. Han lemnade Medenberg en liten ask, hvari låg ett paket, väl omlindadt och tillbundet med talrika knutar. 
<chapter/>

<chaptername>TJUGONDETREDJE KAPITLET.</chaptername>

<chaptername>Penningar, som tillhöra ingen.</chaptername>
naste dröm icke försvunnit ifrån all verklighet? Skall min ljufvaste tanke ännu en gång kunna lifvas upp och stiga fram i gestalt på jorden? 
<sec/>
Vi befinna oss i berättelsen nu på ett helt annat ställe, än förut. Vi se oss i ett skönt möbleradt rum. 
<sec/>
Aftonen var dyster: en djup tystnad herrskade i kammaren. Långa skuggor emellan fönstren klädde rummets föremål i grått; somliga längst bort i hörnen stodo i bisterbrunt. Fyra personer, fyra fruntimmer i svart drägt, befunno sig inne; men ingen enda talade ett ord. 
<sec/>
Den första var en liten flicka, kanske blott tolf, tretton år, men med ett blekt anlete, fina drag och ögon, som utmärkte så mycken tanke, att man skulle hafva velat anse deras späda egarinna redan hunnen till nitton vårar. Hon satt på en med morenos öfverklädd sypall, hvilken blifvit framflyttad till grannskapet af soffan. En ännu mindre flicka satt systerligt vid hennes sida. Hon hade intagit sitt rum på sjelfva soffkanten; hon höll en näsduk, af kammarduk och utsydd i hörnen, mellan sina små händer, och aftorkade dermed allt emellanåt tårarne, som tillrade utför hennes äldre systers hvita kind. Denna smekte henne, liksom till tacksamhet härför, på hår och händer; men yttrade intet ord. Och slutligen fans ännu en tredje, en helt liten flicka, som stod framför sin äldsta systers knän, såg henne tigande i ansigtet, och tycktes icke rätt fatta hela orsaken, hvarföre hon gret, men böjde ofta och omedvetet sin lilla öfverläpp på ett sätt, att det syntes, huru lätt också hon skulle gå öfver till gråt, allenast ett ord gåfve henne anledning dertill. Emellanåt tillät hon sig med sina små knubbiga hvita händer klappa sin äldsta syster, som satt på morenos-pallen; och, ehuru hon ingenting hviskade, var dock meningen i hennes åtbörd tydligen: ”gråt icke så mycket, så mycket, söta Louise!” 
<sec/>
Hvilket omvändt förhållande? Det var den minsta, hvilken nu liksom förmanade den största systern att icke sörja. Vanligen var det annars hon, som fällde de mesta tårarne, och oftast för ingenting. Louise svarade ej; men hon tog allt emellanåt lilla Ebba i sina armar, kysste henne och tycktes svara: ”stackars liten! hon har icke ännu så mycket förstånd, att hon vet hvilken förlust hon gjort.” 
<sec/>
Utsträckt på soffan till hälften och i hvilande ställning – fast icke till hvila – låg ett fruntimmer med kinden stödd emot handen, och armen lutad emot pölen. Hennes blickar stodo med ömt vemod på de tre flickorna, hennes barn. Allt i hennes väsende uttryckte sorg; och likväl – himmelska under! – var det icke sorg. Ödmjukhet och fromhet hade besegrat qvalens alla furier. Ett mildt majestät hvilade öfver pannan: försakelsens nåd sväfvade kring de skönaste lockar. 
<sec/>
Efter en liten stund öppnades dörren sakta, och en ung tjenarinna, äfven i sorgdrägt, inträdde. Hon gick fram till soffan till sin fru, neg vördsamt och sade: en fremmande herre har anländt till gården. 
<sec/>
”En fremmande? hvem är han?” 
<sec/>
Jag vet icke. 
<sec/>
”Är han alldeles obekant?” 
<sec/>
Ja. Men han har efterfrågat fru hofmarskalkinnans helsa, och bedt mig anmäla, att han på det högsta önskade få träda in, emedan han har ett vigtigt ärende. 
<sec/>
Hofmarskalkinnan steg hastigt upp ur soffan. Bed den fremmande herrn vara välkommen! sade hon. 
<sec/>
Budet gick ut, och efter ett ögonblick inträdde en man i ganska anspråkslös drägt. Han helsade med en vördnadsfull åtbörd utan att säga ett ord, såg sig omkring på kammarens alla föremål, och hvilade i synnerhet sina blickar på de tre små flickorna. Han tycktes vara alldeles ur stånd att börja ett samtal. 
<sec/>
”Hvad ser jag?” sade fru Abelcrona sakta, men bestämdt; ”bedrar jag mig, eller återser jag icke vår vän vid Vetterstranden?” 
<sec/>
Vid kyrkogården, ja! svarade han. Fru hofmarskalkinna, jag stör kanske sorgens helgedom här: ursäkta djerfheten af min ankomst. Men jag medför någonting, som jag genom en lycklig händelse bekommit ur förfärliga nidingars händer, och som jag bort återställa till sin rätta egare. 
<sec/>
Herr Medenberg framtog med dessa ord ett litet paket. 
<sec/>
”Min Gud, det är min olyckliga mans stil!” utbrast hofmarskalkinnan Abelcrona, i det hon besåg utanskriften på en rulle. ”Säg mig, för allt i verlden, min herre, huru har detta kunnat komma i edra händer? Efter det förskräckliga, som timat, huru har det skett, att icke äfven detta uppbrunnit? Men jag ber: vi kunna omöjligen längre vara så fremmande för hvarann. Det är nu andra gången vi träffas; och i hvilka betydelsefulla ögonblick! Jag bör icke förtiga,” tillade hon med en djup suck, ”att det ord, det råd, den vink, jag fick af den obekante vid kyrkogården, verkligen hade en afgörande inflytelse på den tilldragelse, som sedan följde, och –” 
<sec/>
Det är förskräckligt, om så skulle vara! Om jag skulle vara orsaken till – 
<sec/>
”Missförstå mig ej!” afbröt hon. ”Jag talar om Guds hemlighetsfullt styrande hand. Om en förebråelse kan icke vara frågan. Men jag glömmer mig alldeles! jag talar med en resande, och jag ber honom icke, till en början, sitta ned? Är icke namnet Medenberg? herr Medenberg, jag tycker mig hafva hört så ifrån Aronfors?” 
<sec/>
Den fremmande bejakade frågan med en bugning. 
<sec/>
”Bästa herr Medenberg, förlåt en olycklig enka, om emottagandet här är efter omständigheterna, och om jag icke i allt kan –” 
<sec/>
För Guds skull! 
<sec/>
”Vi hafva hemligheter att utvexla med hvarandra; det måste vara så. Jag nödgas utbedja mig att få veta grunden för de upplysningar om det tillärnade rånet på Evershult, som herr Medenberg gaf mig den der dagen i Jönköping; och likaså att få känna, huru detta paket kommit i herr Medenbergs händer?” 
<sec/>
Också jag, svarade han, är ganska angelägen om att få lemna dessa upplysningar. Jag är det så mycket mera, som jag också nu, å min sida, behöfver fru hofmarskalkinnans råd rörande några andra personer, om hvilka jag skall tala. Men allt är under den förutsättning, att fru hofmarskalkinnan täcktes ursäkta ankomsten af en obekant, som vågar taga så mycket förtroende i anspråk. 
<sec/>
Efter denna inledning försvann hastigt det fremmande i hela sättet, och bekantskapen var gjord. Hofmarskalkinnan aflägsnade sina tre små flickor; men det skedde icke utan att herr Medenberg ännu en gång tog lilla Ebba på sina armar, liksom då han bar henne hem ifrån Vetterns vågor, den der dagen. Han kysste som hastigast barnets korall-läppar, och nedsatte åter lilla Ebba på golfvet. Henriette gjorde honom ock sin artiga kompliment, och tackade för snäckan, som hon ännu icke glömt att hon erhållit af honom. Louise neg, tog sina systrar, en i hvardera handen, och gick ut med dem. 
<sec/>
Befallningar gåfvos om den anlände resandes hästar och åkdon. Ljus inburos i fru hofmarskalkinnans rum. Sedan allt var ordnadt och dörren sluten, satte sig hon och herr Alexander tillsammans i soffan, och hon började samtalet på följande sätt: 
<sec/>
”Herr Medenberg, vi skildes sist på farstubron af det hus, der jag på min hemresa ifrån Medevi logerade; och jag tackar för all godhet emot mina stackars små flickor. Jag var alldeles nyss anländ till staden då, och jag viste icke ännu, att min man också hade kommit till Jönköping, för att möta mig och hemföra mig. Han hade velat göra mig denna angenäma öfverraskning, och derföre icke underrättat mig om något på förhand. Han hade inträffat i Jönköping under det att jag med mina flickor gått att promenera vid kyrkan. Under tiden, och såsom han icke träffat mig hemma, gick han att söka grefve Zeyton på gästgifvargården: några bref ifrån grefvinnan Celestine uppmanade honom att af grefven fordra åtskilliga förklaringar. Men jag skall äfven förklara orsaken till detta besynnerliga möte. Såsom Abelcrona ofta brukade tillbringa långa tiderna i Jönköping, hade Celestine adresserat sina bref dit. Abelcrona hade af obehagliga anledningar undvikit att se Karmansbol på många, många år; och han var icke heller rätt gerna ute i hela socknen; han vistades föga på sjelfva Evershult. Men just i dessa dagar hade en förlikning gått för sig emellan honom och Zeyton, sedan denne afbördat sig en gammal skuld till min man. Min man hade derföre varit på Evershult under det att grefvinnans bref till honom gingo på Jönköping. Han bekom dem icke förr än den dag, då han reste in till staden för att träffa mig. Under det han väntade min återkomst ifrån promenaden, sände han bud ut i staden och till gästgifvargården för att efterhöra om Zeyton hade hörts af ibland resande, och då han härom erhöll underrättelse, gick han genast att söka honom. Litet efter sedan herr Medenberg lemnat oss, såg jag min man träda in; han återvände då från Zeyton. Jag öfverraskades på det angenämaste af att se honom i Jönköping, han förklarade med några ord hvarföre han rest in, omfamnade mig och sina små flickor; men syntes mycket upprörd. Då jag, litet förskräckt, frågade honom om något händt honom, omtalade han allt hvad jag nu berättat, och att han haft ett stormigt samtal med Zeyton, rörande den stackars Celestine, och mycket, mycket annat. Jag, i min ordning, ansåg mig nu böra meddela honom de underrättelser, eller rättare sagt de vinkar, som herr Medenberg gifvit mig om tjufbandet och om de faror, hvaraf vi på Evershult möjligen hotades. När Abelcrona fick höra dessa ord, såg jag honom märkbart skifta färg och hans ögon stirrade på mig. Han sprang upp. ”Vi måste skynda att resa till Evershult!” utbrast han. ”Försigtighetsmått måste tagas derute, och genast. De vinkar, du fått, hafva säkert sin grund. Jag börjar se igenom planen af en förskräcklig anläggning! Just nu tycker jag mig börja begripa meningen af vissa underliga ord, liknande hotelser, dem Zeyton under vårt samtal nyss lät undfalla sig.” Jag blef bestört öfver min mans ovanliga oro. Vi läto genast spänna före och afreste ifrån Jönköping tillsammans. Under det att vi åkte, tilltog min mans oro ännu mer; han tycktes ana, att anfallet på Evershult kanhända redan var börjadt. Efter några mils resa fattade han, vid ett hästombyte, hastigt sitt beslut. Det var om aftonen; våra småflickor skulle hafva lidit för mycket af att fortsätta den brådstörtade färden genom natten; han lät derföre dem, och mig hos dem, dröja qvar för att hvila, medan han sjelf tog hästar och reste, så sent på qvällen det var, ensam hem till Evershult för att träffa anstalter till gårdens säkerhet. Den olycklige! och vi olyckliga! Han kom för sent för att rädda Evershult, men för bittida för sig sjelf. Hade han icke afrest denna natt ifrån oss, så skulle väl gården hafva blifvit ett rof för lågorna ändock, men han sjelf – o min Gud! min Gud! – och vi!” 
<sec/>
Medenberg ryste. 
<sec/>
”Gud har så velat,” slöt fru Abelcrona och blickade med resignation emot höjden. ”Underbara skickelse!” 
<sec/>
Jag kan säga, vidtog den fremmande, att den underrättelse, jag kom att gifva fru hofmarskalkinnan, blef orsaken till den brådskande skyndsamhet, hvarmed herr hofmarskalken skyndade sin egen hemska undergång till mötes. Jag fasar vid denna tanke, och vid hvad jag har gjort. En mörk ande har handlat genom mig: jag har utan att vilja det, utan att ana det, varit redskapet åt honom, o min Gud! och Nickolson – 
<sec/>
”Den olycklige unga mannen? Jag har genom bref från min man, under min frånvaro vid Medevi, fått veta, att han dränkt sig. Jag har mycket beklagat honom; ty jag känner något om honom, och ännu mera om hans beklagansvärda, stackars mor.” 
<sec/>
Nickolsons död var uppdiktad, fru hofmarskalkinna. Han lefver, vid Gud! han har varit ganska verksam. Och likväl, fortfor Medenberg, kan jag icke neka, att jag med stort nöje hör fru hofmarskalkinnan tala utan så mycken vrede, som han kunde förtjena, om honom; och i synnerhet önskade jag höra något om hans mor, och om andra hans slägtingar. 
<sec/>
”Herr Medenberg,” afbröt hon, ”vi äro här inne på ett hemlighetsfullt ämne; men då jag märker, att herr Medenberg redan vet så mycket om dessa slägtförhållanden, så kan jag gerna tillstå, att grefvinnan Celestine aldrig varit lycklig; och min annars så oförgätlige man har jag aldrig kunnat gilla i afseende på hvad han åtgjort till Zeytons giftermål. Hvar menniska har sina åsigter; Abelcrona var vida äldre än jag; han såg lifvet under andra färger, och önskade hafva sin systerdotter försörjd. Jag glömmer aldrig den dag, då i Evershults förmak vigseln firades emellan tvenne väsenden, som aldrig förenades till själen. Abelcrona var dertill den förnämsta orsaken.” 
<sec/>
På Evershult alltså skedde det! utbrast Medenberg för sig sjelf. Denna gerning? den skulle till sluts kunna hafva bestått uti någonting annat, än blott begäret att röfva penningarne? Det skulle kunnat vara en dold, en långsam hämnd? Så har af den till oäkta gjorde sonen brandfacklan blifvit kastad i sjelfva det rum, der akten firades, som – – oh, förlåt mig, fru hofmarskalkinna, jag förföll i tankar. 
<sec/>
”Men säg mig nu,” afbröt hon i sin ordning, ”hvad vet då herr Medenberg om Nickolson? Huru har han blifvit räddad ur sjön?” 
<sec/>
Räddad ur vattnet, ja. Men han är ännu långt ifrån räddad från det, som värre är. Hör mig – 
<sec/>
Medenberg berättade nu för fru Abelcrona hela händelsen på Aronfors, och slutade ej förrän han omtalat äfventyret i berghålan, jemte det slutliga uppträdet hos ”Gubben vid Hålkroken,” der han bekom skrinet; och vid dess öppnande ej blott fann de ifrågavarande penningarne, utan äfven en brefpacke, som genom utanskriften visade, att den tillhörde herrskapet Abelcrona. 
<sec/>
”Litet efter sedan jag kommit i besittning af allt detta,” tillade han, ”hörde jag Göran Edeling framträda ur skogen med alla dem han vunnit på sin sida, och fången midt ibland de öfriga. Vi rådslogo nu om sättet huru vi skulle färdas. Vi befunno oss på långt afstånd ifrån denna socken, hvaruti det nedbrända Evershult ligger, äfvensom Aronfors och Karmansbol. Vi beslöto dela oss, och resa i olika partier. Jag bekänner, att jag af flera skäl önskade göra fru hofmarskalkinnan min uppvaktning, innan jag återvände till sjelfva Aronfors. Tillåt mig att nu vara fullt uppriktig! jag ville till förevändning för detta besök använda det brefpaket jag funnit hos röfrarne, och som jag hade rättighet att återlemna till sin egarinna. Men egentligen var min afsigt – min nådiga fru hofmarskalkinna! – att få inträda närmare i en för mig högst dyrbar bekantskap. Jag nekar icke, att jag för mensklighetens skull något intresserar mig för denna Nickolson, så till vida, att, skulle han kunna räddas för ett bättre lif, så vore det mig kärt. Han ligger ännu gömd der borta i skogen, vårdad af gubben och gumman vid Hålkroken, en af bandets förnämste tjufgodsgömmare. Denna Joakim är afskyvärd som sin far; dock är han det endast i andra hand, hvilket i mina ögon ej betyder så litet. Och hos honom finnes en fördold blomma, en ännu lefvande gnista, som är hans mors minne i hans själ, och som – jag bönfaller för den eländige! – förtjenar att frälsas från slutlig undergång. Sjelfva hans far, grefve Zeyton, tyckes, utom sina mörka naturanlag, egentligen hafva blifvit ett missfoster endast derigenom, att –” 
<sec/>
O min herre, tala icke derom! jag önskar Abelcronas minne heligt. Och äfven han – herr Medenberg, tro mig! – min förlorade man gjorde visst ingenting annat för sin systerdotter, än hvad han ansåg rätt och nyttigt. 
<sec/>
Alexander såg åt sidan och sökte ett ämne för att i sitt svar undvika allt bittert, som skulle kunna kasta ett mörkt skuggskimmer öfver den döde. ”Hvem här i verlden har väl alldeles orätt?” hviskade han. ”Menniskorna förstöra hvarann, blifva brottsliga och olyckliga, under det att till sluts kanske i grunden taladt hvar och en, om man vill se honom billigt och ur sitt eget ljus, har rätt? skulle man icke kunna säga så? Finnes då ingen tråd, som leder oss ut ur denna förfärliga labyrint, der alla hafva på sitt vis rätt – och ändock förderfva hvarandra? O min Gud! mitt hjerta säger mig likväl, att en utgång, en hjelp måste finnas. Jag tror till och med, att jag skulle kunna nämna denna hjelp vid namn. Men förlåt mig fru hofmarskalkinna! jag har varit ohöflig nog, att låta förirra mig i fantasier. Hvarom talade vi? Ah – jag har ännu glömt berätta en ganska vigtig sak. Jag medför icke blott denna lilla brefpacke, som jag härmed får äran återlemna, utan tillika en betydlig penningsumma.” 
<sec/>
Penningar? Hvad vill det säga? 
<sec/>
”Fru hofmarskalkinnan påminner sig lätt ur hvad jag redan berättat, att första orsaken till mitt besök hos grefve Zeyton och derifrån hos Nickolson var, att, om möjligt, kunna återbekomma de från min patron, kapten von Mekeroth, tagna penningarne vid Aronfors’ bruk. Under händelsernas lopp hafva emellertid dessa medel kommit i herr hofmarskalken Abelcronas ego, såsom betalning af en revers, hvartill Zeyton användt dessa medel. När slutligen Nickolson för andra gången tog dem, så tog han dem ju i sjelfva verket ifrån herr hofmarskalken? Jag har nu genom det äfventyr, jag omtalat, fått dessa penningar i min makt, och jag håller dem här i min hand. Fru hofmarskalkinnan inser visserligen af det föregående, det min mening måste hafva varit, att kunna återställa dem till min kapten, ifrån hvilka de ursprungligen blifvit stulna. Men jag tillstår, att jag sedan råkat i stort tvifvelsmål, om jag bör återgifva honom dem. Jag har derföre besökt fru hofmarskalkinnan först, innan jag vändt tillbaka till Aronfors. Se här –” 
<sec/>
Min herre? 
<sec/>
”Ja, min nådiga fru hofmarskalkinna! Här ligga dessa olyckliga 2500 rdr bko (Medenberg uppräknade sedlarne och lade dem på bordet). Säg mig uppriktigt, kunna vi väl i sjelfva verket anse dessa penningar tillhöra det Mekerothska huset?” 
<sec/>
Utan tvifvel: de togos ju ur Aronforska brukets kassakista? 
<sec/>
”Det är sant; men när hofmarskalken Abelcrona af gref Zeyton emottog dem såsom gäldande af sin fordran hos honom, viste han alldeles icke och behöfde icke veta, hvarifrån penningarne förskrefvo sig. Nog af, att när han lemnade Zeyton reversen qvitterad och deremot fick medlen i sina händer, voro dessa medel sedan utan tvifvel herr hofmarskalkens gods och ingen annans.” 
<sec/>
Jag kan icke neka det. 
<sec/>
”När de nu för andra gången stulos, så togos de ju ifrån honom och ingen annan?” 
<sec/>
Det ser nästan så ut. 
<sec/>
”Finner icke då fru hofmarskalkinnan, att jag bör återställa dem till herr hofmarskalkens arfvingar, och icke till kapten von Mekeroth: ehuru jag, sanningen att säga, betraktar mig sjelf i stor förlägenhet om hvad jag skall säga honom, då jag kommer hem, och såsom resultat af den resa, jag för hans räkning företagit, berättar honom, att jag visserligen lyckats återeröfra hans förlorade och i denna stund honom ganska angelägna penningar; men att jag på vägen funnit grunder, att gifva dem ifrån mig åt en annan.” 
<sec/>
Det går alldeles icke an! Tag dem, min herre; för Guds skull, tag dessa sedlar och lemna dem till herr kapten August von Mekeroth! 
<sec/>
”Men det kan jag med godt samvete omöjligen göra. Det skulle då vara, att fru hofmarskalkinnan behagade skänka honom dem såsom en pur gåfva. Men jag måste berätta honom förloppet; och då jag nalkas till denna omständighet, skall han troligen komma utom sig vid den tanken, att såsom present – vore det ock ifrån den älskvärdaste hand – erhålla hvad han anser för sin onekliga rätt. Jag känner mannen och hans retliga nerver. Jag hemför hellre ingenting, än jag hemför något, som gör honom ursinnig.” 
<sec/>
Denna belägenhet är svår. Jag begriper icke, jag kan icke alls utgrunda hvilken dessa penningar med rätta tillhöra! 
<sec/>
”För öfrigt måste jag göra uppmärksam på, att om äfven fru hofmarskalkinnan för egen person skulle, för att slita frågan, känna sig villig att bortskänka medlen åt min kapten, så äro de omyndiga barnens – de tre älskvärda fröknarnes, som nyss gingo ut – med få ord, deras rätt, såsom arfvingar efter sin goda far, för nära trädd.” 
<sec/>
Men, min herre, i fall penningarne äro Mekeroths, så äro de ju hvarken mina eller mina barns? 
<sec/>
”I fall, ja. Men emedan de nu verkligen voro herr hofmarskalkens, så –” 
<sec/>
Fru Abelcrona uppsteg under stor rörelse. Hon gick till sin skrifbyrå, framtog papper, lack, sigill och en papperssax af skönaste slag. Utan att säga ett ord gjorde hon ett konvolut, lade de 2500 r:drna deruti, förseglade alltsammans, åsatte sitt adliga, vackra sigill, och skref utanpå: Penningar, som tillhöra Ingen. Är min herre nu nöjd? sade hon. Månne icke denna utväg är den lämpligaste? 
<sec/>
Medenberg betraktade utanskriften och anmärkte: ”detta blir då en död fond: den skall ingen renta bära inom sitt konvolut, och ingen skall hafva godt derutaf.” 
<sec/>
Så gerna kunde de hafva varit qvar i skogen hos skälmarne, så hade de dock kommit någon till godo – icke så, min herre? 
<sec/>
”Nej, så menar jag ändå icke. Och, när jag tänker rätt efter, så gifves ingen bättre utväg än denna. Gud föreser väl medlen. När jag kommer hem till min kapten, skall jag troget berätta honom, att det fogat sig så, att jag verkligen uppsnappat hans mynt, men att det tillika fogat sig så, att han ingenting får deraf.” 
<sec/>
Detta gör mig högligen ondt, anmärkte fru Abelcrona; och jag har sjelf tillbjudit herr Medenberg att gifva dem åt honom. Men då min herre bevisat mig, att detta icke går an, så finnes intet annat sätt, än att låta någon tredje – t. ex. Domaren i orten, eller Guds skickelse – afgöra emellan oss, hvem det förseglade slutligen bör tillhöra. 
<sec/>
”Domaren? Då är jag mera fallen för Guds skickelse,” svarade han. ”Fru hofmarskalkinnan skall få se, att – – ty jag har en odödlig förhoppning på Guds heliga försyn i allting; och det har aldrig slagit mig felt i all min lifstid. Var så god och göm det förseglade under tiden.” 
<sec/>
Nej, min herre, var så god sjelf. Herr Medenberg är opartisk. Hvem ock en gång i verlden dessa penningar skola tilldömas, så kunna de väl dock aldrig komma att anses för herr Medenbergs. Behåll dem således! 
<sec/>
”Nåväl, jag skall gömma dem. Gud gifve, att jag nu också så säkert viste hvad jag skall säga, när jag anländer hem till mitt bruk.” 
<sec/>
Enligt de sista underrättelser, jag genom andra sockenbor fått ifrån Aronfors, svarade hon, skall der icke stå så alldeles fullkomligt väl till nu. Kaptenens sjukdom lärer icke vara god. 
<sec/>
”Hvad? den måtte dock icke hafva förvärrat sig? Jag föranstaltade om assessor Caspersons utresa ifrån Jönköping.” 
<sec/>
Jag fruktar, att det onda upparbetat sig. Det kan synas herr Medenberg underligt nog, att jag, såsom sockenbo och gammal bekant med det Mekerothska huset, dock icke personligen infunnit mig på Aronfors och efterfrågat kapten Augusts helsa. Min egen närvarande djupa sorg kan undskylla mig. Likväl må jag öppet för herr Medenberg tillstå, att ett annat värre skäl finnes. Det var en tid, då de begge husen Abelcrona och Mekeroth lifligt umgingos; och jag kan gerna, ehuru för en kort period, tillägga det tredje, Zeytons. I synnerhet herrskade en stor förtrolighet emellan min goda Celestine, Aurora och mig. Jag kan berömma oss för, att vår förtrolighet icke grundade sig blott på det vanliga umgängesnöjet. Det var i sanning ett högre band, som sammanknöt oss tre. Vi hade föresatt oss att utföra någonting, till – jag skall icke nu vidare yttra mig derom: det är slut. Det blef slut, detta innerliga, varma förbund emellan oss tre fruar, när våra mäns tvistigheter gjorde det omöjligt för oss, att träffas så som förut; och en stigande köld, familjerna emellan, afbröt allt, som var ämnadt till mensklighetens gagn. 
<sec/>
Fru Abelcrona tystnade. Medenberg såg upp. ”Afbryt icke!” sade han. ”Jag anhåller, som en nåd, att få kunskap om hvad jag nu får förnimma blott under formen af en vink. Jag bekänner, att jag hört någonting förut, otydligt och besynnerligt, det är sant, men likväl en halfdragen anda om, att fru hofmarskalkinnan utsträckt sin ädla verksamhet till försöket, att utföra – hvad skall jag kalla det?” 
<sec/>
Af hvem har herr Medenberg hört någonting sådant? 
<sec/>
”Jag har träffat en flicka, som heter Ellin från Dädemohult.” 
<sec/>
Hofmarskalkinnan log. Men hastigt återtog hennes ansigte ånyo sin lugna, resignerade, i biblisk mening sköna hållning. Ellin är en god flicka! sade hon. 
<sec/>
”Jag har talat icke så litet med denna flicka,” inföll Alexander; ”hon är den, som mest förmått mig, att, derest jag kan, uträtta något godt för den förlorade sonen.” 
<sec/>
Jag vet, att hon vill Nickolson väl; och hon har stort skäl dertill. 
<sec/>
”Han är hennes nära slägting. Hennes mor, trollpackan på Dädemohult, vill honom kanske också väl?” 
<sec/>
Gamla Ellin? stackare! Jag hör, att herr Medenberg är ganska initierad på orten. 
<sec/>
”Helt naturliga händelser hafva fogat det så. Jag tillstår, att om fru hofmarskalkinnan icke anser mig alldeles ovärdig sitt förtroende – och förutsatt, att fru hofmarskalkinnan sjelf ännu en gång skulle önska det varma band närmare tillknutet, som fordom förenade grefvinnan Celestine och fru Aurora med värdinnan på Evershult –” 
<sec/>
Ack, afbröt hon hastigt, Evershult finnes icke mer! Det lilla ställe jag nu bebor här, heter Blommenäs: det ligger dock på Evershults egor, och var mitt käraste sommarnöje; hvarföre min man lät uppbygga detta täcka, beqvämliga hus, likasom till ett enkesäte. Anade han det förut? Men Gud har så velat. Fortfar – fortfar – min herre. 
<sec/>
”Nåväl! skulle det förbunds återförnyande emellan de tre fruarne, som en gång varit till, fägna fru hofmarskalkinnan att se åter knutet, så är det icke alldeles omöjligt, att icke jag – – ty öppet sagdt, jag känner äfven grefvinnan Celestine Zeyton, och jag är förvissad om, att ingenting skulle skänka hennes lidande själ en högre tröst, än att ånyo få njuta tillfredsställelsen af ett själfullt umgänge, som hon nödgas sakna nu. För detsamma kan jag äfven ansvara, i och för min egen patronessa, fru Aurora von Mekeroth.” 
<sec/>
Hofmarskalkinnan Abelcrona såg på den fremmande med stora ögon. Är det möjligt, tänkte hon, att min själs skönaste dröm icke försvunnit ifrån all verklighet? Skall min ljufvaste tanke ännu en gång kunna lefva upp och stiga fram i gestalt på jorden? Hon betraktade herr Medenberg icke längre som en fremmande, utan såsom en frände till sin egen själ. 
<chapter/>

<chaptername>TJUGONDEFJERDE KAPITLET.</chaptername>

<chaptername>Phalanstèren.</chaptername>
likasom af det kroppsliga lifvets ekonomi, så, att laster och brott utrotas från den förras område, likasom timlig brist, hvarje uselhet och allt elände ifrån den sednares. 
<sec/>
Hofmarskalkinnan Abelcrona steg upp, bad sitt fremmande vara så god och icke misstycka, att hon aflägsnade sig litet, och gick derefter genom en dörr in i ett angränsande rum. Medenberg tyckte sig vid dörrens öppnande märka, att kabinettet derinnanföre hade tycke af ett skrifeller läsrum; han varsnade som hastigast en nätt bokhylla, hvilken ett grönt sidenhänge i smakfulla veck till hälften skymde; och kanten af ett rundt mahognybord, hvarpå ändarne af åtskilliga ark stucko fram, mötte icke mindre hans ögon. 
<sec/>
Herr Alexander satt i angenäma betraktelser öfver alla de småländska fruars intagande väsende, som han hitintills haft lyckan att se. ”Fru Abelcrona,” anmärkte han för sig sjelf, ”har väl ett litet utförligare, om jag så får kalla det, en smula predentligare sätt, då hon talar, än grefvinnan Celestine, hvilken uttrycker sig mera fint, kort och känslofullt. Ah – se här ser jag ju innanför denna bokperm hennes förnamn? hon heter minsann Ebba, i likhet med sin lilla yngsta dotter. Nåväl? Min fru Ebba, här, tycktes mig hafva litet tycke af en, som satt och afhandlade, då hon talade (förmodligen har äfven läsaren märkt, att Medenberg ej hade så alldeles orätt i denna iakttagelse). Men jag,” fortfor han inom sig, ”vill alldeles icke lägga henne detta till last. Hvar och en har sitt skaplynne, sina former och sina egna slags blomblad omkring själens älskvärda knopp. Fru hofmarskalkinnan är säkert, om jag ej bedrog på hvad jag såg när hon öppnade dörren ditin, lika litterär, som nånsin fru Zeyton. Men då Celestine – må läsaren förlåta herr Alexander, att han i sina tysta tankar helt enkelt och förtroligt började namngifva sina fruar blott och bart med förnamnet – då Celestine är litterär på ett poetiskt och tillika, fruktar jag, genom olyckan nervöst sätt; så är hofmarskalkinnan Ebba litteratör på ett mera sansadt, religiöst, nyttigt och lyckligt vis. Ehuru nyss enka vorden – glad är hon för ingen del, det vore synd att säga – men icke förstörd af sorg är hon emellertid, oaktadt enka. Så stor är gudsfruktans heliga makt öfver anden; och jag är i högsta grad nyfiken, att lära känna hemligheten af hvad det kan vara, som hon har velat, men icke kunnat. Dock får jag säga, att af alla tre tycker jag ändå mest om min egen patronessa: fru Aurora sätter jag främst. Utan någon bok-kännedom alls, är väl det yttre, praktiska, jordiska lifvet Auroras rätta hem, hennes verksamhets allt: men huru oegennyttigt, rent och idealiskt likväl! Hon sköter visst blott jordiska ämnen, men hon sköter dem såsom pligter, och härigenom blifva de himmelska. Auroras själ hänger icke fast vid någonting telluriskt, oaktadt hon endast sysselsätter sig med det telluriska, efter hon blifvit försatt i denna ställning i lifvet. Ack, hvad jag längtar hem till Aronfors! Det är dock någonting täckt att se, när man i denna mening tager det telluri – 
<sec/>
Informatorn afbröts i sin monolog genom fru Ebbas återkomst. Hennes sköna gestalt förde sig storartadt, under det hon kom, och hennes ansigte syntes nästan så upplifvadt, som en förklarads. Hon bar i sin hand ett hoprulladt postpappers-manuskript, och under venstra armen tvenne böcker. 
<sec/>
Hon nedsatte sig i soffan, vid sidan af herr Medenberg, med det slags höga vänlighet, som instinktlikt innebar, att på en och samma gång den skönaste förtrolighet kunde ega rum öfver alla rent andliga, himmelska ämnen; men tillika det fullkomligaste hållande på afstånd i hvarje annat afseende, rangen sjelf icke uteslutandes. Hon var således den varmaste själafrände i en kropp af is; ehuru en ganska vacker is. Just härigenom blef likväl Medenberg så ledig: han kände sig fri, glad och i stånd att kunna tala med henne om allting, emedan intet slags fara kunde komma i fråga om någonting farligt: icke ens på längsta håll. Han kände, att det i detta ögonblick icke gafs någon mystisk region, äfven den dunklaste, underbaraste och tystaste, om hvilken han ej öppet och utan svårighet skulle kunna yppa sina hemlighetsfullaste tankar i sällskap med ett väsen af detta slag. Man kan vara qvinna utan att alls vara qvinna. Man likaså. Man är då theosofisk. Det endaste man i sådant fall icke fullkomligen besitter, är grace. Men den betyder också här intet. Den tillhör något helt annat – 
<sec/>
Medenberg hade under denna sin betraktelse väntat, att hon skulle börja tilltala honom. Men hon gjorde det icke. Hon satt blott och såg honom öppet och klart i ansigtet, likasom examinerade hon honom i sina tankar; och det besynnerligaste var, att hon icke nöjde sig med att skåda honom i sjelfva ögonen, utan ofvanför ögonen. ”Herr Medenberg har mycket ortsinne,” sade hon nu ogeneradt. ”Dessa upphöjningar vid ögonbrynen äro lägets – ja. Mycken bredd vid tinningarne: herr Medenberg har sinne för musik. Högre upp? alldeles, jag gissade det: mycken reflexion. Fantasiorganen är mindre utbildad; men här är verkligen en betydlig reflexion.” 
<sec/>
Det gick en liten kåre öfver Medenberg. Jag har varit fallen för att reflektera allt ifrån min barndom, svarade han en grand häpen, men – 
<sec/>
”Det är klart,” afbröt fru Ebba, med ett mildt, frenologiskt leende. ”Reflexionssinnet har sitt säte här midt i det högre af pannan. Herr Medenberg besitter detta parti ganska bredt, upphöjdt, väl, harmoniskt utvuxet. Tillåt mig – var så god, blif icke ond – vänd örat till. Alldeles! jag kunde förmoda det: mycket courage, ett stort mod när det behöfs; men – ah, förträffligt! – intet öfvermod. Man kallade detta fordom Mordorgan: orätt af Gall; likasom man benämde Förvärfsinnet tjuforgan. Det är just denna inbördes sig sjelf motverkande bildning, som för menniskan är den lyckligaste, när hon besitter fullständig Oförskräckthet (denna organ är här till i rik form, fast väl gömd under håret) tillika med ingen grad Öfverdåd – tillåt mig känna, nej! knappt något Öfverdåd alls. Häruppe på hjessan framåt pannan till – hvilken Veneration! Men här vid sjelfva vertex – kän! en liten nedsänkning – full brist på Egenkärlek!” 
<sec/>
Efter dessa upptäckter strålade fru Ebbas ögon af den innerligaste vänlighet: hon såg framför sig ett hufvud af de dyrbaraste kännemärken. Hon fattade sakta och behagfullt Alexanders hand, såsom önskade hon trycka den med en änglalik vänskap. Han vågade då taga fru hofmarskalkinnans hand tillbaka, förde den till sin mun och kysste den vördnadsfullt, varmt. 
<sec/>
Hans uppsyn gaf likväl tillkänna en rodnad, lik ett barns, som undergått förhör i sin läxa. Vi hafva förr märkt, att, ehuru mot trettio år, hade herr Medenberg en stor blyghet och försynthet i fruntimmerssällskap. Han begrep här ganska väl, att godheten emot hans hufvud icke betydde godhet emot hans person. Ehuru academicus och lärd, hade han aldrig kommit att studera frenologien: hjernan besitter ingen katheder inom någon af de fyra fakulteterna. Han fann sig således i början litet underlig i sin ställning. Men, säkert till följe af sin anmärkta reflexionsorgan, brydde han sig snart icke vidare derom; han slog ifrån sig den spökaktiga tanken, att han satt i soffan med en hufvudskalle på sin hals; och han började, för att förströ sig, betrakta sjelfva fru hofmarskalkinnan – i pannan. 
<sec/>
Hon märkte det och sade hastigt rodnande: ”låtom oss slå bort detta lappri! Det är icke för frenologi vi sitta tillsammans nu: det var om helt andra och vigtigare ämnen, jag önskade samtala med en man, som herr Medenberg. Jag har icke på länge brefvexlat med våra största frenologer. Emellertid får jag säga, att jag sätter Schwartz ganska högt i Sverige; och det kan icke falla mig in att neka en så sann vetenskap sin verklighet. Gud har i sin skapelse varit mycket god emot oss menniskor, och jag tackar Honom djupt, som (hon strök sig med handen öfver hårbenan vid den främre hjessan) gifvit mig så mycken Veneration både för Gud och menniskor. Mina goda föräldrar hafva visst genom uppfostran bidragit till utbildandet häraf – kullern här är icke obetydlig – men hvad skulle väl de hafva uträttat, om Gud sjelf icke gifvit org – anlaget i barnets själ? Låtom oss derföre vara evigt tacksamme! Låtom oss icke vara grymme, icke hårdt tänkande emot de menniskor, våra likar, som hafva fått allt sitt på ett olika sätt emot för oss, herr Medenberg!” 
<sec/>
Alexanders tankar föllo på Nickolson. Men det var honom ännu icke möjligt, att få dennes bild fullt älskvärd framför sig: han nämde honom derföre icke, utan sade i stället: hvad tänker fru hofmarskalkinnan om Ellin? 
<sec/>
”En vacker, och framför allt en förträfflig flicka: bättre, vida bättre, än man skulle vänta af hennes stånd. Men med hennes stånd är det också icke så farligt. Jag skall snart komma till denna berättelse, ty den angår mig och mina förhoppningar ganska nära. Hennes morfar var en utmärkt musiker; och – han var vida mera än det! Han var en Guds man, en tjenare i den äkta sanningen.” 
<sec/>
Hofmarskalkinnan tystnade, likasom fattad af några stora, himmelskt intagande minnen. Spelet i hennes ansigte förändrades, och Medenberg märkte med nöje, huru det vetenskapliga tycket, det frenologiska, nu drog sig alltmer tillbaka, nästan försvann. Oförmodadt, sedan hon med ett par blinkningar likasom gjort sig ledig från inre fantasier, vände hon sig till sitt fremmande och frågade: ”säg mig uppriktigt, hvad tänker herr Medenberg om mig?” 
<sec/>
Min nådiga fru hofmarskalkinna – 
<sec/>
”Jag kan förstå: det är icke så godt att besvara. Herr Medenberg! jag skall med några ord yppa det sjelf. Här är en rulle, som vi skola öppna efteråt: den innehåller något om mina käraste tankar i denna verld. Men se här: denna bok är det Lefvande Ordet. Och denna bibel är mig dubbelt dyrbar för bladen framföre, på hvilka anteckningar stå af en hand, som –” 
<sec/>
Hon visade herr Medenberg. Han betraktade en okänd stil, som tillkännagaf en äldre hand. Hon tillät honom dock icke ännu läsa innehållet, utan sade: 
<sec/>
”Jag har en tid tillhört Bibelsällskaperna, och jag låg i liflig korrespondans med alla i Sverige, som arbetade på spridandet af Evangelii ljus. Min man var så god och var icke emot detta; jag försummade icke mitt hushåll derför. I synnerhet vördade jag högt de män, som anden gifvit kraft att framstå i landet såsom store predikanter. Jag brefvexlade med Sellegren i Hälleberga – hvilken man! Känner herr Medenberg honom?” 
<sec/>
Hans namn lefver öfver hela södra Sverige i vördadt minne; men jag har aldrig sett honom. 
<sec/>
”Med Wieselgren brefvexlade jag ännu mer. När man hör Wieselgren tala, tror man sig vara framför en blixtrande och slående ljungeld. Han är vår tids Hesechiel.” 
<sec/>
Alexander tänkte öppna sin mun om Peter Nyman; likväl var det något, som hindrade honom från att göra det. 
<sec/>
”Efter allt detta,” fortfor hofmarskalkinnan, ”hvad tror herr Medenberg om mig? Tillhör jag icke det Småländska läseriet månne? Är jag icke en af medelpunkterna, från hvilka i hemlighet de besynnerliga, farliga, djupt märkvärdiga folkrörelser utgå, som man öfver hela Sverige nu talar om under namn af Predikosjukan?” 
<sec/>
Herr Alexander teg. 
<sec/>
”Innan jag redogör för min egen fråga, så se här, herr Medenberg. Denna andra bok, känner min herre den? eller någonting åt detta håll?” 
<sec/>
Alexander trodde sig få se en ny och förut okänd kommentar öfver den Hel. Skrift. Men det var icke så. Vid uppslåendet märkte han en fransysk stil. 
<sec/>
”Känner herr Medenberg Madame Gatti de Gamond? Nej, kan jag tro: denna nya författarinna och allt åt det hållet är i Sverige så godt som alldeles obekant ännu. Hon är Fourierist; dock har hon i mycket mildrat och förbättrat Charles Fouriers system. Denna bok handlar om sättet för utrotandet af både osedlighet och fattigdom från menniskoslägtet: både själens och kroppens nöd försvinna.” 
<sec/>
Vågar jag uttala hvad jag tänker: fru hofmarskalkinnan är St. Simonist? 
<sec/>
”Nej, herr Medenberg. Jag lefver och dör i tron på Christi gudomlighet och hans läras himmelska ingifvelse. Jag tillhör hvarken St. Simonisterne, Communisterne, sådane de hittills visat sig i praktiken, eller Edmund Owens parti, Socialisterne. Jag anser tidehvarfvets största tanke, till utrotande af själens och kroppens nöd från menniskoslägtet, ligga förborgad i Phalanstèren –” 
<sec/>
Phal – Phalan – 
<sec/>
”Ja ni, mina lärda herrar, vet ännu förmodligen ingenting härom. Jag säger också uppriktigt, att hvad namnet beträffar, så är jag icke nöjd med något, som smakar af besynnerlighet. Men till sin idé är Phalanstèren alldeles detsamma, i utbildad form, som de första christne sinsemellan iakttogo. Det är, i korthet, en förening, ett bolag, en institution, hvari alla, som deruti ingått, fattiga eller rika, unga eller gamla, göra sin egendom gemensam, och sedan få arbeta, lefva och gagna i full enlighet, hvar och en, med sin individualitets gåfvor, sådana Gud gifvit dem, och med detsamma till allas förkofran. Jorden sjelf bär, genom denna inrättning, den högsta möjliga myckenhet af frukt och närer otaligt mycket mera folk än nu.” 
<sec/>
Det är då till realiserandet af en Phalanstère, fru hofmarskalkinnan offrar sitt lifs verksamhet? 
<sec/>
”Nej, icke ändå, herr Medenberg. Fouriers plan, eller Phalanstèren, har icke det emot sig, att den ej är förträfflig och utan tvifvel skulle lyckas, allenast den en gång vore verkligen grundad och satt i gång. Men det är begynnelsen, som utgör det svåra; första steget, att få folk dertill. Härföre fordras en moralitet hos menniskorna, som icke ännu finnes: ett afsägande af falska tänkesätt, vanor, missbruk och allt detta, som lägger själen i osanna bojor. Systemet är således outförbart utan genom en förutgående inledning, en öfvergångsformation i civilisationen.” 
<sec/>
Jag kan inse det. Rör hela denna fråga äktenskapet? 
<sec/>
”Nej; det är något annat. Här är blott frågan om ordnandet af själens, likasom af det kroppsliga lifvets ekonomi, så, att laster och brott utrotas från den förras område, likasom timlig brist, hvarje uselhet och allt elände från den sednares.” 
<sec/>
Medenberg kände sig vid denna föreställning upplifvad till högsta värme. Vid Gud! utropade han, åt detta håll måste all sann religion, all civilisation sträfva. Hvilken inledning dertill, hvilken öfvergångsformation har fru hofmarskalkinnan påtänkt? Hvilken plan? Här är jag! hela min ringa person – min inskränkta verksamhet – allt hvad jag förmår – erbjuder jag! 
<sec/>
Hon hörde dessa enthusiastiska ord sjelf med enthusiasm. Likväl utmärkte allt i hennes väsende lugn, stillhet, resignation. ”Då jag först inkom på fältet af dessa tankar,” fortfor hon, ”var äfven jag af den föreställningen, att sanningen vore det lättaste af allt i verlden att verkställa, och att till utförandet behöfdes blott ett slags andeligt förbund, ett bolag, ett sällskap, ingåendet af en förening. Det var en tid, då jag härom korresponderade med många: äfven med personer i Frankrike, Tyskland och i synnerhet England brefvexlade jag: mina bästa vänner, fruarne Zeyton och Mekeroth deltogo med mig i uppgörandet af de ljufvaste, de mest intagande planer till mensklighetens välgång. Jag har sedan öfvergifvit allt detta. Jag har dels måst göra det af tvång; ty våra män – . Mannen, i allmänhet, herr Medenberg, lefver vida mindre i idéernas och den rent menskliga sanningens verld, än Qvinnan – – jag vill icke säga, att våra tre män föraktade mensklighetens väl och tidehvarfvets framgång, men – – de voro också äldre, mycket äldre till åren, än vi, stackars tre fruntimmer: så hade de sina gårdar att sköta, och älskade icke att sysselsätta sig med tänkesätt. Men, utom detta, har ock sedan ett inre och betydligare skäl verkat hos mig till öfvergifvande af begäret att stifta ett sällskap. Jag tycker icke mera om slutna enheter. Jag älskar ej förbund. Men – skall jag våga för herr Medenberg göra min själs djupaste trosbekännelse?” 
<chapter/>

<chaptername>TJUGONDEFEMTE KAPITLET.</chaptername>

<chaptername>En Organistfamiljs historia.</chaptername>
men för litet för menskligheten; alltså passar det för ingendera. 
<sec/>
”Har jag orätt,” fortfor hofmarskalkinnan, ”då jag säger, att vår tids menniskor i allmänhet, prester såväl som andra, sönderfalla i två klasser, hvad religionen vidkommer? Antingen lemna de Gud, himmelrike, menniskans högre bestämmelse, det Heliga och Stora alldeles derhän; låta det gå med själens lif och andens kraf huru det vill och kan; men äro för öfrigt rätt hederliga i yttre mening: stundom glada, stundom vreda, allt som det af jordiska skäl faller sig; de äro, med få ord, materialistiske och intet vidare. Eller ock taga de Guds och bibelns sak på fullt och brinnande allvar. Hvad blifva de då? Jag har sett de flesta af dem antingen efter någon tid återfalla till det första slaget; eller ock fortgå de på en bana, som slutar med predikosjuka, i mildare eller farligare form, men alltid i någon grad ursinnigt.” 
<sec/>
Medenberg förskräcktes för dessa alternativer. 
<sec/>
”Jag bekänner,” fortsatte fru Ebba, ”att jag länge tillhört den sednare af dessa tvenne riktningar. Den förra kommer jag aldrig att bifalla. Men äfven den sednare, som jag förut hyllade, har ställt sig för mig i ett ofördelaktigt ljus, i nästan ett förhatligt. Det må nu vara under den bättre formen, blott såsom vanligt Läseri, eller under den vilda och vansinniga, såsom Choræa, kramp eller predikosjuka; jag tillstår, att jag kan icke med det, jag finner det icke grundadt i Christi ord, eller i hans rena, upphöjda vandel. Men säg mig nu, hvart skall väl en menniska vända sig, som hvarken vill vara materialist, ej heller andlig på det gängse sättet? Jag tillhör en mycket liten och inskränkt sekt, Mensklighetens. Jag känner mig mycket ensam; men jag kan icke annorlunda, och jag har intet deremot.” 
<sec/>
Vi äro åtminstone två! utropade Medenberg med lågande ögon. Ty jag – jag tillhör också denna sekt. 
<sec/>
”Vore jag karl,” fortfor fru Ebba, ”så skulle jag utan tvifvel resa till en fremmande verldsdel, till Australien, der en evig vårhimmel thronar öfver det sköna Adelaïdes land, eller till Guyana. Men jag är qvinna, jag måste blifva der jag är, jag blir qvar; och jag tänker fortsätta med min lilla, obetydliga umgängeskrets, menskligheten.” 
<sec/>
Men hvarföre har fru hofmarskalkinnan lemnat tanken på stiftandet af ett sällskap eller förbund till menniskornas väl? Deruti skulle jag vilja medarbeta! jag ville offra natt, morgon och dag deråt. 
<sec/>
”Ett sällskap? en förening? Jag hoppades länge på kraften af sådana företag; men jag gör det icke mera. Ett förbund är någonting för stort för mig, men för litet för menskligheten: alltså passar det för ingendera. Det finnes ett tredje. Jag säger icke, att det är det rätta för andra, hvilka kunna hafva en högre förmåga, än jag: men det anstår mig. Jag återkommer, derigenom, under min sednare ålder, till hvad som stod skönast för mina ögon i min barndom.” 
<sec/>
Huru skall jag förstå detta? 
<sec/>
”Får jag berätta herr Medenberg en Organists historia? I en af Östbohärads socknarne, icke långt härifrån lefde en gång en man. Han är nu död; men jag såg den underbara gubben i min första ungdom. Jag vill tala om honom under namnet Nicolaus, såsom han egentligen hette, ehuru han bekom ett tillnamn sedan, hvarunder han blef något mera bekant. Mycket känd i verlden blef han aldrig. Endast de, som egde ett själens öra, och hörde honom spela sin fattiga orgel, så dålig den än var i den lilla småländska landskyrkan, de kunde sedan icke glömma honom mera. Herr Nicolaus började med att vara bondson; men såsom gymnasist, student, en liten tid underofficer och slutligen organist, kallades han herre. Det var en man, som viste mycket, men kunde blifva ingenting.” 
<sec/>
Han var student? blef han aldrig magister? 
<sec/>
”Nej. Han blef ingenting och kunde ingenting bli. Han förstod nästan allt, och dugde dock till intet, så, som man vill hafva det i verlden. Han drogs med den största olycka på jorden.” 
<sec/>
Hvilken, o Gud? 
<sec/>
”Han ville, att allt skulle vara rätt och gå rätt till. Han fann icke rätt på det Rätta i någon af vetenskaperna: så öfvergaf han studierna med dem! I tjenster och göromål ville han ingenting annat göra än det rätta: så stötte han alla menniskor, och måste öfvergifva hvarje tjenst. Lyckligtvis kunde han spela psalmer. Man förlät honom ändock, att han spelade sin choral rätt efter noterna. Så långt gick man; och så fick han slutligen en liten organist-tjenst. Han lefde lycklig och nöjd med den till sin död.” 
<sec/>
Och hans själ, undanjagad öfverallt för det rättas skull, upplöste sig i musik? Ett himmelskt öde. 
<sec/>
”Han var organist i den församling, der jag föddes och bodde hos mina föräldrar, som barn. Det var mitt högsta nöje att höra och se den märkvärdiga gubben. En hög, stolt gestalt; lång, som den Kronobergska raçen brukar vara. Och dock så mild, när man fick bli hans närmare bekant. Om hvardagarne umgicks han mest med barn och blommor: med de förra under de timmar, som tjensten i sockenskolan fordrade, ty klockaren i församlingen dugde icke till skolmästare; organisten, herr Nicolaus, hade derföre åtagit sig att göra denna hans syssla för sitt nöjes skull; med de sednare roade han sig ute i skog och hagar. Om vintern satt han inne. Men när någon helsade på honom och hans familj i den lilla stugan, som utgjorde organistbostället, så var man säker om att få höra de vackraste sagor förtäljas. Han berättade icke blott historier om menniskor och verldsliga händelser, utan äfven om Gud: det mystiska lif der anden får lefva och der rätt får rå. Då var den verld, han skildrade, så färgrik som Eden: man häpnade, man kunde endast lyssna: ljudet af det skönaste språk trängde från hans läppar till djupet af åhörarens själ. På mig och på månge har denna man verkat, ehuru han intet sällskap grundat, ingen sekt gjort, ingen församling, intet förbund, ingen sluten enhet. Han har haft inflytelse på mig, såsom solen och himmelen om dagen, såsom månen och stjernorna om natten, hvilka icke heller stifta någonting, men utströ sin verksamhet öfver jorden, mystiskt och ändå klart, likasom Gud nedstrålar i själens verld hos en troende menniska. Herr Nicolaus ansågs af alla äldre och klokare i socknen såsom en fantast. Dock lät man honom oantastad spela sina choraler om helgdagarne, och, när han dog, hade man icke emot, att han på kyrkogården fick sin plats näst bakom de klockares, som lefvat och verkat i tiden innan församlingen bekom orgelverk. När jag sjelf blef äldre, vek den fattiga gubbens minne mycket bort ifrån mig: ett barn af stånd kan på landet få hafva många slags bekantskaper, men det uppväxande fruntimret kommer mer och mer in i sina föräldrars krets och deltager slutligen i ett högt umgänge. Det är först nu, sedan min man dött och jag sett så många stora utkast, så många stolta tankar falla till intet, som mitt minne och hjerta återvakna till den förtjusning, hvaraf jag lågade som liten flicka.” 
<sec/>
Denna underbare herr Nicolaus hade väl också barn? 
<sec/>
”Det är dit jag nu vill komma. Den fattige organisten kunde vara gift. Han egde ingen son, men tvenne döttrar. De voro begge mycket äldre än jag; men då jag som liten fann mitt så kära nöje uti att besöka deras lilla stuga vid kyrkogårdsmuren, så blef jag också sedan aldrig i min lefnad fullt fremmande för organistfamiljen, ehuru min egen ställning i lifvet gjorde en mindre tät bekantskap naturlig; utom att också åldern och många omständigheter sedermera satte oss på stort afstånd ifrån hvarann.” 
<sec/>
Jag kan gissa det. 
<sec/>
”Organistens begge stackars döttrar blefvo icke lyckliga, herr Medenberg. Svärmiska till själen, som sin far, blefvo de tillika utmärkt sköna, och voro – qvinnor. Hvart skulle de fly? hvad skulle de blifva? Hvarken bönder eller herrskap voro de; men offer för båda partierna, såväl det undre, som öfre. Den äldsta, Ellin, blef hustru åt en bonddräng, som efter få års ansträngdt lefnadssätt, i sällskap med sin maka, såsom torpare på ett litet ställe gick under för utskylder och dog. Torparenkan Ellin flyttade derefter med sin lilla dotter Ellin ifrån den ena backstugan till den andra, och kom omsider till Dädemohult. Hon går och gäller för en trollpacka, emedan hon ofta visar sig ganska bister, och man tror att hon kan spå. Egentligen våller henne ingenting annat, än att hon är organisten Nicolaus’ dotter: hon andas ur hans själ, och dragen i den mystiska gubbens anlete stå märkbart tecknade i hennes eget ansikte. Man är underlig under dessa vilkor, herr Medenberg, man vet mer än verlden vet, man är ett troll. Ett sådant slags qvinna är den unga Ellins mor. Hos denna flicka igenkänner jag morfadren mest: och jag kan säga – men det hör icke hit.” 
<sec/>
Jag ber! jag anhåller! afbryt icke. Denna flicka har intagit mig på det högsta, och om mycket hos henne önskade jag få upplysning. 
<sec/>
Hofmarskalkinnan fortfor: ”Ellin har alltid varit välkommen i mitt hus, ehuru jag endast sparsamt kunnat bevisa henne mina välgerningar och ej alltför ofta låta henne besöka Evershult. Ty min man hade en stor ovilja emot allt folk af detta slag. Han påstod, ehuru utan säker grund, att den gamle orgelspelaren Nicolaus i sina dagar ursprungligen förskref sig ifrån Finnarne, och icke egentligen vore smålänning till sin primitiva börd. Hvad angick det oss? Hvad gjorde det i sig sjelf? Om han också härstammade ifrån något folk på Finnskogarne, på den vilda, stora utmarken, skola hans barn plikta för det? Men min man hade också andra skäl, tror jag. Det är en sanning, att under det tidskifte, då jag i förbund med Celestine och Aurora svärmade för tanken, att göra någonting enskildt till uppbyggelse åt menniskorna här i verlden, under hvilken period jag också sjelf var mycket fallen för läseri, hade just på denna Ellin mina ögon fallit, såsom på ett godt redskap i Guds hand, att skicka ut ibland allmogen. Detta såg min man, kunde icke fördraga det, afhöll så mycket han kunde Ellin ifrån mig, och sprängde snart hela de ”tre fruarnes sällskap,” såsom han skämtsamt kallade oss. Jag fann snart, att han hade rätt i afseende på Ellin. Då jag, genom händelser på andra orter gjord uppmärksam på läseriets ytterligheter, blef hemsk och uppskrämd för ”predikosjukan,” så vardt jag sjelf också angelägen, att åt Ellin, min adept, gifva en annan, en högre stämd, en bättre religiös riktning.” 
<sec/>
Nu, utropade Medenberg, förstår jag denna flickas ord till mig under vår vandring i skogen. Hon var ingen vän af Läseri, för ingen del: och likväl så upprymd, så högt stämd för det himmelska! och för menniskors väl. Jag kunde icke för mig uttyda gåtan af denna motsägelse då. 
<sec/>
”Jag tror, min herre, att denna vändning är mitt verk. Gud hjelpe emellertid flickan stackare! Det är icke godt, icke lätt i hennes stånd, och knappt i något, att hafva en eldsjäl, sådan som hon ärft ifrån sin morfader och sin mor.” 
<sec/>
Gud har nog sin famn öppen äfven öfver henne; och fru hofmarskalkinnans pligt är också, att icke lemna henne alltför mycket ur sigte. 
<sec/>
”Nu, nu, sedan jag blifvit min egen, kan jag utan svårighet göra det. Jag skall draga både Ellin och hennes mor nära inom min krets. Så mycket som på mitt bistånd kan ankomma, skall intet hägn fattas dem.” 
<sec/>
Jag tackar i en Okänds namn. 
<sec/>
”Hvar är Ellin nu?” 
<sec/>
Jag förmådde henne att ofördröjligen begifva sig hem till Dädemo och lemna Nickolson, hvilken hon nödvändigt ville vårda och ”frälsa,” såsom hon yttrade sig. Först, sedan jag på det högtidligaste lofvat henne, att göra allt för hans räddning och flykt till ett annat land, gaf hon sig tillfreds, och följde Göran Edeling jemte det öfriga tåget på hemvägen, under det att jag tog en särskild kosa, för att, innan min ankomst till Aronfors, först få träffa fru hofmarskalkinnan. Jag hoppas således nu med säkerhet, att den svärmiska flickan befinner sig hos sin mor eller åtminstone i sin hemsocken. Nickolson ligger gömd i den der skogen långt härifrån, såsom jag förr berättat. Han väntar mig der, och vårdas under tiden af gubben och gumman vid Hålkroken. 
<sec/>
”Olycklige Nickolson!” utbrast fru Ebba, och en tår glänste i hennes ögonlock. 
<sec/>
Fru hofmarskalkinna! en del af Organistfamiljens historia återstår för mig att få utbedja mig. Den underbara choralspelarens andra och yngre dotter? 
<sec/>
”Ja, vi äro der nu. Herr Medenberg, hon hette Joachima: ett ovanligt namn, men som hennes far mycket älskade. Hon var Dädemohäxans yngre syster.” 
<sec/>
Jag känner något af den olyckliga Joachimas händelser. Det är ju hon, som blef grefve Zeytons offer? 
<sec/>
Hofmarskalkinnan såg ned. ”Jag vet icke, om jag skall våga utsäga ett så hårdt ord,” yttrade hon med en djup suck. 
<sec/>
Medenberg skådade på henne med förundran. 
<sec/>
Fru Ebba fortfor: ”för sanningens och rättvisans skull – gubben Nicolaus står i detta ögonblick för mina ögon, och jag kan icke af undseende för någon låta bli att uttala hvad jag tänker – det var icke Zeytons offer hon blef, herr Medenberg. Visserligen var han brottslig och felaktig; och hon, sin faders dotter, föll, om man så vill kalla det, för sin lågande själs varma tycke. Zeyton, med alla sina afskyvärdheter, i sednare tid, beskrifves dock af alla som en bildskön man i sin ungdom: en man af starkt uttryck. Han förälskade sig i organistens dotter: Joachima försvann ett år, man viste i socknen icke hvart, men jag vet med säkerhet, att hon bodde dold på Karmansbolshus, hos Zeyton. Hon dog der, och – troligen – ligger hon der begrafven. Hon var på sin tid hela denna bygds största skönhet, derom har jag hört med visshet. Hennes försvinnande och slut utgör en hemlighet, känd af ganska få. Det blef af denna unga qvinna, ur den fattigare hopen, hvad det så ofta brukar blifva i denna verld. För Joachima var det så mycket värre, som hon på visst sätt tillhörde ingen klass, och hade stöd af ingen. Hon stod öfver bönderna i bildning och tycke; hvad under då, att hon med brinnande kärlek fäste sig vid den ridderlige, unge, stolte ”engelsmannen” (såsom Zeyton då kallades), och som omfattade henne sjelf med en eld, alltför väl svarande emot hennes egen. Likväl stod hon under herrefolket; och så hände, att organistens dotter ej fick erkännas för Zeytons maka. Hon skulle förvissna dold: hon skulle blifva det hon blef. Dock är det min uppriktiga öfvertygelse, att Zeyton den tiden icke haft försyn för att gifta sig med henne, om icke –” 
<sec/>
Store Gud, hvad hela denna berättelse förfärligt sammanstämmer med hvad jag fragmentariskt hört förut af en annan mun! 
<sec/>
”Af hvems? Dessa händelser känner ingen, de utgöra familjehemligheter.” 
<sec/>
Men jag har hört dem – 
<sec/>
”Af?” 
<sec/>
Den olycklige sonen. 
<sec/>
”Ha – Nickolson?” 
<sec/>
Och nu – nu förstår jag hvad fru hofmarskalkinnan menar. Skall jag våga utsäga det? Det var icke Zeytons offer, som Joachima blef. Hon blef offret för en helt annan. 
<sec/>
”Ja. Abelcrona var den, som förmådde Zeyton till uppskof med brölloppet, och han afböjde slutligen alldeles grefvens gifte med den olyckliga Joachima. Min man och Zeyton voro vänner då. Min man hade en systerdotter.” 
<sec/>
Stackars grefvinnan Celestine! och hvad har hon vunnit härpå? 
<sec/>
Hofmarskalkinnan skakade sakta sitt sköna hufvud: en tår nedföll på hennes hand. Hon vände sig åt sidan och hördes hviska: ”stackars Joachima.” 
<sec/>
Alexander tillade rörd: och hvad vann väl grefve Zeyton härpå? hvad har väl sjelfva herr hofmarskalken vunnit? 
<sec/>
”Oh, min herre, för denna gernings skull ligger Evershult i aska nu, och min man – blef ett offer för lågorna. Jag vet och ser allt. Det var Nickolsons hand! Store Gud – – jag förmår icke kasta sten på den hämnande sonen. Ett vet jag: att jag afrådde, med allt hvad i min makt stod, afrådde jag det steg Abelcrona tog för Celestines lycka. Men så har han grufligt fått plikta! Att lefvande förgås i lågor – grymma fasa! Min man, min man, i hvilken region af lifvet återser jag dig en gång?” 
<sec/>
Fru hofmarskalkinna! ett ord till tröst, om det är någon, kan jag säga här. Hofmarskalken dog icke i lågorna. 
<sec/>
”Hvad vill det säga?” 
<sec/>
Jag känner hela denna händelse af Nickolsons egen mun. Hofmarskalken stupade för ett skott, innan gården ännu var antänd. Blott hans lik brann på detta rysliga bål. 
<sec/>
”Han föll då för en kula – af Nickolsons hand?” 
<sec/>
Nej; icke heller det. För Nickolsons skull är det min skyldighet att omtala, det han, oaktadt all sin harm, sin vilda hätskhet emot hofmarskalken, dock yttrade sig ganska mildt, nästan sorgset och ångerfullt rörande hans död. En af de öfrige bofvarne var den, som sköt på hofmarskalken. Nickolsons hela och enda syfte gick blott ut på att blifva mästare af dessa penningar. Och dem – min fru – ville han hafva för sin mors skull; förstår någon denna gåta? Men jag har den af en skön och trovärdig mun, den unga Ellins. Han ville ega penningarne såsom medel att komma öfver till ett annat land, och der få börja en ny vandel, till tröst och frid för sin mors ande. 
<sec/>
”För sin mors ande? Denna tanke har Nickolson fått af Ellin.” 
<sec/>
Jag tror det. Men – också han sjelf har en gnista af sin moders och sin morfaders själ. Jag är öfvertygad derom. Jag ursäktar honom aldrig; men mig är icke gifvet, att fördöma honom. Jag har nyligen sett honom i en trasig, utmerglad och förfärlig skepnad. Dock, vid Gud, också i denna förlorade själ kan ju finnas en gnista? 
<sec/>
”Han är Joachimas son.” 
<sec/>
Tillåt mig då en ödmjuk fråga, min nådigaste fru hofmarskalkinna. Om det verkligen skulle lyckas mig, att kunna rädda denne yngling undan förderf och död, vill då fru hofmarskalkinnan lofva mig, att icke, af hämnd eller skyldighet för sin mans skull, lägga sig deremot? Om jag kan behålla honom undangömd, vill då icke fru hofmarskalkinnan låta framdraga honom, för att genom den stränga rättvisan, sådan hon är, göra honom för alltid förlorad? 
<sec/>
”Och detta frågar herr Medenberg mig?” 
<sec/>
Jag tackar Guds ande, som gjuter nåd och förbarmande i en själ, hvilken i detta fall annars kunde hafva rätt, såsom det heter, att förderfva sin nästa intill döden. Jag är sjelf fattig och en annans tjenare; men jag tror ändock, att jag skall förmå upptänka en utväg, att få den olycklige ur landet. Jag vill nämna något, som jag väl icke vet med full visshet; men det är säkert, att under en och annan vändning, då han och jag talade med hvarann der borta i skogen, visade hans anlete, hans ögon, hela hans gestalt – nu så eländig, trasig och förstörd – dock ett eget, besynnerligt, jag vill ej kalla det skimmer af högre ljus, men en dragning åt ett underbart håll, såsom en gnista, ögonblickligt och svagt framglimtande, likasom med önskan att få tända upp en ny eld i hans hela väsende. Han yttrade ingenting derom i orden, och kände väl sjelf ingenting deraf. Men han såg ändock så ut, vid sina tillfällen. Gud gifve, att jag blott kunde uppfinna medel för honom att komma ur Sverige, och i England få börja på ett annat sätt, likasom uppstånden ur grafven. Äfven öfverresan kostar pengar; men det skall nog gå! jag fruktar intet! Gud har alltid bistått mig: jag vet ingen enda af mina verkligt varma önskningar, som slagit felt. 
<sec/>
Fru Abelcrona såg upp. ”Emellan Nickolson och min man,” sade hon, ”är det ganska ovisst hvilkendera var den andra mest skyldig. Herr Medenberg, tag detta!” 
<sec/>
Hon skref några ord på det förseglade sedelpaketet. I stället för ”Penningar, som tillhöra Ingen,” hvilket hon med ett lätt streck strök öfver, stod der nu: ”Till den förfördelade Sonens hjelp: en skänk ifrån den Döde, med bön om att få förlåtelse för hvad han bröt emot sonens Moder.” 
<chapter/>

<chaptername>TJUGONDESJETTE KAPITLET.</chaptername>

<chaptername>Huru en sjukdom kan bära sig åt.</chaptername>
framför en kaffekopp, doppade och gret bittert. 
<sec/>
Alexander Medenberg blickade på sin värdinna med beundran och glädje. ”Lyckas allt, som jag vill och nästan förmodar,” sade han, ”så skall detta paket icke behöfvas för Nickolson.” 
<sec/>
Tag det ändock så länge och göm: ingen vet försynens vägar, svarade hofmarskalkinnan. Se här! behåll äfven denna lilla manuskriptrulle. Läs den icke snart, det behöfs ej; tag icke fram den under brådskande göromål. Den innehåller några uppsattser. De äro anspråkslösa, och kunna roa herr Medenberg vid någon ledig stund. Läs äfven vid tillfälle denna bok af madame Gatti de Gamond. Jag tänker icke numera på någon Phalanstère: jag har inga planer, vill intet sällskap. Men det är säkert intressant för en menniska af själ och ande, som herr Medenberg, att en skön timme under lönnars skugga sitta på en fridfull trädgårdsbänk, och läsa hvad en annan ande utkastat till lifvets hjelp och menniskans räddning i verldens storm. Helsa min goda Aurora och hennes man; måtte hans sjukdom förbättra sig. Säg Aurora, att mina gladaste dagar voro de, då jag i hennes och Celestines umgänge – – men Gud ville förinta det; det fick icke blifva utaf! 
<sec/>
”Fru hofmarskalkinna! jag vet nu allt hvad denna helsning innebär, och jag skall framföra den. Det upplösta skall sammanknytas, om ock på ett annat och nytt sätt.” 
<sec/>
Det förtjenar det icke, det lönar ej mödan, svarade hon, med en anspråkslös blick, full af vördnad. Allt, hvartill nu mina önskningar sträcka sig, är ett förnyadt systerligt och varmt umgänge igen, utan några vidare planer. Jag tror att det framdeles skulle gå an, då våra män väl icke nu längre lägga sig deremot. Se hit, herr Medenberg! jag tog in denna bibel ur mitt kabinett, för att visa den gamle choralspelarens stil. Läs dessa ord: ”hvar två eller tre äro församlade i mitt namn, är jag midt ibland dem.” Något annat slags förbund eller vidare församling, än en sådan, behöfves icke för menniskorna. Och jag tillägger: hvarje annat slags skadar; ty det åtskiljer i partier, i stället för att förena alla sinnen med stor och sann innerlighet.” Detta utgjorde en af den der organistens bibelförklaringar. Jag förstod den icke fordom; nu tycker jag mig begripa den fullkomligt. Tanken är djerf, och lätt kan den missförstås. Jag ville derföre icke visa något för herr Medenberg förut. Men om nu herr Medenberg vill, så tänk intet ondt om den dödes ord; men göm på dem så länge, i fall de stå upp en gång. Hvad jag känner mig lycklig, som hade alla mina egna böcker och papper förvarade här på mitt lilla sommarnöje, mitt kära Blommenäs, så att de icke förgingos med Evershult i branden. Det ser ut som om anden Nicolaus tänkt på detta, och bragt det så till väga; ty flera minnen ifrån honom, utom denna gamla bibel, förvarar jag äfven här. 
<sec/>
Alexander läste organistens ord, och besåg hela hans bok med det innerligaste nöje. 
<sec/>
Hans afresa ifrån Blommenäs inträffade en liten stund derefter; ty han tordes icke dröja alltför länge; så väl han ock fann sig, och huru gerna han än längre velat gunga lilla fröken Ebba på sitt knä. Det förstås af sig sjelf, att de tre älskvärda småflickorna fingo komma in och före afskedet njuta åtminstone ett ögonblicks nöje af den artiga herrn, som varit så hygglig och god emot dem vid Vetterstranden. 
<sec/>
Hofmarskalkinnan följde sin afresande vän ända ut på trappan. I en stunds sällskap med personer af hjerta och ande glömmas rangen och alla andra så mäktiga yttre åtskillnader. Fru Ebbas djupa sorg hade vikit, under denna timme; smärtan hade gifvit rum för dessa tankar, som äro själens änglar: tankarne på evig förhoppning om en hjelp för menniskan och frid på jorden. 
<sec/>
Herr Medenberg bugade sig, djupt rörd. Han vågade taga fru hofmarskalkinnans hand ännu en gång, och han kysste den till afsked med en hänryckning, som helt och hållet var den varmaste vördnads blott. Han steg upp i sin lilla vagn, och rullade af. Men de tre små söta flickorna stodo länge på farstubron och nickade med sina blonda, lockiga hufvuden efter honom, så länge han syntes på vägen. Fru Ebba gick in till sig. Hon kände sig i en mystisk, oförklarlig stämning. Hon satte sig åter på sin soffa, men tog denna gång i sin hand Bulwers Zanoni. Hon lät i hans sällskap sin fantasi fara omkring i hundra okända verldar, med så många andar och trollkarlar, Mejnourer, Adon-Ai’s och alla outsäglige Chaldäer. Sjelfva Bulwers mångfald af citationer och språk, all grekiskan, italienskan, chaldäiskan och dessa sentenser ur tusen författare, hänryckte fru Ebbas själ. Men, efter en stund, lade hon likväl åter bort hela Zanoni. Hon runkade smått för sig sjelf på sitt sköna hufvud. Det är dock blott orimligheter! suckade hon. Så tog hon i stället en bok af sin förr så älskade Schartau, och försökte. Jag vet icke ändå – sade hon tyst för sig efter några minuter, och suckade åter djupt, djupt. Icke heller detta!.. Men jag finner nog saken en gång; min aning säger mig det. Denna okände skall – 
<sec/>
Under allt detta åkte Medenberg friskt genom skogsdungarne och öfver fälten. Jeppe Jonsson satt och körde, mera allvarsam och tyst, än vanligt. Sedan han förlorat herr Göran i sällskapet, hade han icke humör att språka så fritt. Herr Alexander älskade också, såsom vi vete, att under åkning få sitta i meditationer för sig sjelf. Man kan derföre säga, att han icke just uppmuntrade Jeppe till tal. Denne gjorde sig skadeslös genom att bruka sin ”herrskapskuskspisksnärt,” och han klatschade både i tid och otid. Likväl hade han för mycket hjerta att snärta till sjelfva hästarne. Han bildade blott fria smällar i den klara, på återskall rika skogsluften; och hängde någon gren alltför nära fram emot landsvägen, så kan man vara säker, att den fick umgälla sin näsvishet. 
<sec/>
Man nalkades Aronfors. Nu kan jag undra, om min kära Matts öfvervunnit sina koppor, sade Medenberg för sig sjelf. Det skall bli ganska roligt att återse Ulla. Jag behöfver verkligen med våld påminna mig, att jag är en informator; ty, mig veterligt, har jag ännu icke lärt mina elever någonting, om jag ock icke kan skylla mig för overksamhet i min patrons tjenst för öfrigt. Men verlden är så. Huru ofta är det icke ödets skickelse, att vi icke alls sköta den tjenst vi skulle? 
<sec/>
Man var nu kommen in på Aronfors’ sjelfva egor, och Jeppe steg af för att öppna en grind, hvarunder Medenberg tog tömmarne för att köra igenom. ”Ja, nu kan en då riktigt se,” sade Jeppe, ”att bruket ingen herre har, ingen spektor: ty de laga icke en gång så mycket som grindarne! Det är ju ett helvetes tyg, herr Leksander, att öppna ett le’, som allenast hänger och slänger på ena haken? Se hur det slinker på sned ideligen; jag är icke karl att öppna’t.” 
<sec/>
Du bär dig dumt åt, Jeppe. 
<sec/>
”Ja, nog är det säkert. Men, vet herrn, nu kan jag tydeligt skönja, att kaptenen måste vara mycket illa sjuk.” 
<sec/>
Herr kapiten von Mekeroth? 
<sec/>
”Ja visst! fins det någon annan kapten? Nej icke det jag tror. Men herr Leksander skall veta, att kaptenen, om han vore frisk, skulle icke tåla några trasiga grindar på sin gård. Ingenting annat på hela bruket, i skogen, på ängen, åkern, trädgården och fiskevattnet tog han sig nånsin till att sköta, utan det fick spektor Nickel göra, jemte fogdar, rättare och väsen. Men grindarne hade kaptenen till ett undantag för sig: dem skötte han sjelf. Och, efter hvad jag tror, så förstod han det. Och mången säger, vet herrn, att han icke begriper någonting annat alls: och det vill jag hålla för möjligt.” 
<sec/>
Du är en näsvis slyngel, Jeppe Jonsson. 
<sec/>
”Förstås det. Var nu så snäll och kör igenom, herr Leksander. Så – aj – nu fastnar bakhjulet i grinden! det var en sate till grind att hänga på sned, herre. Så, nu går det, hoppsan, kör! Men, vet herrn, jag talade med dekorna på Blommenäs, medan herrn som bäst var inne hos frua.” 
<sec/>
Du gör aldrig annat, Jeppe, hvart du kommer. 
<sec/>
”Ja men, vet herrn, det är nyttigt.” 
<sec/>
Det tror jag knappt. 
<sec/>
”Jo men vet herrn hvad dekorna sade? De sade, att det nu skall bli ett godt år på Aronfors.” 
<sec/>
Ett godt år? 
<sec/>
”Herr Leksander tycker väl illa vara, att jag språkar, kan jag tro?” 
<sec/>
Visst icke; i synnerhet om du talar om ett godt år och har goda tidningar. Hvad var det Blommenäs-flickorna berättade om? hade de hört något ifrån Aronfors? 
<sec/>
”Det begriper herrn. I köket, vid spisen och i laggåln vet en alltid tre gånger mera, än herrskapet tänker på sina fina stolar inni rummen. Måtro det.” 
<sec/>
Nå godt, hvad sade flickorna? 
<sec/>
”Åh, de sade bara, att det till julen i år skulle blifva flere juldansar i socknen, än förr om åren.” 
<sec/>
Så: hvarföre det? 
<sec/>
”Jo för kaptenen har aldrig velat veta af dansar. Han var rädd att hans pigor skulle slita skor.” 
<sec/>
Nå, ja. Hvarföre skall det blifva gladare i år? 
<sec/>
”Jo för ser herr Leksander, om vår Herre nu är så nådig och bjuder upp kaptenen till sig på en dans deruppe, så kan det nog bära så till, att vi sedan opåtaldt få bjuda upp och dansa så mycket vi vilja här nere på bruket. Ty frun sjelf, om hon blir ensam rådandes, hon är en Guds ängel, och nekar ingen menniska att vara vidlyftig.” 
<sec/>
Hade man då hört sägas på Blommenäs, att kapten Mekeroth var mycket sjuk? 
<sec/>
”Det begrips, herre. Annars skulle jag nog veta att hålla munnen på Jeppe Jonsson. Jag kunde hitta på att få mig ett badd, när jag kom hem, och hade talat om att Skubbetorps-grinden var sönder. Men nu tör kaptenen icke ha lust att tänka på något annat trasigt le’, än sin egen person.” 
<sec/>
Det skulle passa bättre för kaptenens underhafvande, att de älskade honom och kände sin pligt, än att glädjas öfver hans sjukdom, afbröt Medenberg med en kärf ton. Det är mycket illa gjordt af dig, Jonsson, att yttra dig på detta sätt: sätt dig upp fort igen, ditt nöt, och kör. 
<sec/>
Jeppe lydde. Vig och hurtig, såsom en ung smålandsdräng anstår, var han genast i gång med sina hästar. 
<sec/>
Sade man då derborta på Blommenäs, huru kaptenens sjukdom hade artat sig? frågade informatorn efter ett ögonblick. 
<sec/>
”Hvasa?” Jeppe vred om hufvudet, och det yfviga, för en vecka sedan kammade håret tog under de bizarrt formade, slokiga hattbrämen allehanda skepnader, alltsom luftdraget behagade göra dem under den hastiga farten. ”Hur sa’? Menar herr Leksander, att sjukdomen var artig?” fortfor han. 
<sec/>
Tig och kör, Jeppe. 
<sec/>
”Jag tror snarare han är oartig,” tillade Jeppe, och vred åter om hufvudet. ”Men efter hvad jag menar, vet herrn, så pliktar kaptenen bara för sina gamla synder.” 
<sec/>
Sina synder? 
<sec/>
”Förlåt mig. Det är nog obilligt gjordt af mig, att språka med herrn, som är formator på bruket, och vet sjelf allting. Men kapten Mekroth lider af gamla sår, som nu gått upp igen, och blifvit djupa som en tvärhand. Ty han har i sin dar varit i bataljer, förstår herrn. Det skulle ingen eljest tro. Kaptenen har alltid varit en god herre, hvad det vidkommer att vara beskedlig,” tillade Jeppe med en allvarsammare och ny röst. ”Han slår ingen, bara en aktar sig före att tala om någon söndrig klynka på en grind. Men för att nu säga rent ut, så berättade de på Blommenäs, att ett nytt ondt stött till på kaptenen, nemmeligen, att hans hjerta blifvit så stort, att det icke mer får rum i bröstet på honom. Det är en svår vånda, herre; och ingen skulle tro, att kaptenen nånsin skulle få ondt af sådant. Men ingen är säker för att dö nu, sedan förre landshöfdingen dog och vår sista länsman tog en ända.” 
<sec/>
Vid dessa ord svängde den lilla, lätta vagnen upp på gården. 
<sec/>
Medenberg såg sig omkring. Allt syntes honom mycket tyst och öde. Ingen kom ut emot honom; ingen öppnade farstuporten. 
<sec/>
Han steg sjelf upp på trappan och gick till porten; men den var läst i lås. Det klack honom i bröstet. Han gick i stället bort till köksdörren, som på sidan af huset bar ut åt det ekonomiska hållet af gården. En informator, som kommer hem, har rättighet att gå in igenom köket. 
<sec/>
Han såg pigorna och sjelfva kokerskan med besynnerliga och hemska blickar stiga, sitta, eller stå vid sina göromål, så tanklösa derpå, som om de varit upptagna af all verldens tankar. Likväl sågo de icke onda ut, såsom annars plär hända i kök. Huspigan rensade fisk, hvilket hon under vanliga omständigheter aldrig gjorde. Medenberg märkte lätt och med fasa, att allt var i olag, och han skyndade inåt rummen. I en dörr mötte han husmamsellen, hvilken, vid anblicken af honom, slog ihop händerna och sade: ”Gudskelof att herr Medenberg är hemma igen!” Han såg en tår gå utför hennes kindben och möta en stor grädd-droppe, hvilken glömt sig qvar der. 
<sec/>
”Huru är det?” sade Alexander bestört och halfhögt. 
<sec/>
Ännu är det icke slut! hviskade mamsellen med en suck, som åtföljdes af flera. 
<sec/>
Ifrån detta ögonblick började Medenberg gå på tå. 
<sec/>
I nästa rum fann han lilla Ulla, som stod framför en kaffekopp, doppade och gret bittert. 
<sec/>
Medenberg gick vidare inåt. 
<sec/>
I nästa rum fann han ett antal personer, sysselsatta med skålar, medicinska tillredelser, flaskor, servietter och skedar. Alla sågo flitiga, men hopplösa ut. 
<sec/>
Medenberg trädde vidare inåt. 
<sec/>
I nästa rum märkte han fru Aurora sitta gråtande, med hufvudet lutadt öfver en säng. Fönstergardinerna voro nedfällda, och ett par sidensoffdynor stodo resta emot karmarne vid gardinernas sidor, för att ännu mer utestänga ljuset. 
<chapter/>

<chaptername>TJUGONDESJUNDE KAPITLET.</chaptername>

<chaptername>Stora nyheter i Prostgården.</chaptername>
nan, då hon såg hela det i köket inmarscherande sällskapet. 
<sec/>
Hos socknens kyrkoherde, prosten Edelings, satt man en dag på eftermiddagen och skalade äpplen. Fruktskörden hade detta år blifvit ganska rik; i prostinnans nyterhet saknades intet; och Maria var den, som, ehuru tystast, dock snällast bedref det angenäma arbetet. Om mamma fick man tillstå, att hon ogerna satt länge. Hon utgjorde också förstyret, så att det var naturligt, att hon skulle vandra fram och åter, fram och åter, emellan köket, der ugnen eldades för att torka äpplena uti, och salen, der skalningen, klyfningen och kärnhusuttagningen med högsta omsorg utfördes. Prosten sjelf satt, med alla tidningar omkring sig och Aftonbladet i sin högra hand, mot ena bordshörnet. Vid hans fötter på golfvet, emellan honom och hans älskade dotter Maria, stod det stora kålfatet, öfverfyldt med oskalad, nyss inburen frukt. Vid hans armboge på bordet thronade det outsäjliga stenfatet, hvari alla äpplena kastades, sedan de blifvit fullkomligt rensade; och hvarifrån de skulle utbäras och läggas glest och nätt i sina gråpapperslådor, för att slutligen af prostinnans egen hand sättas i ugnen, när denna hunnit lagom svalas. Skalningen förrättades af tvenne jungfrur, på hvar sin sida om mamsell Maria; och de lade alltid frukten nere i sina knän. Men Maria var den, som klyfde det skalade. Det tillät prostinnan ingen annan att göra. Det fordras begrepp för att veta, när ett äpple bör skäras i fyra delar eller blott i två: äfven måste man taga ut kärnhuset med förnuft; ty hafsar man, så följer ofta för mycket af köttet med, och blir till intes. ”De krypa nog ihop ändå och blifva små, när de torkas,” sade prostinnan; ”skär nätt med knifvarne, flickor, och gör icke så tjocka skal der! Låt icke skalen falla på golfvet under stolarne, har jag sagt; och solka icke ned dem under fötterna! Vi skola torka skalen i ugnen efteråt; de äro sköna att röka med i rum, hela vintern; de gå nog åt. Var icke hamsiga med Guds gåfvor! I nödfall kan en till och med tugga torkade äppelskal till smörgås: det smakar ganska godt, kära barn. Är ni snälla, mina flickor, och gör slut på det här kålfatet till fem, så står kamrer Brun på elden åt er, och ni skall få en på-tår.” 
<sec/>
Vid dessa ord såg prostinnan med en leende fryntlighet först på prostfar, som väl icke gjorde sig förtjent af någon påtår för arbete med äpplena, men dock läste högt ur feuilletonen för hela sällskapet; samt sedan på sina flickor, ej blott Maria, men äfven pigorna, hvilka alltid förstodos med under den gemensamma titeln ”flickorna,” eller ”mina flickor,” då humöret var som allrabäst; och det var det alltid, när stora göromål utfördes. Också gingo flickornas fingrar som tangenter i ett presto. Äpplena sågo sig utan stjelkar, utan hud, utan snopp, innan de viste ordet af, det ena efter det andra; och Maria formade af dem de prydligaste, nätta små bitar, oftast liknande båtar, sedan kärnorna blifvit borttagna genom en skön, långlagd afrundning: en fason, som Maria föredrog framför den tvär-runda. Hvarföre det gick så bra för henne att skära, kom mycket deraf, att hon satt med en förträfflig pennknif, röfvad i mjugg ur Görans skrifdon. De begge andra stackars flickorna hofverade med långa köksknifvar, som i hvarje qvart måste ut och slipas emot spiskanten; det är icke godt att skala med sådana. Prosten såg ofta medlidsamt på sina pigors svårighet, höll upp ur feuilletonen, och erbjöd att låna dem ett par af sina äldsta rakknifvar, hvilka han trodde vara hvassare än köksknifvarne. Men prostinnan afvärjde detta förslag bestämdt: hon höll rakknifvar oanständiga och farliga för flickor att handtera. I sjelfva verket vidhöll hon detta af omtanka för sina pigors uppfostran. Det gör dem så godt att slita ondt med dåliga verktyg, medan de äro i tjenst, tänkte hon. Det skall då en gång smaka dem dess skönare och gå dess bättre, när de blifva sina egna och få sina mäns don att rusta med en dag. Sådan var prostinnans grundsatts. 
<sec/>
Arbetet gick i kapp mellan de tre unga: väggurets visare knäppte sig fram till fem, och det sista äpplet togs upp ur kålfatet. Mamma såg på sin dotter med en vänlig nick. ”Nu skall minsann också kamrer Brun hålla ord åt er!” sade hon till sällskapet. Prostinnan gick sjelf ut i köket efter kaffepannan, tog den ur askan, kom in och satte den på en tallrick midt upp i hela tidningshögen. Feuilletonen afbröts utan nåd vid ett komma midt i meningen. 
<sec/>
Det förstås, att det egenteliga hade druckits redan klockan tu: då fick man socker i. Nu slogos kopparne med stor noggrannhet endast halfva: det skulle icke hafva blifvit på-tårar eljest; och nu drack man på bit, allesammans, med undantag af prosten, som inga rätt goda tänder hade att bita af socker med, och derföre måste få sitt smält i sin kopp. I hemlighet slog värdinnan också hans kopp tre qvart full. 
<sec/>
Att höra fyra fruntimmer dricka på bit, är mycket roligt. Först säger det knacks emellan framtänderna på den ena, så litet derefter på den andra; så knicks-knicks emellan oxeltänderna på den tredje, som icke litar på sina framtänder, eller icke vill släppa till dem. Så, knocks, har den fjerde afspetsat sitt socker; och derpå begynner hela hvarfvet om igen. Det knacksar aldrig hos alla fyra på en gång. 
<sec/>
Flickorna voro varma, så flitigt hade de skalat: dock voro de icke svettiga precist, ty det blir man aldrig på landet, när man sitter. Men kinderna stodo röda af den lifligaste färg, och det friska hvitögats blåaktiga emalj hvälfde sig under ögonlocken, som klippte muntert och belåtet. Ingen menniska tror hvad en på-tår smakar, sedan man varit riktigt snäll i tre timmar. 
<sec/>
Maria höll just på att torka sin brors pennknifsblad emot ett tidningshörn, och gned det till den grad, att hon hoppades Göran skulle kunna formera pennor bättre efter denna händelse, än förut; då helt hastigt buller hördes, af åkande på gården, fötter med högst ogenerade stöflar slogo sina klackar i farstun, dörren flög upp och Göran Edeling steg in. ”God afton, söta far! god afton, söta mor! en puss, Maria lilla!” De andra två flickorna stodo och sågo på härunder. 
<sec/>
Välkommen åter! och du har alla din ben i behåll? sade gubben och skakade hjertligt sin sons hand. Prostinnan gaf sig bara tid att som hastigast nicka tre strålande nickar emot den anlände, och for genast af med kamrer Brun ut i köket. Ty nu skulle han riktigt klämmas: Göran behöfde minsann en hel kopp. Nu var det icke nog att värma upp sumpen: nymalet slogs uti. 
<sec/>
”Här skalar man äpplen, och det gör man rätt uti,” inföll Göran. ”Jag skall helsa dig, Maria lilla, ifrån – – sju tjufvar har jag redan tagit.” 
<sec/>
Hvad i Guds namn säger du, gosse! Har du varit i träff med röfvare och tjufvar? utbrast prosten häpen. 
<sec/>
”Ja, det är sant, min far vet ingenting. Hvart tog mamma vägen? Jag har mycket att berätta: stora, stora saker. Nu är jag på den grönaste qvist! Men hvart f–n tog gumman vägen? För er omtalar jag ingenting, utan att hon är med och får höra. Hon är väl i köket, kan jag tro? ty det är aldrig annat. Jaa: så låt oss då gå dit ut allihop. Jag tar pappas stol och bär ut till spisen, så skall pappa sätta sig der på den, och höra. Ty nu är det någonting, som har händt, må ni tro.” 
<sec/>
Detta förslag verkställdes genast af den muntra, nyfikna skaran. Också kunde man icke på annat sätt hoppas att få mamma med; ty kom hon också in på en handvändning, så gick hon straxt ut igen. I köket kunde man deremot med visshet seqvestrera henne. 
<sec/>
”Åh – hvad är det här för slag?” utbrast prostinnan, då hon såg hela det i köket inmarscherande sällskapet. Hon stod blodröd framför elden, blåste under kamrern, och tog som oftast af locket för att titta på kaffeperlorna. Göran krusade icke, ställde stolen utmed en vattuså, bad pappa sitta ned derpå, gick derefter rakt på mamma, tog henne i famn, kysste henne och sade: ”Nu ett godt famntag till, min goda mamma; ty hör! jag är en karl med boställe!” 
<sec/>
Vid detta öfverraskande ord kokade kamrern öfver, och det så fasligt, att han ur pipen alldeles sprutade ned kolen rundt omkring sig: det vardt ett hväsande i askan utan like, och en rök. Prostinnan, som helst ville höra sin son tala, skyndade sig som jehu att taga af locket och med en vispsticka stilla det inre upproret. 
<sec/>
”Jag får syssla med lön, mamma!” upprepade Göran. ”Så mycket har jag uträttat på denna resan.” 
<sec/>
Gubben Edeling tog af sig kalotten, och sammanknäppte den emellan sina händer till en tyst bön. 
<sec/>
”Hvad jag egentligen nu är, eller rättare om några veckor blir, det skall jag tala om sedan,” fortfor Göran. ”Men, till en början, har någon hört, om Medenberg kommit hem till Aronfors ännu?” 
<sec/>
Följdes ni då icke åt hela vägen? frågade Maria orolig. 
<sec/>
”Jo visst, ända tills vi skildes.” 
<sec/>
Hvar skildes ni åt då? 
<sec/>
”I röfvarkulan.” 
<sec/>
Göran! Göran! store Gud? har du varit midt i sjelfva röfrarnes röfvarkula? utropade prostinnan. 
<sec/>
”Ja, min älskade mor. Säg mig, huru skulle jag eljest hafva kunnat taga fast på dem?” 
<sec/>
Du – tagit röfvare? utbrast Maria. 
<sec/>
”För tusan, utan tvifvel. Har ni icke sport, huru de varit uppe i sjelfva denna socken och bränt Evershult?” 
<sec/>
Ack jo, min son! sade prosten, vi hafva varit så förskräckta öfver denna rysliga mordbrand, att vi först helt nyss hemtat oss. Vi förmodade, att de skulle ströfva genom hela socknen och bränna upp allt hvad här fans. I synnerhet då man fick höra, att sal. hofmarskalken Abelcrona personligen omkom i sin gårds lågor, spriddes ryktet härom likt en löpeld, och satte alla herregårdar i häpnad. På Aronfors blefvo Mekerothens så injagade af rädsla – och hvem bör undra härpå? ty då de kunde sköfla Evershult, hvarföre icke äfven Aronfors bruk? – men, som jag säger, herr kapten August sjuknade vid denna nyhet vida mer än förut. Ty han låg redan till sängs, då du for, Göran lilla. Men om morgonen, då bud kom med berättelse om Evershults brand, var det som han fick en sådan hjertklappning, att det genast vände sig till ett nytt, stort och dödligt ondt. Läkaren förklarade, att det var en obotlig anevrism, eller något analogon dermed; men af så brådstörtande slag, att vi hvarje stund vänta den bedröfliga underrättelsen från bruket, att kaptenen antingen kommit sig alldeles, eller ock ohjelpligen dött. Ty han ligger i en krisis. Hvilka tider, Göran! Nu ser du, att jag icke hade orätt, då jag läste i tidningarne och sade, att vår trakt ej var säkrare än någon annan. Dock for röfvarbandet genast af ifrån vår ort igen, så fort de stulit på Evershult; och i hvilka skogar de nu hålla till, kan jag icke afgöra. 
<sec/>
”Men jag vet det,” inföll Göran. ”Och nu finner väl min far, att det var rätt gjordt af mig, att icke låta dessa bofvar grassera längre, då de kunde gå ända derhän, att bränna i vår socken. Jag reste i sällskap med Medenberg, att söka upp dem, och vi träffade dem i en stor skog ej alltför långt ifrån Vernamo.” 
<sec/>
Vågade ni två ensamne fara till dem? Blef ni då icke ihjälslagne? 
<sec/>
”Långt derifrån. Men hör på bara, skall ni få höra –” 
<sec/>
Göran började sin berättelse för den med spända öron lyssnande slägten. Han omtalade hela sin resa, mötet på landsvägen med Zeyton, besöket i Jönköping och slutligen ankomsten till bergkulan. Familjen darrade i alla sina ledamöter. 
<sec/>
Han beskref nu huru han öfvertalade största delen af skälmarne att blifva hederligt folk, genom att lofva dem ”sous main få ett slags förlåtelse,” och till och med ”ett slags emploj i tysthet,” om de ville gå in på att under hans anförande uppspåra och fasttaga sina öfriga kamrater, de andra skurkarne. Göran nämde, huru Medenberg och han vid Hålkroken beslutit att skiljas, emedan den sednare behöfde göra en liten särskild resa till fru Abelcrona; men Göran sjelf – som genom tjufvarnes medel blifvit en man af någon kassa – hade lejt sig en bondparvagn. Han skred nu till det yppersta i händelsen. Han hade verkligen fört den vilde mördaren Serarpa-Anders fängslad till Jönköping, under det att det öfriga sällskapet, som han vunnit på sin sida, i hemlighet, som vanligt, drog sig till skogarne norrut, för att vänta på hans vidare tillsägelser. ”I residenset, min far! råkade jag icke landshöfdingen sjelf, ty han var ute på Ryhof; men jag uppvaktade herr landssekreteraren. Nog af, min mor! jag kan nog tala, när jag bara vill; och dessutom hade jag fullkomligen rätt uti det jag sade, att man bäst kan taga tjufvar med tjufvar. Det är det säkraste och det minst kostsamma: allenast man har talang att sköta och styra det band, man gjort till sina vänner. Och det är hvad jag kan! det insåg landshöfdingeembetet. Serarpa-Anders slogs i jern och sattes in på länshäktet, der han får lefva tills han föres ut på det urtima ting, som måste hållas öfver Evershults mordbrand; hvarefter han får dö. Men jag har fått bestämdt löfte om att erhålla den lediga länsmanstjensten med thy åtföljande boställe, så fort jag rest ut och visat mig ega skicklighet att inbringa alla de andra smålandstjufvarne också. Jag dröjer icke en dag; jag far genast; jag skulle bara som hastigast in och taga afsked af er; jag är redan på väg härifrån, och jag har mina vänner, de sex rackarne, gömda i Dädemohult, der de blott vänta på min vink.” 
<sec/>
O Gud, vi hafva då sex röfvare in på halsen hos oss! 
<sec/>
”Men min far, de äro dock sex honnetta karlar, har jag sagt. De hafva förrådt sina kamrater, och hos dem fins intet skurkaktigt mera.” 
<sec/>
Och du, som blir länsman, Göran lilla? Huruledes blifver du då prest och adjunkt åt mig? 
<sec/>
”Ja, min far, det är en sak för sig.” 
<sec/>
Kära pappa, afbröt prostinnan, om Göran får boställe nu ändå så här i rappet, så begriper jag icke hvarföre han skulle vidare behöfva göra sig till prest. 
<sec/>
Gubben Edeling suckade. Han satte sin kalott på sig igen; såg ned med sorg och speglade sig i vattusån, vid hvars sida hans stol fått sin plats. ”Ja, verlden är sådan!” sade han och drog ånyo en djup suck. 
<sec/>
I detta ögonblick anlände ett bud med en biljett. 
<chapter/>

<chaptername>TJUGONDEÅTTONDE KAPITLET.</chaptername>

<chaptername>Det kortaste kapitlet i boken.</chaptername>
till bokens början, än till dess slut. 
<sec/>
”Gud kallar då ständigt de sina hädan till sig!” sade prosten Edeling, djupt rörd, då han läst biljetten och åter igenvek den. ”Ja, mina goda barn, min aning har fullbordats! kapiten von Mekeroth är icke mer. Denna biljett är ifrån den sörjande, krossade enkan. Fru Aurora von Mekeroth, den förevigades olyckliga maka, hon, hvilken vi alla här sett uppblomma som ett barn i socknen och som läste för mig en gång till Herrans bord, hon har sjelf med darrande hand skrifvit mig till detta sorgebref, deruti hon ber mig om bisättning för nästa söndag.” 
<sec/>
Prosten steg upp. ”Kläd dig, min hustru!” fortfor han, ”jag måste också kläda mig. Vi skola aflägga sorgbesök på Aronfors. Maria bör följa med –” 
<sec/>
Jag har alldeles ingen tid nu till visiter, afbröt Göran, som fruktade, att hans far äfven ville hafva honom i följet. Men hvem har kommit hit med brefvet från Aronfors? utbrast han. Står budet derute på gården? Jag vill nödvändigt tala dermed, för att få veta om Medenberg hunnit tillbaka ännu. 
<sec/>
Han gick ut och träffade Jeppe Jonsson, den flinka betjenten. Att Göran af honom erhöll underrättelse om Alexanders nyligen inträffade återkomst, faller af sig sjelf: men mera var, att han med Jonsson gick afsides under lindarne längst upp på prostgårdsgården; och der tycktes de verkligen rådslå om någonting. Hvad deraf kunde blifva, veta vi icke ännu. 
<sec/>
Under tiden gick fru prostinnan in att kläda sig i svart. Hon pådrog sin brudklädning, hvilken var af siden, och alltid troget låg i nedersta dragkistlådan, för att aldrig framtagas oftare än vid de högtidligare vigslar, barndop och sorgbesök, då icke blott prosten, utan äfven hon sjelf bjöds med. Under det hon klädde sig, ombetroddes Maria att sätta äpplena i ugnen. 
<sec/>
När mamma kom ut och var färdig, skulle Maria egentligen gå in och kläda sig. Men hon sade: ”det är bäst, att pappa och mamma fara ensamne på detta besök! det är allrabäst. Pappa är visst redan också nu i ordning, och det skulle draga ut, innan jag hinner göra mig tillreds. Äpplena måste ses efter, mamma: jag blir hemma.” 
<sec/>
Som du vill, mitt barn. 
<sec/>
Gubben Edeling anlände till köksdörren. Han var i sin koftan; men kragarne bar han i handen, ty han satte aldrig på sig dem sjelf; det var Marias göra. Under det hon stod och knöt kragarne under hakan på sin far, såg hon litet dyster ut; och när gubben frågade, hvarföre hon icke klädt sig, sade hon: ”söta pappa, jag vill icke till Aronfors i dag.” 
<sec/>
Gubben forskade i hennes öga, men sade ingenting. När prosten och prostinnan voro tillreds att gå ut och stiga upp i kaleschen – man brukade annars gå till fots den obetydliga biten öfver hagarne emellan prostgården och bruket; men vid storartade besök åkte man alltid, äfven till närmaste by – så trädde Maria fram till sin far med en bok, inviken i papper, och yttrade: 
<sec/>
”Söta far, lemna denne tyska Schiller tillbaks åt herr magister Medenberg, efter han nu är hemkommen.” 
<sec/>
Åh hvad nu, kära barn, det går icke an! afbröt prostinnan. Han kommer nog hit sjelf och hemtar boken, och lemnar dig en ny del till låns, blott du gifver dig till tåls. Hvad är det för barnsligheter, Maria? Skall man blifva tyckmycken på detta sättet? 
<sec/>
Maria såg ned och tycktes svälja en tår. ”Jag förstår icke hvad mamma menar?” sade hon och tittade upp. 
<sec/>
Du kan väl begripa, svarade prostinnan småond, att menniskan icke kunnat hafva tid att göra dig visiter här, det allraförsta han kommer hem, helst han nu är midt upputi ett stort sorgehus. Se så, behåll Schiller’n; det är min vilja. Medenberg visar sig nog snart sjelf en dag, bäst ingen anar det bittersta; ty så är det med kärlekens hyss och praxiser, kära barn. 
<sec/>
Prosten återlemnade paketet till sin dotter, med en högst allvarsam och sorgbunden mine. Maria lät sina föräldrar råda. Likväl fick hon deras tillstånd att blifva hemma. Pappa och mamma åkte utaf. 
<sec/>
Maria gick in i mammas lilla kammare, som tillika var hennes egen, och der hennes byrå stod. I öfversta lådan hade hon sina böcker, jemte potpurri af lavendel och soltorkade törnrosblad. Såsom hennes böcker voro få, innehöll lådan tillika mycket annat, såsom fräser, tyllband, florshufvan, söndagshandskarne och all den bästa primalärftstrå’n på fina nystan. 
<sec/>
Innan hon åter inlade sin älskade bok, slog hon upp den sidan, der hon sist hade läst. Man kan säga, att denna sida var närmare till bokens början, än till dess slut; ty dottern i ett fattigt presthus har mycket annat att göra, än läsa tyska, och hon hade icke hunnit längre: språket var också för henne icke lätt. En oombedd tår smög sig ned i den öppnade boken. ”Här hade jag så många oförstådda ord att be få förklaring öfver,” sade hon till sig sjelf; ”men ack, hvad tjenar det till, att jag skrifver upp dem på en lista? han kommer ändå aldrig hit mer i verlden! Ack, hela det här kapitlet förstår jag ej: det är svårt! han borde explicera det för mig. Och det trodde jag han skulle vilja göra, ty det är det kortaste kapitlet i hela boken, och vore nog snart förklaradt, om.. om.. men han kommer icke mer till den fattiga prestgården!” 
<sec/>
Hon sköt igen sin lilla låda under tyst smärta. ”O – mina äpplen vänta! tänk, om de nu torkas för hårda i ugnen, så att de blifva knaperbruna!” utbrast hon häpen. Denna nya omsorg upplyfte hennes sinne. Med lätta steg sprang hon ut ur mammas kammare, och kom just i rättan tid till köket. 
<chapter/>

<chaptername>TJUGONDENIONDE KAPITLET.</chaptername>

<chaptername>På Aronfors.</chaptername>
fram och åter och slutligen ut; ja! han bar sig alldeles åt som värd på stället. 
<sec/>
Aurora von Mekeroth satt om eftermiddagen i sitt ena mindre förmak, och hade ett litet bord framför sig med sysaker ofvanpå. Hon var klädd i svart, men åtskilligt återstod ännu för sorgdrägtens fullkomnande. Hon sydde på pleureuser åt sig sjelf; och lilla Ulla befans på en stol bredvid sybordet, för att också lära sig lägga en bred fåll på hvit, skär lenon. 
<sec/>
På andra sidan om sybordet satt herr Medenberg. Man var inbegripen i samtal, hvilka aldrig gå bättre än under handarbete. Vi hafva väl icke hört början af öfverläggningen, och kunna således ingenting säga om den; men nu angick det tydligen Aronfors, och huru man bäst borde ställa till med en så maktpåliggande, svår, invecklad och tillika vigtig affär, som ett bruks rätta skötsel alltid är för den, hvilken eger det. 
<sec/>
Medenberg var icke en man, hvars samtal blott egnade sig till angenämt tidsfördrif. Äfven för dylikt bör man visst vara tacksam; ty mången gifves, som är ganska tråkig att tala vid, hvarföre motsattsen, redan som sådan, är mycket att vara glad åt. Men när man nyss blifvit enka är det i synnerhet nyttiga samtal, man behöfver. 
<sec/>
Med gagnet förenade sig likväl här det behagliga, innerliga, hjertliga. Man talade om utvecklingen af lilla Mattses sjukdom, hvilken nu kommit öfver den farliga krisen, och befann sig i sitt sednare, till bättring gående stadium; ännu måste gossen dock en tid hållas vid sängen. Medenberg åtog sig, att så fort bisättning och begrafning vore öfverståndna, bringa allt i ordning till en blifvande bouppteckning. Såsom han redan förut på kontoret arbetat sig in i husets ställningar, vore det för honom icke svårt, att föranstalta om alla de förteckningar, uppsattser och kalkyler, som borde ligga till grund för sjelfva bouppteckningen. Emellertid var han nu icke fallen för att i egen person sätta sig ned vid pulpeten, för att ånyo räkna och skrifva, utan föreslog härtill en skicklig, ung bruksskrifvare, som visserligen inga begrepp hade om affärer i stort, men kunde göra allt under Medenbergs ledning och efter hans ordres. Alexander sjelf ville företaga resor i husets angelägenheter. Han rådde enkefru Aurora, att låta bruket stå en liten tid; hvilket dels, i brist på vatten, alltid ändå reguliert skulle inträffa någon del af året; dels vore fördelaktigt, för att icke nu komma i förlägenhet för småutgifter, innan allt finge ordnas till en ny och så mycket förträffligare drift. Derest hans patronessa gillade förslaget, ville han som hastigast göra en resa öfver till Göteborg; i synnerhet som man i kaptenens skrifklaff funnit ett bref, efter honom, hvilket han före sitt farligaste insjuknande skrifvit till sin förlagsman i denna stad, med berättelse om stölden och om behofvet af en mindre försträckning. Medenberg, som påminde sig kaptenens samtal med honom rörande just denna sak, dagen då han farit ifrån Aronfors, ansåg det nu vara en pligt att uppfylla sin döde patrons under lifstiden författade vilja. För Aurora hade Alexander beskrifvit hela sitt pittoreska reseäfventyr, huru han träffat Nickolson, och hvilka önskningar han hyste om denna förlorade karakters återupprättande. Han omtalade ganska öppenhjertigt, att han kommit i besittning af de bortröfvade penningarne, men tillade också allt hvad derom tagits i betraktande hos Abelcrona på Blommenäs. Han skildrade fru Ebbas tänkesätt och hennes helsning till fru Aurora på ett så intagande sätt, att den sednare knappt kunde hålla sig ifrån tårar. 
<sec/>
Ingenting fängslar qvinnan så mycket, som den moraliska kraften hos en man, helst om den icke försmår att kläda oböjligheten och renheten, som utgör dess kärna, i den milda form, godheten alltid älskar att visa sig uti och sanningen smyckar ända till skönhet. Den moraliska styrkan intar den bildade och dygdiga qvinnan mest, då hon sjelf icke längre befinner sig i sin första ungdom. När den upphöjda karakteren framstår hos en man, icke för öfrigt gynnad af någonting bredvid, hvarken rang, förmögenhet eller personlig ryktbarhet, drager den själen så mycket närmare till sig, emedan denna då icke nedtynges af det ringaste, ej af anspråk, ej af en dryg fason. Fru Aurora hade under den icke långa tid bekantskapen räckt med honom, som försynen tycktes hafva sändt enkom till hjelpreda i hennes hus och dess betänkliga omständigheter, genom en säker instinkt mer och mer funnit, att det icke fans något ämne, äfven det förtroligaste och ömmaste, som hon icke med denna man kunde inlåta sig uti, utan den ringaste fara att komma i ett opassande, fult förhållande. Hon kunde verkligen med större lätthet ingå i mycket med Medenberg, än nånsin med sjelfva Mekeroth, så högt hon ock älskade honom; emedan militärer, i synnerhet af den äldre regimen, ej sällan skaffat sig en vana att tänka flackt, tvetydigt, kallt och ytterst obehagligt om flere saker. Såsom unga, vackra officerare bär det sig för dem: de kunna kasta en slöja af ytligt behag öfver sina tomma tänkesätt; och besitta de en skön organ, så intaga de härmed lätt fruntimmer i den oerfarna åldern. Man förlåter dem mycket, och man hör öfver åtskilligt. Men när militärer af denna stämning blifva äldre, när ögonen börja sjunka in och läpparne också, hvarigenom rösten förlorar af sin sonora vibration; då stiger obehaget af själens grunda tänkesätt dess mera fram, och en viss obegriplig snuskighet tyckes omgifva personen, ur stånd att hjelpas genom tvättning, bad, tandpulver eller den enträgnaste borstning. En djupare karakter kan icke hysa detta sinnelag, utan att tillika vara elak, nedrig i botten och infam; ty den är konseqvent. Men ett svagare, trubbigare lynne är till sin lycka också inkonseqvent: det kan förena – och gör det verkligen som oftast – mycken personlig godhet, redlighet och omtanka med all den nyss omtalade karakterssmutsen, hvilken här för det mesta blott består i dåliga vanor ifrån umgänget inom en korps, som en tid satte sin ära i osedlighet. Detta var händelsen med kapten August von Mekeroth. Han var i sanning en beskedlig menniska. Hans fru öfversåg med honom; hon uraktlät icke att värdera, älska och hylla honom, för allt det goda han verkligen besatt. Men det omöjliga kunde hon icke göra. Hon kunde ej inlåta sig förtroligt med en sådan man öfver ämnen, som endast hafva betydelse för ett finare sinne. Emellertid hade hon föga lidit af saknad häri, emedan hon från barndomen ingen vana egt att få upplåta sin själs innersta skådespel. Hos henne slumrade det; och hon kände sig lycklig, som vi sett, i det praktiska, glada utförandet af sina husliga göromål, utan allt vidare. Hvad som slumrar, är dock derföre icke borta. Huru höjer det icke själen, att under promenaden öfver jorden slutligen ändock träffa en annan själ? Man uppvaknar vid detta möte: man står på en gång som framför ett under. 
<sec/>
Hvad som för fru Aurora egentligen gaf umgängesspråket med den nya bekantskapen ett så stort värde, var just den oändliga svalka, passionfrihet, lugn och ändock värme, hvarmed herr Alexander ständigt talade och handlade. Detta skänkte henne en så stor säkerhet i hans sällskap. Hon fann honom alltid på en och samma gång högst intresserad, eldig, upprymd för den sak, hvarom för tillfället rådslogs, men derjemte helt och hållet ointresserad för hennes person såsom qvinna. Ingenting drager ett rent hjerta så mäktigt till sig, som denna frihet. Hade herr Medenberg uppfört sig blott och bart som ett trädbeläte, en sifferkarl, en tölp, eller en person utan allt hvad man kallar sinne: då hade saken varit klar och betydt ingenting. Men tvertom. Han var liflig, hade sinne för allt. Allenast detta, som man i det lägre hvardagsspråket brukar benämna ”kurtis,” tycktes för honom vara helt och hållet ett oting. Det låg i hans sätt en öfverlägsenhet – aldrig i ord eller i manér, men i tankens jemnhet och sedligt upphöjda stämning – som gjorde, att Aurora mer och mer frågade Medenberg till råds öfver allting, och ifrån att vara inför henne blott en tjenare, såsom han kanske bort, stod han der snart som en bror, och innan kort såsom mer än bror – dock icke såsom älskare. Man frågar sig: är då en fattig, simpel magister, som till på köpet aldrig tagit graden, ett öfverjordiskt väsende? Nej. Medenberg var rätt och slätt jordisk, så, som himmelen vill. 
<sec/>
Emellertid är det otvifvelaktigt, att i ett stort och folkrikt hus kan en informator – när det faller sig så, att han är en man – komma att stå i dagern af nästan en ande, för hvilken alla vika åt sidorna. Hvar och en vet, att mycket föregår i ett hus, och högeligen ofta talas i mjugg. Man säger då, att det sqvallras. Egentligen är det ingenting annat, än att man utbyter med hvarann nödiga underrättelser. En informator är alltid målet för sådant, emedan han alltid utgör en egen karl. Ofta är en dylik person mycket ödmjuk i föräldrarnes närvaro; men orimlig, elak, nyckfull och stursk emot barnen och skoborstaren. Detta blir då framburet, och föräldrarne tänka mindre fördelaktigt om honom, när han nästa gång med krypande åtbörder, krökt rygg och ständiga bugningar anländer i societéns förmak, knappt vågande sig så långt fram, som till första fönstret, ifrån dörren. Ofta händer det, vidare, att han är obeskrifligen sedig i herrskapets, barnens och sjelfva skoborstarens närvaro; men den ena jungfrun berättar i köket för den andra om någonting, som ”magistern” sagt henne; och den sednare jungfrun hviskar fram det för frun. Hon – och kanske stundom äfven hennes man – tänker då mindre fördelaktigt om sina barns lärare, när han nästa gång sitter till bords i deras sällskap, nedanför barnen, och under köttsoppans förtärande, då man alltid har bästa tid att resonnera, svarar lika blygt, religiöst och till och med platonskt, som dagen förut. Är pappa en verldsman, så ler han blott häråt i mjugg och återkommer till sitt system, ”att hvar och en till sluts ändå alltid är en menniska med kött och blod.” Men mamma i huset, vanligen mera än pappa en älskare af idéer, tänker på sin informator föga bättre än på en skrymtare. Sådant är förargligt. Bäst bär det sig, om han är en komplett trädkarl; med vilkor, att han tillika har sina kunskaper, och förmår lära ut dem. Man småler väl då också åt honom litet, och talar om herr Pedantencreutz, när man på långt håll ser honom gå för sig sjelf der nere i trädgården och äta vinbär, eller filosofera öfver morötterna; det säkra är också, att alla jungfrurna, jemte husmamsellen, anse en slik informator utmärkt fatal. Emellertid säga vi ännu en gång, att detta bär sig rätt bra, i afseende på föräldrarne och eleverne, och mannen får sig alltid en vest eller kråsnål till jul. Händer nu, deremot, omsider intet af allt detta: är personen för ingen del en målad bock, utan talar klokt, vänligt och galant med alla i huset, sjelfva pigorna och stöfveljakob inberäknade: men ingen menniska ändock kan sqvallra den halfvaste visa om, att han gifvit ifrån sig så mycket som en fjerdedels handtryckning; då börjar hela huset stå i blom och i häpnad: pappa vacklar i sin filosofi öfver kött och blod: mamma får vatten på sin mest älskade qvarn, att idéer gifvas: barnen älska sin lärare såsom sin bäste vän: betjenter och drängar taga af sig hattarne: hushållerskan och alla jungfrurna känna en vördnad genom hela varelsen, bara de få skåda en skymt af den hyggliga magistern, det må vara i hvilken kammare som helst; och ingen är svartsjuk på den andra, ingen kifvar, emedan ingen har något att berömma sig af framför den andra. Han är lik en gud emot alla; och det enda flickorna i köket råka i delo om, är, hvilkens tur det är att få det nöjet springa öfver till flygeln och båda honom upp till middagen eller till théet, när sådant genom fremmandes anländande påkommer. 
<sec/>
Denna stora ande af aktning och glädje på en och samma gång hade inträdt på Aronfors i och med Alexander Medenberg. En afgörande katastrof hade nyss timat der: ingenting upplifvar och förenar menniskor så mycket, som dödsfall. Eldsvådor göra det äfven, såsom vi sett på Blommenäs. Men dödsfall äro mera menskliga. 
<sec/>
Under dessa dagar hade Alexander blifvit Fac-totum på bruket och hela egendomen. En stor mängd förhållanden emellan bönder, torpare, backstugusittare, pensionerade enkor efter smeder, och slutligen emellan smederna sjelfva och deras till hvarann gränsande boningar, hvarpå allt von Mekeroth aldrig tänkt och dem Nickolson af sina orsaker icke efterfrågat, blefvo nu målet för omsorger och sattes i bättre skick. Alexander frågade i början fru Aurora, om han finge hennes bifall till åtgärderna. Men han märkte snart, att hon, förlåtligt nog, icke väl förstod dessa aflägsnare saker utom hus. Hon gaf honom, med det vänligaste tycke i blicken, fullmakt till allt: något, som man kunde hafva kallat hjertats och det heliga förtroendets fullmakt in blanco. Han besvärade henne från denna stund icke med några vidare småfrågor, utan styrde och ställde som han nyttigast fann. Folket anslås genast, när det känner en ande af rättvisa, billighet och oegennytta uppträda ibland sig, till skipande och fastställande af sina omständigheter. Visserligen lät en och annan grälmakare höra af sig, och ett par käringar, som hade sina kåltäppor bredvid hvarandra, blefvo så uppkäftiga, att de gingo till herrgården för att klaga för nådi frua öfver formatorns tilltag att jemka på deras potatissängar till förmån för en stackars kolguts-enka, som satt och bodde i samma hus med dem, utan del i täppan alls, oaktadt hon hade fyra små barn. Men dessa högljudda gummor mötte den olyckan, att, såsom de af hushållerskan gjort sig mycket illa kända för skämda ägg, dem de utbjudit åt herrskapet som färska, motades de genast af henne bort ur köket, utan att de ens fingo tala med nådig frun. Så gick det med det ena och det andra; och Alexander blef så godt som oinskränkt herrskare på hela Aronfors. 
<sec/>
Tusen ämnen återstodo likväl för frun, rörande det inre huset, och sättet att ordna salig Mekeroths begrafning så, att man deraf hade mesta hedern. Allt detta, jemte många planer för barnens uppfostran och framtid, voro nödvändiga saker att rådsamma om med herr Medenberg, om aftnarne. Hvad som mest af allt intog fru Aurora, var den aktning, hvarmed herr Alexander alltid talade om hennes aflidna man. Såväl när de voro ensamne, som i Ullas eller tjenstefolkets närvaro, afböjde han allt, som på minsta sätt kunde kasta en mindre fördelaktig skymt öfver kaptenen. Detta var icke alltid det lättaste; ty det är onekligt, att von Mekeroth haft många bräckliga sidor. Men Medenberg egde en förundransvärd skicklighet, att – så kort tid han ännu varit i huset – dock veta reda på en mängd små vackra egenheter, som han nu framhöll till den dödes ära, och satte hans person i ett så fördelaktigt ljus, att han borde hafva lefvat upp igen för att få fägnas och förundra sig öfver sig sjelf. Lilla Ulla började om sin goda pappa hysa tankar, som hon aldrig haft. Matts låg i yrsel; men så ofta han litet vaknade och läskade sig med lingonvatten, talade han jemt om sin fars sporrar och värja, sade dem icke vara af annat än purt guld, och föll så åter ner i febern. Husets öfriga innevånare togo sig på samma sätt före, att beundra den döde kaptenen. 
<sec/>
Fru Aurora samtalade med herr Alexander långt in på nätterna. Ingenting besvärade henne härunder, och ej det minsta oroade honom. Det hände, att öfverläggningarne drogo ut till kl. 11, 12, 1. Ty många ämnen kunna vara både nyttiga, sköna och intagande, men ändock ej hastigt afgjorda, icke lätt utredda. Man tände upp ljus. Barnen slumrade längesedan, och allt folket hade gått till hvila. 
<sec/>
Om det härvid faller en läsare in, att tänka sig något, så bör han påminna sig, att fru Aurora blifvit född och uppfostrad i ett hus, der om dygd, oskuld och heder ej många ord nämndes, emedan de funnos i allt och hvartenda, och aldrig sattes i fråga. Och hvad herr Alexander vidkom, så var i hans ögon en uppbäddad sängkammare alldeles detsamma som ett förmak; ett förmak detsamma som en sal; en sal detsamma som ute på gården; och gården, jemte trädgården och hela jorden, stodo i hans tycke under samma öga som himmelen sjelf. Ingenting är lättare än att vara dygdig och ren till sinnes, blott man icke anser sådant för någonting utomordentligt alls, utan håller det för menniskans enkla och simpla sätt. Last och ogudaktighet utgöra sjelfva det vidriga, dumma, onaturliga och befängda; och ingen menniska skulle fråga efter dylikt, om han icke gjorde så mycket väsen deraf. 
<sec/>
Moralen och den sanna gudadyrkan hafva också sin homœopathi; blott den förstås rätt och utan charlataneri. De minsta och till utseendet obetydligaste läkemedel, väl anbragta, äro de starkaste till själens botande, likasom i den kroppsliga medicinen. Om det händer, att härigenom de religiösa eller moraliska apotheken blifva mindre besökta, likasom dylikt befaras för de fysiska, då läkarekonsten allt mer vänder sig ifrån att förordna stora och vigtiga doser, för att i stället hänvisa den sjuke till omärkliga pulver och rättnu till bara det rena vattnet; så vinna dock menniskorna i själshelsa, likasom i kroppens friskhet, och det är alltid något. Slägtets andlige och verldslige apothekare svärja häröfver, ty de frukta, att deras medel ej skola gå åt och deras anordningar föraktas, om vi nöja oss med att hålla oss för sjuka blott när vi äro det, och icke alltid, för att ständigt taga in. 
<sec/>
Om dessa höga och mera abstrakta ämnen talade dock fru Aurora sällan med sina älskade barns informator. De behöfde det icke: det kom aldrig i fråga. Den, som är sedlig, ordar icke rätt mycket derom; och den, som är frisk, tänker icke på medicinen. Detta hindrar dock ingen, att djupt i sitt hjerta tacka Gud för helsans dyrbara nåd: likasom man högaktar både apothekare och apothek, ehuru man tillåter sig att gå dem med största nöje förbi. 
<sec/>
När Medenberg slutligen tog godnatt och gick, fattade han visserligen sin sköna patronessas lilla, hvita hand, och kysste; ty det brukas ännu på flera orter att kyssa hand. Hon neg och såg på honom med det odelade nöjet, då man vet sig hafva haft roligt i flere timmar. Han lofvade, att till dagen derpå, om aftonen, hafva hela det utkast färdigt med planer, kolumner och beräkningar, hvaraf hon tydligen skulle kunna sjelf se och bedömma det, hvarom de hela tiden öfverlagt, nemligen om brukets och smidets ställande på den fot, att det skulle rendera 50 p.C. mera; hvilket fru Aurora för sina barns skull icke var emot. När han gått, föll fru Aurora åter in i ledsnad, tårar och sorg: hon tänkte på von Mekeroth. Hon slog upp den psalm, som hon läst vid hans sjuksäng, sista dagen han lefde. Hon läste den nu högt för sig sjelf och gret. Hon afklädde sig, lade sig och somnade ljuft. 
<sec/>
Allt hvad vi här berättat, tilldrog sig blott på några dagar. Det var ifrån Medenbergs hemkomst till den dag, då biljetten med önskan om bisättning och begrafning afgick till prosten Edelings. 
<sec/>
Det var denna eftermiddag, Alexander ånyo var uppe hos fru Aurora; och han hade på hennes sybord framlagt alla de kalkyler, hvarom de aftonen förut rådsammat. Lilla Ulla kom inspringandes och ropade: ”prostkaleschen står på gården! prostkaleschen står på gården! prosten är re’n inne, mamma! di ä inne! di ä inne!” 
<sec/>
Det var rena sanningen. Prosten och prostinnan trädde genom rummen med allt det saktmod, som höfves i död mans hus. De kommo in i ”arbetsrummet,” straxt innanför det egentliga förmaket. Herr Medenberg och fru Aurora stego upp ur soffan och gingo sitt fremmande till mötes. 
<sec/>
Medenberg lemnade åt fru prostinnan sin plats i den lilla förtroliga soffan, som beqvämligen endast rymde två. Han framsatte en stol åt herr prosten. Han nödgade dem att sitta ned; gick fram och åter och slutligen ut; ja! han bar sig alldeles åt som värd på stället. 
<chapter/>

<chaptername>TRETTIONDE KAPITLET.</chaptername>

<chaptername>Ånyå ett kort kapitel.</chaptername>

<sec/>
Prostinnan Edeling fann sig icke i allt så fullkomligen väl, som hon eljest plägade i begrafningshus. Hon emottog visserligen och besvarade med sina vanliga små tvärbräckta och korta nigningar alla de artigheter, som herr Medenberg slösade på henne genom att på bästa sätt ordna soffdynorna till hennes emottagande. Ty gumman var något kantig, och behöfde sitta godt för att sitta väl. Hemma frågade hon efter ingenting sådant; men då hon borta såg sig som fremmande, voro hennes kropps sidor gerna obelåtna af sig och ej så lätta att ställa till freds. Gud vet hvad det också var i dag här; men hon hade kastat snäfva blickar på herr Medenberg och Hennes Nåd, genast ifrån första inträdet i rummet, när hon fick se dem tillsammans. 
<sec/>
Prosten sjelf var deremot i allt, som honom egnade. Då Aurora föll i hans famn under en flod af de uppriktigaste tårar, både vid minnet af sin goda man och af prosten, för hvilken hon allt ifrån sin konfirmation hyst en så barnslig och innerlig vördnad; uppreste gubben henne, förmådde henne att med återtagande af mera sinneslugn intaga soffan igen, och han satte sig slutligen sjelf på stolen vid hennes sida. 
<sec/>
Théet serverades. Konversationen gick i adagio, larghetto och slutligen lento; såsom rätt var. Herr Medenberg aflägsnade sig och man såg icke mera till honom. 
<sec/>
Prostinnan gjorde för sig sjelf härvid den tysta anmärkningen: ”det är tydligt! han regerar nu här såsom herre! han går, kommer och måste vara sjelf med öfverallt på sitt Aronfors! hmhm.” 
<sec/>
Den godlynta prosten gjorde inga onödiga betraktelser inom sig. Han talade med fru von Mekeroth om den saligen hädangångne; och ”den förevigade” utgjorde begynnelseordet i alla meningar, som han yttrade. Hvad han sade, flöt ur hans verkliga öfvertygelse; lätt förnam man på rösten, att han icke var en hycklande sorgebeklagare. Aurora gret. 
<sec/>
Prostinnans ögon saknade icke heller rodnad. Vid ett tillfälle, då Edeling tystnade, yttrade hon, med ömhet vänd emot fru von Mekeroth: ”Ack, Hennes Nåd lilla... då man varit så lyckligt gift, då vet man att skatta hvad man förlorat! En sådan man kan man aldrig få mera än en gång! Ack, huru minnes jag icke kapitenen von Mekerothen.. ack.. nej, nej, Hennes Nåd lilla...” (hon var verkligen på väg att säga ett halft ord om det orätta uti att gifta om sig; likväl afhölls hon genom en känsla af skicklighet, som fremmande och förnäma rum alltid ingifva. Fru Aurora förstod ingenting). 
<sec/>
Prosten Edeling framställde nu trenne bibelspråk, ett ur konung David, ett ur Syrach, och ett ur Hebreerna, hvaraf han anhöll, att Hennes Nåd! täcktes vara af den godheten och utvälja ett, det hon ansåg bäst att ”ingrafvera” i hufvudplåten på herr kapitenens likkista. Aurora aftorkade sina ögon, fann sig icke genast i detta nya ämne, och bad herr prosten vara så god och välja sjelf. Han tog då: 
<sec/>
Si tin tjenare, som suckat efter tig i alla sina lifsdagar. 
<sec/>
”Det är alltid bäst att taga något, som hela socknen vet passa på den evigt från oss tagnes upphöjda och stora själ,” anmärkte han, ”så fägnar det hela församlingen på begrafningen, och vi hafva välsignelse deraf.” 
<sec/>
Prosten och prostinnan stego först efter flera timmar upp, för att aflägsna sig och åka hem. Vid afskedet neg prostinnan vänligare och ödmjukare, än när hon först kom. Prosten bugade sig och sade vid afskedet mildt förmanande: ”Hennes Nåd, hör min bön! låt sorgen icke blifva anden för öfvermäktig! betänk religionens hugsvalelse och att ett förkrossadt hjerta bör taga tröst till sig. Herren vill icke allt för många tårar! och då Hennes Nåd af den hänfarnes fromma, gudliga vandel kan göra sig ett visst hopp om all den salighet öfver all salighet, som hans frälsta, höga själ nu går att smaka i onämnbara verldar öfver alla verldar, så.... allra ödmjukaste, mjukaste tjenare!” Han bugade sig en gång till, dubbelt djupt, kysste fru brukspatronessans hand med stor rörelse och gick. Hon följde den goda gubben ut ända på farstubron; och såg sig åt alla sidor omkring efter Medenberg, hvilken hon önskade skulle hjelpa prostinnan upp i kaleschen. Men han syntes, obegripligtvis, icke alls till. Prostherrskapet reste af. 
<sec/>
Gubben och gumman åkte från gården i sakta mak. Prosten förmanade sin dräng, att genom bruket köra långsamt, långsamt, och alldeles icke i fläng. ”Vi fara icke i dag från ett bröllopshus!” sade han halft suckande. Drängen drog in på tömmarne och man skred som i likprocession. ”Åh, se så då!” utbrast prostinnan otåligt efter en stund; ”kör på, kära Jaen; icke fara vi just alldeles från ett bröllopshus, det är väl sant, men ändå så –” 
<sec/>
Då man kom genom hagarne, der Aronfors’ egor togo slut, mötte vagnen en promenerande herre, som tydligen nyss klifvit öfver städtan, der ginvägen till prestgården vek af; och som nu begaf sig på vägen till bruket. Han helsade. Det var herr Medenberg. 
<sec/>
Prosten helsade varmt tillbaka, men prostinnan kallt; och man åkte vidare. Hon anmärkte bitande: ”nu kan man lita på, att herr informatorn, gudbevars, tager sig frisk luft, så ofta och så mycket han nånsin behagar.” 
<sec/>
Men kära du, svarade prosten, ligger icke lilla Matts ännu i kopporna? Jag förstår icke, att du nu är så ond på magister Medenberg? du, som alltid tyckt så mycket, mycket om honom? 
<sec/>
”Tyckt om? Ja. Men kan man fördraga, att se någonting sådant, som – Han är väl ändock ännu en tjenare, skulle jag hoppas, på Aronfors? han behöfver väl icke sitta alldeles i bredd med enkefru von Mekeroth, och i en soffa, till, som knappt bara rymmer två. Jag måste säga, att jag hyst helt andra tankar om magister Meberg; och Maria är den, som har rätt.” 
<sec/>
Käraste du! fortfor prosten, afvärjande. Men han tillade ingenting vidare, utan man åkte hem under tråkig tystnad. 
<sec/>
När vagnen rullade upp vid prostgårdstrappan, kom Maria ut att taga emot sina föräldrar, rödblommig som sjelfvaste glädjen, och ögonen strålande, såsom hon fått den dyrbaraste gåfva. Hon lyfte sin mor ur vagnen i flygande, och räckte söta far handen, att stiga säkrare utför fotsteget. 
<sec/>
”Ä’ mina äpplen brända?” sade prostinnan småfnurrigt. 
<sec/>
Ack nej, söta mor! de hafva lyckats allihop! aldrig har ugnen varit så lagom! 
<sec/>
”Nå, men hvad är det för rasande, som står på då?” vidtog prostinnan och lade af sig den stora högtidsshawlen. Jag tycker, Maria, att du ser ut som – förlåt mig, kära barn, men det är icke värdt att vara så fasligen glad heller.” 
<sec/>
Är jag glad? hvem kan säga det? Fast nog gläder det mig, att söta mor får så rara torra äpplen i år. Bättre än nånsin! Träffade icke söta far och mor magister Medenberg på vägen? han har varit här och gått helt nyss. 
<sec/>
”Åh? jag måtte säga!” Prostinnan blef dock märkbart nytrare. Men straxt gick ett nytt moln upp på hennes panna. ”Så att man passar på så här, och gör visiter när folk är borta?” 
<sec/>
Nej, nej, söta mor, han passade icke på. Han trodde, att söta mor och far genast skulle komma tillbaka från Aronfors; och han dröjde i det längsta här för att invänta söta mor och far. Han berättade mig nu, huru mycket han är upptagen med bruket och alltihop; så att han måste stjäla sig undan på en stund. Nu har han lemnat mig en ny del af Schiller, med den vackraste pjes uti! Och alla ord, som jag icke förstod, har han förklarat för mig! allt, allt vet jag nu. Sitt ner, söta far! Har söta mor och far druckit thé på Aronfors, eller får jag bära in? 
<sec/>
”Har du då thé påsatt?” 
<sec/>
Skulle jag kunna låta bli att bjuda magister Medenberg thé? Det står ännu i spisen, om söta mor och far befaller – 
<sec/>
”Nå, kära Maria, det var rätt förnuftigt, att du bjöd honom,” inföll prosten, för att också hafva ett ord med. ”Det är dock en karl, som kan dricka två gånger! ty jag mins med säkerhet, att han gjorde det på Aronfors med oss, innan han aflägsnade sig derifrån.” 
<sec/>
Åh, min gubbe, den karlen kan nog mera än det! 
<sec/>
”Ja, min hustru,” sade nu Edeling med en höjd och ovanligt bestämd röst, ”du må tänka, tro och inbilla dig om honom hvad du vill, min hustru: nog måtte han väl hafva sina fel, såsom en syndig menniska tillkommer: men ärlig är han, ärlig i botten! Min son Göran skulle icke eljest tycka så mycket om honom.” 
<sec/>
Maria hjelpte sin far att draga af handskarne, och hon kysste honom på begge händerna i flere omgångar. 
<chapter/>

<chaptername>TRETTIONDEFÖRSTA KAPITLET.</chaptername>

<chaptername>Stort kalas på Dädemohult.</chaptername>
ska åtnöjas med smörgås, deri bröd icke finnes och smöret är förkommet? Jag svarar dristigt: Nej! 
<sec/>
Göran dröjde hemma på prostgården blott öfver natten. Tidigt om morgonen stod han upp; han hade minsann att tänka på. Vid frukosten tog han afsked af sin far, mor och syster, och sade: ”undren icke, om min panna är litet fårad idag! jag går att frälsa Småland. Jag känner mitt kall, och jag skall förtjena mitt boställe. Jag har också bref på fickan från kongl. landskansliet, att alla kronfogdar och länsmän skola stå mig bi i orterna, dit jag kommer, om det tarfvas. Var icke orolig öfver mig, min far: jag skall icke gifva mig i slagsmål flera gånger om dagen, än jag behöfver. Om nätterna torde jag komma att slåss argast, och kanske ock någongång sjelf få stryk i dagningen; ty vid den tiden var jag alltid förr tyngst, när jag studerat hela natten igenom: det mins jag från Upsala, der jag ständigt somnade ifrån Homerus klockan 6 på morgonen. Men om alla dessa tjufvar och röfvare, såsom jag tror, äro i botten redliga smålänningar, så skall jag nog besegra dem, utan att de begå någonting infamt emot mig, under det jag slumrar.” 
<sec/>
Han hade knappt slutat och gubben Edeling icke hunnit mer än till hälften upplyfta sina darrande armar till varning, förrän det knackade på prostsalsdörren, låset gick upp, och Jeppe Jonsson steg in med en djup bugning på sitt vanliga vis, det är, med ryggen vänd åt herrskapet. 
<sec/>
”Är du nu här, din slyngel? Det var förträffligt. Nå, hvad sade magister Medenberg? gaf han dig lof?” utropade herr Göran. 
<sec/>
Ja, svarade Jeppe och strök håret bakom örat. 
<sec/>
”Det var hederligt gjordt af Medenberg, och det viste jag förut. Gå ut i köket, Jonsson, och få dig en bit mat till frukost; jag förstår väl, att du redan förtärt något på Aronfors i dag, men det skadar ej att göra om det för andra gången, så skola vi sedan genast marschera utaf. Huru är du eljest till mods, Jeppe? är du kry? Du skall veta, att det kommer att gå hett till. Men jag märker, att du ser galant och frisk ut; icke så?” 
<sec/>
Ja, Gudskelof för helsan. Jag har haft tandvärk i två dagar och två nätter. 
<sec/>
”Stig ut och ät frukost och glöm tandvärken. Den går straxt öfver, bara du kommer att få bitas med riktiga kanaljer, Jeppe.” 
<sec/>
Jonsson gick. Göran vände sig nu till prosten och yttrade: ”min far skall veta, att jag måst vara angelägen om, att hafva mig en betjent på vägen, en verklig och trogen vän i nödfall och trängsel. Ty jag har väl bragt ett helt band tjufvar öfver på min sida, så att de med mig förbundit sig till efterjagande af de öfrige: och det skall gå. Men dessa vänner anser jag ändock blott för nyhederliga. Det kan då vara bra, att vid sin sida hafva en trogen gosse, en verkligt pålitlig skälm, som Jeppe, hvilken visst aldrig stulit annat i verlden än kanske tagelpiskor. Jag vet, att han en gång på prostgården lånade ett par oxtömmar, dem han sedan glömde bära igen. Men jag frågar, hvilken i lifvet kan säga sig fri ifrån, att icke hafva brutit med annat, än sådant? Min far! ingen skuldfri finnes inom christenheten. Vi äro i synnerhet i lutherdomen behäftade med ett så fullkomligt uteslutande förderf alltifrån födseln, att ingen ren fläck gifves på vår själ: jag älskar derföre Jeppe, ty han är så god, som trots någon. Jag vet visserligen, att i de katholska länderna är icke synden så stor och fullkomlig som ibland oss, rätt-trogne: allt är icke hos påfvens folk skuld och elände ifrån hufvud till fot redan i födelsen: påfveläran säger det. Jag har äfven läst, att i Asien och Afrika är det grufliga förhållandet med menniskan ännu lindrigare. Dock kan, äfven efter hedningarnes beskrifningar, menniskan icke heller bland dem vara alldeles som sig bör: jag nöjer mig derföre med Jeppe. Jag kan ock ingen betjent i hast få ifrån ett annat land; och jag tror, att Jeppe Jonsson skall kunna blifva en stor krigare, sedan han fått huden full med smörj några gånger, så att han inhemtar den passiva methoden, hvarefter han nog skall fatta den aktiva och utföra den. Jag uppgjorde i går saken med den hurtiga Aronforsaren, och bad honom hos Alexander utverka sig lof att få låta mig låna sig –” 
<sec/>
Hos magistern? jag tycker annars, att enkefru Mekeroth sjelf varit rätta man, såsom husbonde öfver sitt folk, att bifalla eller vägra sådant! utbrast prostinnan ånyo med en liten fnurr. 
<sec/>
”Fru Aurora rätta man? nej, min mor, dertill är hon för mycket qvinna, en täck qvinna. För öfrigt måste det, att bedja Medenberg eller fru Mekeroth, nu vara alldeles ett och detsamma, sedan kapiten von Mek dragit sig förnuftigt tillbaka. Jag menar dermed ingenting, Maria, alldeles ingenting: förstå mig blott. Jag menar, att informatorn ingen annan tanke kan hafva än sin patronessas; så att om någon Jeppe tillfrågar honom, så ger han icke sitt lof, utan att först underställa ärendet sin fru – hm, sin patronessa. Var derföre fullt trankil, min mor! och var glad, som en trast i skogen, min syster! Ty jag har sjelf språkat med herr magistern om hans fru – f–n – hans sköna Aurora, vill jag säga, hvilken efter mitt begrepp öfvergår alla; och han gaf mig ett sådant svar derpå, att jag finner mig nöjd. Adjö nu, min far! adjö, min goda mor! ni får aldrig mer i verlden se studenten af Smålands Nation Göran Filip Edeling: det är slut med honom. Adjö, min syster: en liten kyss på mun! Nästa gång skall du pussa en länsman. Adjö Moppe! adjö Tirza! adjö lilla Pims! – – Holah, Jeppe! är du i ordning?” ropade Göran, i det han öppnade dörren på vid gafvel. ”Har du icke ätit upp dina sjuka tänder ännu, din slyngel!” 
<sec/>
Jo vars! vars! skrek Jeppe och kom som en raket ur köksdörren. Han höll ännu en vidlyftig, präktig skinkbit emellan läpparne, hvarföre han talade sladdrigt och enfaldigt. 
<sec/>
”Stoppa den der biten i tidningar, och lägg i lumman!” sade Göran faderligt. ”Biten blir nog god att hafva i behåll en gång.” 
<sec/>
Maria hjelpte Jeppe med stor beställsamhet. Att rusta ut ynglingar till krig, är så roligt och rörande. Gubben Edeling hade svårt, att hålla sig ifrån att snyfta. O min son, du går en säker död till mötes! utbrast han, och uppsträckte begge sina armar. O, jag känner det på mig: Gud vill då, att jag skall förlora min enda son? 
<sec/>
”Nej, besitta mig om Gud det vill!” svarade Göran, i sin ifver glömsk både af den han talade om, och till. ”Jag vill hålla vad med min far, att jag kommer hem med lifvet. Vinner min far, så skall jag genast erlägga en kista veritabel Luftballon till min far, ty så mycket måste jag väl förtjena på färden: och jag skall med egen hand rensa min fars alla pipor.” 
<sec/>
Jaja, du säger så, du Göran. Sedan du är död? ha! 
<sec/>
I det ögonblick, då Göran skulle gå, kom ändock vemodet äfven öfver honom: han sprang den goda gubben vidöppen i famn och kysste honom inbrunstigt. ”Jag vet nog, att jag går till ett nederdrägtigt arbete,” sade han, ”och ingen känner sitt Schicksal –” 
<sec/>
Skämta icke nu, min gosse! 
<sec/>
”Oh – min far! Nej. Saken är blott den, att jag är Göran Edeling. Välsigna mig, innan jag går! Betänk helt allvarsamt och utan tyska, att jag icke vågar mitt lif för ett lappris värf. Hela vårt sköna Småland plundras och brännes – – om jag nu stupar för att afvärja ett sådant rysligt elände, har jag icke då offrat mitt lif på ett altare, som är värdt sitt offer? Mången läser ihjäl sig för graden, och stupar dervid, bleklagd. Jag vill dö för min fosterbygd, om Gud så behagar i sin nåd, och jag skall falla med blommor på kind. Men tro mig, min far, jag skall icke dö! Välsigna ni mig, och den kula är ej stöpt, som sedan skall nå mig; den yxa ej smidd, det svärd icke gjordt, som skall slå mig.” 
<sec/>
Man må tro det, eller ej, men det vissa var, att Göran med dessa ord chevallereskt nedböjde sitt ena knä för sin far. Med hög enthusiasm lade gubben begge sina händer öfver hans hjessa. Prostinnan sträckte ut sina ofvanpå, och Maria lade ock sina, fast sist, emellan Görans största lockar vid halsen. Göran sänkte sitt vackra hufvud till bön. Det var ett tyst, ett himmelskt ögonblick. 
<sec/>
Göran steg upp, lång och rak: åter var han soldat. Jeppe Jonsson hade stått bredvid och sett på; kanske önskade också han någonting öfver sitt hufvud. 
<sec/>
De begge bussarne gingo åstad, och ställde kosan till det ensliga torpet uppi skogen: Dädemohult. Göran hade der stämt möte med Nicke Bengt Erson, Lille brune Per, Sven och alla de öfrige. Han hade gifvit dem ordres, att smyga sig dit öfver skogarne nattetid. Ty ännu hade han omöjligen kunnat hålla, det han lofvat, att skaffa dem förlåtelse i det offentliga, så att de kunde ströfva omkring på ljusan dag. Det berodde också alldeles på huru de nu uppförde sig i den tilltänkta jagten. Hittills hade de icke gjort mera, än fört Serarpa-Anders fängslad och bakbunden till Ljungarums-trakterne, hvarifrån Göran med landtbetjeningens biträde forslat den bofven till Jönköpings länshäkte. Men han hoppades, att kamraterne skulle uppföra sig lika bra borta i andra, aflägsnare nejder, dit Göran, på deras anvisning, skulle begifva sig i spetsen för dem. 
<sec/>
När han med sin trogne vapendragare, Jeppe Jonsson, kom fram genom de vilda, mörka skogsbranterna till Dädemohult, varsnade han redan på långt håll folk omkring mor Ellins gråa stuga. Han steg på och såg sig snart omringad af bistra vänner. ”Hvar är trollpackan sjelf och hennes dotter?” frågade Göran, då han hvarken såg den gamla eller den unga Ellin. 
<sec/>
De äro borta, svarade Per. 
<sec/>
”Borta? Det var högdumt! Har ingen af er sett till dem?” 
<sec/>
Unga Ellin var sin väg, redan när vi anlände, svarade den förre. Men jag skall säga er, herre, hvar hon är. Hon har gått som till Blommenäs, till enkefrun, hvars man brann upp på Evershult. Gamla gumman Ellin var qvar först, när vi kommo hit i natt; och hon bad oss sitta ner i långhalmen. Men hon vardt ovettig, när hon fick höra hvad vi gjort: att vi forslat Anders till staden, att vi öfvergifvit Joak Nickolson och blifvit kronans karlar. Hon begynte ordentligt slåss. Då fick hon sig ett par knuffar i veka lifvet, gick ut och såg på stjernorna. Det var vid klockan tu. Så kom hon åter in i dörren, lät oss icke sofva, utan förbannade oss. Sedan det var gjordt, sade hon oss hvar bröd fans i stugan om vi blefve hungriga, ty sofvel hade vi sjelfva; så började hon ånyo svärja på oss, och for af sin väg. Hvart hon tagit kosan, kan jag icke säga. Kanske troppade också hon af till fru Abelcrona. Vet herr’n, det är ingen skada på’na. 
<sec/>
”Satans kärring, som icke kunde dröja åtminstone tills jag kom,” svarade Göran och såg sig omkring med en vred eldblick. ”Nå, strunt i alla qvinfolk så länge! Vi äro nu samlade för att rådpläga. Hörpå, kamrat vid spisen derframme, hvad är det du rör om i grytan?” 
<sec/>
Åh, herr Göran! jag har alltid varit liksasom kock, sade Nicke Bengt Ersson. 
<sec/>
”Kan du koka, Nicke? skönt. Hvad har du i grytan?” 
<sec/>
Åh herre, jag kokar bara likasom ett halft svin. Hufvudet och bröstet hafva vi liggandes der under sängen, men begge skinkorna äro i grytan: tro mig det. 
<sec/>
”Hvarifrån har du fått grisen, Bengt?” 
<sec/>
Åh herre, den tog jag likasom ifrån gästgifvarmor på Skillingaryd. 
<sec/>
”Du är ett satans svin! skall du ännu stjäla, sedan du blifvit min och kronans karl? Har icke jag eran kassa om händer, och kan redeligen betala allt hvad vi behöfva?” 
<sec/>
Ja, så skicka då gästgifvarmor 5 Rdr för kultingen. Mera är han icke värd; så är det hulpet. Kärringen på Skillingaryd har stulit mycket mera än det, så jag tyckte det skadade icke; men det är som herrn vill. Sedan man kommit i kronans tjenst, får man höra mycket ovett, ser jag. – Med dessa ord började Bengt skumma allt flitigare i grytan, stora bläddror stego upp under mycket kuttrande, och flottet sam i sköna böljor. 
<sec/>
”Hvad säger du, Nicke Bengt Ersson?” utbrast Göran. ”Är gästgifvarmor på Skillingaryd en tjuf? Hvad har hon stulit för slag?” 
<sec/>
Hvem har icke stulit, herre? svarade kocken med torrt lugn. Det är bara prat. Har icke hon i tjugu års tid utprånglat sina varor åt resande? Hon har tagit groft betaldt i avanst på dem, och ändå gifvit folk bara skräpet, falska varor. Sådant är mera värdt än en fullvuxen gris. Ty hvar och en stjäl på sitt vis; men ingen låter bli, så mycket vet jag säkert. 
<sec/>
”Du är en stor rackare, Bengt: låt nu se, att du kokar bra, så att vi alla blifva nöjde. Kom ut, mina vänner!” fortfor Göran. ”Vi skola sätta oss i ring der i backen nedanför stugan: jag vill hålla råd med er. Sedan skola vi kalasa, när Bengt fått allt i ordning, och vi skola stärka oss till den långa färden. Jag har också något godt med mig i flaskan åt er allesammans.” 
<sec/>
Bandet skyndade ut. Man satte sig i en ring på stenar och kullar: Göran högst, midt ibland alla, och Jonsson vid hans fötter. 
<sec/>
Göran anförare upphöjde sin hand, talade och sade: ”Kriget hafva vi börjat, vänner! det skall slutas med fred och med goda stugor för oss alla. Stig upp i ringen, Sven! du är blodigast, värst och vet mest af oss alla. Förkunna din tanke, och säg ditt råd!” 
<sec/>
Sven den grymme steg upp, tog ordet, svarade och sade: Mera än hundra tjufvar känner jag, stora i ord och mäktiga i gerningar. Minst trettio af dem äro skarpa mördare, och femtio hafva röfvat gods ur brinnande hus. Nu är mitt råd, att vi gå till Näshult och Stenberga i Östra Härad. Ty der ligger Serarp. Och fast gästgifvaren på Serarp är en ung, from man med sin hustru, och aldrig slaktat annat än kalfvar, så har dock Anders sina mesta vänner der i bygden, fram som åt Virsrum, och på den stora skogen emellan Birkemåsen och Målilla. Dem skola vi fånga, jemte mycket gods, som de tagit, om vi gå dit! – Sven satte sig efter detta råd. 
<sec/>
Då steg Per upp, den Lille brune kallad; han höjde sin hand, talade och sade: Det är ett godt råd, att vi begifva oss ifrån Östbo och Westbo här, som snarast. Ty när vi förde Serarpa-Anders till Jönköping, hörde jag mycket, som han talade för sig sjelf. Han svor och förbannade sig på, att han på extra tinget, om Evershults brand, angifver oss alla till utseende och namn; och Nickolson blir han värst emot. Det kan nog hända sig, att Anders vet mera om honom, än någon menar, och en viss hög herre kan allt få sitta emellan. Ja! låt oss resa till Östra Härad, der trifves jag bättre än i Vernamo-bygden. Låt dem taga Joak Nickel och halstra! Han har aldrig varit vidare än en half karl ibland oss, det vet Sven; och hvad som händer honom, det skadar aldrig. – Lille brune Per satte sig efter detta råd. 
<sec/>
Jon steg upp, sträckte sitt knotiga, magra pekfinger emot kamraterne, yttrade sig djerft och inföll: ”Jag är ifrån Hestra! jag känner hela Mohärad. Det är mitt råd, att vi gå öfver till Angärdshestra, upp som åt Bottnaryd, och taga pengar. Ty jag vet, att på Ledhester bor en rik bonde, Johannes Larsson, och han har mycket kontanter liggandes för en patron söderut, hvilken han köper upp åt. Dem skola vi knipa, sa’ Jon. Johannes Larsson har ock tvenne döttrar, tvillingsystrar begge och vackra som alladi: Johanna och Maja heta de. Dem skola vi nypa, sa’ Jon. Ty här i bråten är ett torrt lif. Bussar! hej Micklar! vill ni inte gå, som jag säger, till Leshester? Jo si, jeveln i min själ, vill ni icke. Så kom! jag känner hela Mo, Kind och Mark, och jag vet hvar penga’ ligger; ty det är min sak. Ifrån Leshester är det ingen bit öfver till Ulrikshamn; fast en bör undvika Gullered, som står för öppet. Men från Ulrikshamn kommer en lätt bakom sjön till Rångedala, och hela Kind har en sedan i klorna. O – jag vill till Markshärad och Balleböjd! hela min håg leker på Borås! Ty vid denna tiden ä knallarne hemma och ha pengar med sig från hela Sveriges rike. Hahaha! det är mitt, det är mitt allihop! sa’ Jon.” – Derpå satte han sig med en illslug nick, såg sig omkring och teg. 
<sec/>
Göran anförare sprutade eld ur ögat, röt och svarade: ”Du satans skurk, du Jon! hvad är det du säger? Du gifver oss ett råd här, såsom vore vi röfvare och tjufvar ännu: du har glömt dig. Mins, min goda vän, att vi nu äro kronans män. Vi skola taga rackare och skicka till landshöfdingen; och deraf skola vi få mynt och egendom i belöning af rättvisan. Men icke skola vi roffa godt folk: jag känner Johannes på Ledhester, det är en ärlig, en ståtlig karl, som guld; och vågar någon röra ett hår på hans två vackra döttrar, honom slår jag sönder och samman som snus. Det vore väl ock f–n, om vi skola hafva sådane rackare ibland oss, som Hestra-Jon. Sven och du Måns tag och bind Jon vid ett träd, och gif honom fem och tjugu rapp af tjurpiskan.” 
<sec/>
Göran steg vid dessa ord upp på stenen i sin fulla längd, såg högst förgrymmad ut, sträckte ut armen befallande och ropade vildt: ”Kamrater i skogen! sägen mig väl, om vi skole vara bestar? Nej, vid Gud! vi vete, att vi äre af Smålands folk, och vi gå på ärans bana att rädda och hjelpa dem, som lida nöd. Si sådan är vår sak! Vi äro konungens karlar, och icke djefvulens får: vi skola rensa Småland från mord och rån; ja det skola vi. Den, som tycker som jag, han ropar Amen härtill och sträcker upp sin hand!” 
<sec/>
Ett högt skri besvarade Görans tal. Alla ropade amen under ett jubel, så att skogen skalf, och Hestra-Jon smög sig åt sidan. Men Sven grymme var icke sen att löpa efter honom. Han och Måns bundo Jon vid stammen af en hundraalnars tall. Här gåfvo de honom sina tjugufem modiga rapp med en grof dagg, försedd med knutar på ändan. När exekutionen var slutad och de löste Jon från trädet, gåfvo de honom för egen räkning ett par örfilar ofvanpå, så att blodet sprang ut ur näsa och mun på den liderliga, bräckliga karlen. Förhållandet var, att Hestra-Jon för sina illfunder och dåliga seder aldrig varit rätt älskad inom bandet. Modfälld och tyst kröp han afsides, satte sig, med ansigtet nedlutadt i händerna, på den lägsta stenen, och lyssnade på fortsättningen. 
<sec/>
Göran anförare såg glad ut, skådade omkring sig med rättvisans stolta blickar, talade och sade: ”Det är min tanke, att vi göra som Sven säger, och vandra af till Östra Härad och Aspelands trakter, der vi hafva Serarpa-Anders’ hundra bekante att taga fast på. Så sagdt, så gjordt; och dermed är rådplägningen slut. Hurra hurrah! Nu fram med Nicke Bengt Ersons begge kokta skinkor! Vi äro tolf man och behöfva väl paret. Jag vill hoppas, att han har kokta päron med salt dertill? Bränvin skall ni få af mig.” 
<sec/>
Hurra hurrah! 
<sec/>
Under vilda glädjerop stormade man upp från stenar och kullar, omhvärfde Göran och skyndade sig in i stugan till Bengt vid grytan. Det är otroligt, hvad det skänker för ett mod, att veta sig stå på rättvisans sida; ack, hvad det är roligt, att gå till ett stort, godt företag. 
<sec/>
I sjelfva verket hade Nicke Bengt Erson icke blott sitt halfva svin kokt, utan äfven en väldig mängd ”päron,” som han plockat ur mor Ellins potatestäppa vid knuten. Han öste nu upp alla dessa gudsgåfvor; och det blef ett kalas, hvars make Dädemohult aldrig sett. Göran satt på en bänk och åt midt ibland sina kamrater: annorlunda bibehålles ingen vänskap med folk af karakter. Men Jonsson skickade han ut på backen att posta och hålla vakt. Ty han sade: ”du, Jeppe! du har ätit två frukostar redan idag och det är nog. Gack ut!” 
<sec/>
När den för tjufvar rundeliga och goda måltiden var öfverstånden, blickade Göran omkring sig med rörelse, öppnade sin mun och sade: ”Låtom oss nu tacka Gud och vara mätta. Hestra-Jon! vill du ångra dina skurkstreck och det gemena råd, du gaf oss i dag, så fall på knä och gör oss afbön. Då skall jag för omaket gifva dig en liten halfva också, sedan alla de andra fått.” 
<sec/>
Jon föll, utom all fråga, på sina båda knän. Jag är ett stort fä, sade han, det vet hvar menniska och jag håller det icke längre hemligt. Förlåt mig, herr Göran! förlåte mig allihop. Om jag kan få mig ett litet torp af någon landshöfding, för att jag nu hjelper till att jaga tjufvar, så skall jag gerna sätta mig ned i ro och aldrig löpa mer. Helst skulle jag vilja bli sockenskräddare i Gårdsby, såsom ner åt Vexjö; ty nålen kan jag föra, och jag var tänkt komma långt ifrån min hemort, dit, der ingen känner till mig. Så vill jag sedan sy byxor till min död. 
<sec/>
”Stig upp, Jon!” sade Göran. ”Gå och sätt dig bakom ugnen, så skall du få ditt beskärda när tider blir.” Jon lydde som ett godt barn. 
<sec/>
Åter upphöjde Göran sin röst, talade till de församlade och sade: ”Vänner! jag vet ganska väl, huru det har varit med er, och jag undrar icke så mycket på er, som det låter. Varen säkre, gode vänner, att jag är icke ond på eder för allt hvad ni bedrifvit förr; landshöfdingen är icke ond på er; och kungen är icke heller mycket ond, blott ni nu bättrar er. Vi veta nog, att vi alla äro arme satar, som vår Herre gifvit tarmar i kroppen, men menniskorna ingen mat uti dem. Det är orätt stäldt på jorden i många ting; det vet ingen bättre än jag. De rike hafva mer än de behöfva, men den fattige för litet. När vi först sticka vår nakna näsa ut i verlden, lofvas det oss mycket godt; öfverallt skola vi må väl och få äta smörgås, säges det. Men när vi anlända, blifva vi narrade och bekomma ingenting i alltihop. Hufvudfrågan är denna: kan någon menniska åtnöjas med smörgås, deri bröd icke finnes och smöret är förkommet? Jag svarar dristigt Nej! Det var då icke underligt af eder, raska karlar, att ni sökte taga er rätten, när ni icke fick’en på annat vis. Flere af er hafva haft hustru och barn, och hafva så änn, långt bort i hemmet; men ingen, ingen kaka bröd. Ni gick då så långt i kärleken, att ni utsatte edra nackar för att mistas, och icke nog med det, utan äfven edra ryggar att slita spö, blott för ungarnes skull och för den fattiga hustruns nöd. Det tycker jag om er för, landshöfdingen tycker om er, och kungen tycker om er. Så följ mig nu redeligen, skall ni få kläder och pengar på godt sätt! ni skall få fläsk och päron, såsom idag, på ärliga vägar. Det är ändå roligt, vet ni. Och när ni kommer hem till barnen, behöfver ni icke skämmas ögonen ur er inför de små. Jag är en prestmans son, och har derföre lof att tala till er om Gud den Allrahögste. Jag vill säga er, att Han förlåter er och tager er till nåde, bara ni folkar er. Men djefvulen skall anamma er med hull och hår, om ni icke gör i allt precist som jag vill. Låtom oss derföre vara goda vänner och hålla manligen tillsammans i skog och snår.” 
<sec/>
”Jag har katechesen med mig i bröstfickan,” fortfor Göran och tog upp den. ”Se här lägger jag boken på bordet och mina två finger derofvanuppå. Jag svär er, kamrater, vid lefvande Gud och alla de fem hufvudstyckena, att icke öfvergifva någon enda af er, utan skaffa er näste allesammans, om ni svär mig tillbaka med finger å bok, att våga lif och blod med mig, gå genom eld, rök och vatten med mig, och aldrig mucka i hunger eller köld. Så skola vi segra! och Småland, det skönaste land som jorden har, skall ännu en gång kalla er sina dugtiga karlar.” 
<sec/>
Truppen och anföraren svuro, så att det genljöd i Dädemo-stuga. Derefter gjorde man sig färdig, att på afstigar och skogsvägar begifva sig bort emot Serarps-trakterna i Östra Härad, och äfven kanske ända uppåt i Södra Wedbo. 
<chapter/>

<chaptername>TRETTIONDEANDRA KAPITLET.</chaptername>

<chaptername>Mötet på Karmansbol.</chaptername>

<sec/>
Begrafningen var öfverstånden, och på Aronfors började allt foga sig i den nya ordning, som Medenberg infört under fru Auroras ögon och med hennes bifall. Lilla Ulla, för att icke upptaga informatorns tid för angelägnare göromål, satt mest inne hos sin goda mamma och sydde. Likväl fick hon sina läxor af herr Medenberg för hvarje dag, ehuru icke allt för stränga; och hon läste merendels upp dem om aftnarne inne hos mamma, då informatorn delade deras sällskap, samtalade med mamma om bruket, och likväl egnade Ulla all omsorg i förhörarväg. Matts var nu så vida på bättringen, att blott åtta eller fjorton dagar kunde återstå, innan han hoppades få inkomma i den älskade läskammaren. Emellertid låg han på sin säng och påminte sig under bättre ögonblick icke blott sina sex kasus, utan äfven hvilka riken våra sex verldsdelar ega tillgång på, jemte de utmärktaste städers namn, icke alls att förblanda med flodernas. 
<sec/>
Alexander gjorde sig beredd för sin Göteborgsresa, hvarvid det var hans hemliga afsigt att under vägen besöka Nickolson, som han lemnat efter sig hos Gubben och Gumman i skogen. Denna hans afsigt höll han naturligtvis hemlig för alla; dock icke för Aurora. Hon, som hade så mycket att beklaga sig öfver emot Nickolson, ville dock gerna se honom räddad, om det blefve herr Alexander möjligt, att lösa ett så svårt problem. 
<sec/>
En eftermiddag sågs en lakej komma ridande, stanna vid den yttre bruksgården, stiga af och begifva sig in till Aronfors’ hufvudbyggning. Han medförde ett bref, som en af jungfrurna bar in till fru Aurora. 
<sec/>
Hon satt i sin lilla vanliga, stilla och förtroliga sällskapskrets: utanskriften på brefvet syntes genast ingifva henne nöje. 
<sec/>
”Gissa hvems denna vackra stil är?” sade hon och räckte biljetten öfver sybordet till herr Medenberg. 
<sec/>
En mycket öfvad och god fruntimmershand! svarade han. Jag har icke sett denna stil förr. 
<sec/>
”Men väl personen,” afbröt Aurora med en fin, vacker nick. ”Vi hafva många gånger talat om henne. Det är ifrån min älskade Celestine.” 
<sec/>
Hon skyndade sig att bryta lacket och läste högt: 
<sec/>
”Bästa Aurora! Efter flera års skillsmessa borde du få ett långt bref ifrån din stackars glömda, i sjukdomens vrå undangömda vän. Men räkna icke hårdt med mig! Gör hvad bättre är och skänk mig genast nöjet af ett besök. Ack, Aurora! jag kan icke anförtro papperet en tusendedel af allt hvad jag har att säga dig. En förfärlig händelse har tilldragit sig. Nu ånyo, Aurora! Då jag icke längesedan uthärdade ett så grymt slag, som förlusten af min morbror, hvem skall jag nu vända mig till? Aurora kom! kom oförtöfvadt! Store Gud! skall jag våga säga dig hvad jag icke törs yppa för vindens sus i min egen trädgård? Dock blir det visserligen snart bekant! Min goda man – min goda Zeyton – – bästa Aurora, jag förmår icke hålla min upproriska penna. I går till middagen deltog icke Zeyton i min och mina barns måltid. Jag törs säga, att vi icke undrade deröfver: han hade varit ganska dyster, mer än vanligt sluten och besynnerlig under hela sin hemmavaro efter sista återkomsten från Jönköping. Vi reflekterade således icke öfver hans utevaro. Jag lät betjenten fråga, om grefven befalte något in till sig. Vi sågo honom icke på hela eftermiddagen och ej på aftonen i går. I morse, när jag vaknade, hvilken bestörtning, Aurora! Betjenten inbar till mig en biljett, som han funnit i grefvens rum på hörnet af chiffonieren, och sjelf var han borta. Min Zeytons rader till mig voro ganska korta: ”Adjö! du återser mig icke mer, Celestine, det går icke mera an för mig att vistas på Karmansbol. Farväl! lef lycklig och fri! tänk på mig, som på en – död. Fråga icke hvar jag är: du återfinner mig aldrig!” En svimning var när att bemäktiga sig mitt stackars hufvud; dock hade jag besinning nog, att bränna upp det olyckliga brefvet, för att ej komma i orätta händer. O Aurora, dröj icke ett ögonblick! Jag behöfver vänskapens hand att stödja mig vid; jag behöfver råd. Tänk på din fordna vän och kom till Karmansbols i dag, att jag icke må vänta förgäfves – – ack, hvad har händt? hvad förestår? 
<sec/>
Din Celestine. 
<sec/>
Alexander satt blek och begrundande. Det anade honom något. ”Får jag befalla, att vagnen genast sättes för?” sade han. Aurora gaf, såsom alltid, sin vackra, tysta bifallsnick. Hon tillade hemlighetsfullt: ”följ med! Celestine är ju redan en personlig bekant? säkert skall hon behöfva ännu bättre och klokare råd, än jag blir i stånd till. Gud! herr Medenberg, hvad kan Zeyton hafva tagit sig före?” 
<sec/>
Man befann sig redan i sin kalesch och åkte på visit till Karmansbol. Lilla Ulla följde med i vagnen. Man anlände vid de pompösa jerngallren. De stora blodhundarne skällde såsom förr, blott betydligt hesare än när Aurora hörde dem sista gången. De hade åldrats. Man steg uppför den herrliga trappan. Aurora såg sig med rörelse omkring i rum, der hon icke på lång tid varit, och der hon likväl igenkände allt. Hon föll i Celestines armar. 
<sec/>
Herr Medenberg bugade sig på en informators skickliga afstånd. ”Välkommen! oändligt välkommen!” hördes svagt, men ljuft förnimbart ifrån grefvinnans läppar till honom. Den gröna, fina ögonskärmen satt ännu öfver négligéen och dolde det mesta af den vackra pannan. 
<sec/>
Man trädde in genom några rum. Hvilken öfverraskning? Hofmarskalkinnan Ebba Abelcrona reste sig ur soffhörnet, då de anländande syntes i dörren. Äfven hon flög i Auroras famn. 
<sec/>
Vi förbigå återseendets intagande dialog. 
<sec/>
Aurora von Mekeroth fick snart och oförbehållsamt del af allt hvad man hittills viste. Och detta var af ganska betänklig art. På det urtimating, som dagen förut blifvit hållet rörande mordbranden vid Evershult, hade Anders från Serarp, ilsken och vred öfver att se sig förrådd af sitt band, ej dragit i betänkande att yppa allt hvad han kände blott till hälften, och äfven sådant, som han icke kunde bevisa. Han namngaf Nickolson, och sjelfva Zeytons namn halkade öfver hans läppar. Nämndens ådror isades, domhafvanden satt stum; men han fann sig genast. Då den häktade skurken ej på minsta sätt kunde styrka sitt undfallna ord, upptogs det blott såsom ett försök att göra sig märkvärdig. Vid påminnelse om den religiösa vigten af en bekännelse inför domstol, återtog bofven hvad han yttrat rörande grefven, och tingsförrättaren ansåg, med nämndens bifall, att man icke i protokollet skulle kompromettera ett ståndspersonsnamn. Ryktet lät dock icke häraf skrämma sig ifrån att med sina svarta, fasansfulla vingar hemskt flacksa ifrån man till man. 
<sec/>
I den förtroliga kretsen, der fruarne Abelcrona och Mekeroth utan förbehåll sutto för att meddela grefvinnan sina tankar, återhöll derföre också nu ingendera sin mening, som var, att grefvens biljett till Celestine före sitt försvinnande hade afseende på en ryslig illgerning, hvaruti knappt den största vänskap nu kunde hindra grefvinnans förtrogna ifrån att verkligen anse grefven invecklad, då han tagit sig ryktet och Serarpa-Anders’ ord så nära. ”O, mina bästa!” utbrast Celestine, ”sägen mig för ro skull, om icke jag är olycklig?” 
<sec/>
Aurora gret strida, varma tårar. Fru Ebba var lika rörd; hon sade med en forskande blick på grefvinnan: ”du har då ingen idé, alls ingen idé om hvart Zeyton begifvit sig?” 
<sec/>
Jag? vid Gud, nej! 
<sec/>
Celestine såg med dessa ord genomträngande på sin vän. Fru Ebba slog ned ögonen. Dock såg hon genast ånyo upp med en klar, varm blick, och sade: ”gudskelof för det, Celestine!” 
<sec/>
Hans enda ord till mig, inföll denna under nya tårar, voro de sista i hans lilla bref. ”Farväl! tänk på mig som på en – död!” Tante Ebba, hvad måste jag föreställa mig härvid? 
<sec/>
Celestine! du skall icke föreställa dig, att Zeyton är död. Jag tror icke – nej! men måtte han kunna finna säkerhet och lugn, der han är. 
<sec/>
Hon omfamnade ånyo grefvinnan, och deras tårar blandades. Ebba och Celestine voro i det närmaste jemnåriga, ehuru grefvinnan haft till bruk att icke alltid säga Du, utan ofta Tante åt sin morbrors maka. I de förtroligaste ögonblicken hördes hennes mun dock endast uthviska ”Ebba,” utan epithet. Detta blef händelsen i det följande. 
<sec/>
”O,” sade hon, ”huru är det möjligt för mig, att efter denna händelse hafva en dags lugn på Karmansbol? Ebba! Aurora! ni få icke afslå min bön. Dröj hos mig! Åtminstone öfver natten. O Gud, om ni viste hvad jag tycker dessa väggar äro hemska. Blif qvar, blif qvar hos mig!” 
<chapter/>

<chaptername>TRETTIONDETREDJE KAPITLET.</chaptername>

<chaptername>Själens Geografi.</chaptername>
den talande. 
<sec/>
THÉ-SOUPERN var slutad. Ljusen brunno i det sköna Karmansbols förmak, der de tre vänninnorna sutto tillsammans omkring ett förtroligt bord. De hade lagt ifrån sig hvarje handarbete. Ett samtal, som det tycktes, af hänförande och betydelsefullt innehåll, upptog dem. En mystisk ande syntes sväfva kring ljusens lågor, och ändå var ingenting hemskt i rummet. Allt var ömt, varmt, systerligt. I detta ögonblick öppnades dörren och herr Medenberg åter inträdde. 
<sec/>
Han höll sin hatt i handen, gick fram till grefvinnan Celestine, bugade sig och tog afsked. Grefvinnan steg upp ur soffan och sade: ”min bästa herr Medenberg, huru skall jag förstå detta? Aurora har lofvat mig att tillbringa några dagar – åtminstone en dag – öfver natten, åtminstone – hos mig på Karmansbol: här äro rum nog: herr Medenberg, var så god och dröj!” 
<sec/>
Hästarne äro framme, inföll han och bugade sig ännu en gång. 
<sec/>
”Men det är mycket sent nu i afton? det är mörkt –” 
<sec/>
Det betyder ingenting, min grefvinna. Jag – 
<sec/>
”Men jag försäkrar, att det är med högsta nöje jag skulle önska mitt Karmansbol få njuta äran af att vara ett herrberge –” 
<sec/>
Då Alexander såg hofmarskalkinnan nalkas till fru Zeyton tydligen i mening, att förena sina böner med hennes, yttrade han, under en ny vördnadsfull bugning för värdinnan, men knappt högre än hviskande: det är nyttigt, att jag reser: att jag icke dröjer ett ögonblick. 
<sec/>
Celestine fixerade honom. 
<sec/>
Min nådiga grefvinna! låt mig blott tillägga ett ord: jag reser icke hem i detta ögonblick. Jag skall – men tillåt mig, att icke förklara mig tydligare. Jag har hört någonting på Karmansbol, som gör, att jag finner min närvaro annorstädes gagnelig för att – på – 
<sec/>
En hastig rysning genomfor grefvinnans nerver. Hon neg, tigande, nästan beundrande. ”Natten blir ganska dunkel – oh min Gud!” sade hon, såsom till ett halft svar och en art tacksägelse. Medenbergs beslut visade sig så oryggligt, att ingenting kunde ändra det. Aurora följde honom till dörren: ”var försigtig ändå!” hviskade hon, och nickade ett ljuft farväl efter honom. 
<sec/>
De tre fruarne satte sig åter kring sitt bord, intagne af begär att fortsätta det samtal, de begynt. Hvilans timme var väl inne; men när själen känner sig spänd af uppmärksamhet på något nytt och oväntadt, är det i högre andars famn, den vill sluta sig. Sömnens genius, förafskedad, får åter lyfta sina vallmobehängda korpvingar och flyga genom mörka regioner bort, långt bort igen. 
<sec/>
”Kan det vara möjligt?” utbrast Celestine. ”Är så mycken enthusiasm möjlig? Kan han hafva förnummit något här på Karmansbol, och går att uppsöka den olycklige – Zeyton? Jag ryser vid tanke på allt hvad han utsätter sig för. Han vet icke hvad jag vet!” 
<sec/>
Aurora såg upp. Det är möjligt, anmärkte hon; men det är troligare, att han uppsöker Nickolson för att varna, hjelpa, frälsa – – ty denne är säkert ganska mycket hotad genom brottslingens angifvelse; kanske är han till och med redan gripen. Aurora blickade omkring sig med en skygg och förskräckt uppsyn, likasom bäfvade hon för anfall, derjemte, på en kär vän. 
<sec/>
Fru Ebba betraktade sina begge sällskaparinnor med fasthet, ömhet. 
<sec/>
”Heliga enthusiasm i ett menniskobröst!” sade hon. ”Hvad var det vi nyss talade om? Om det Eviga, som med outsläcklig kraft höjer menniskan öfver sig sjelf och skapelsen. Vi talade om Andens höga välde öfver verld, öfver materiens former, öfver det hela och allt. Dygd, ståndaktighet, mod att uthärda fattigdom, faror, sjukdom – allt grundar sig på ett enda: Enthusiasm. Och enthusiasmen stödjer sig på ett enda: tron på en evigt lefvande Gudamenniska.” 
<sec/>
Ack ja! afbröt Celestine, du lofvade ju, att meddela oss det der underbara manuskriptet? 
<sec/>
”Jag har det icke med mig,” fortsatte hofmarskalkinnan, ”jag har lånat ut det. Men jag kan hela dess mening utantill. Jag glömmer aldrig hvad jag som flicka hörde ifrån den förvånande gubbens mun.” 
<sec/>
Och han var blott en organist? Hvilket under? Jag har hört honom omtalas. Den, som hade fått vara vittne till ett ord ifrån hans läppar. Så ensam midt i en kall verld, och så fattig! Och dock så from, vis, glad, mäktig? 
<sec/>
”Du skall få höra några af hans ord,” svarade fru Ebba. ”Sådan var hans mening: helsa, styrka, kroppsskönhet, allt detta är godt; men hvad är det? Själens rika skatt på kunskaper, vetenskaper, förmågor, poesi, talent, allt detta är godt; men hvad är det? Sanningens starka bevisningskraft – den är god! – men den stannar, den slutar. Förnuftet kan bevisa allt, utom ett allenast: det, att dess bevis bevisa något. Sådant förmår icke förnuftet. Ty det, hvarmed det skulle bevisa detta, är då just frågan om att först få bevisadt. På hvad, frågar själen sig sjelf förskräckt, på hvad skall då förnuftet stödja sig och erhålla grunden, utgångspunkter för sina bevis? På tro.” 
<sec/>
Hofmarskalkinnan såg sig omkring med en klar, profetisk blick, och fortsatte. ”På djupet är det så, mina systrar! att vi tro. Vi tro icke blott i religion, vi göra det ock i filosofi; vi göra det i det allmänna lifvet, i allt, i hvartenda. Månne jag skulle kunna bevisa, att du sitter framför mig vid detta bord, min älskade Celestine? Förgäfves. Men jag tror det: och det är så. Kan du sjelf bevisa, att jag är här? Med hvad då? Du kan aldrig demonstrera, att jag är här. Men du tror det: och det är så. Sjelfva Tviflaren, den mest utbildade filosofiska Scepticus gör icke annat än tror i bottnen af sin själ. Hvad tror han då? Jo, han tror, att han tviflar. Han tror, att han tviflar på Gud, på sin egen tillvaro, på anden, på dygden, på allt. Och i sjelfva verket tviflar han på intet af allt detta! Han sysselsätter sig icke med något annat. Han inbillar sig blott, att han är osäker på om Gud fins. Hans samvete är derpå i grunden icke osäkert ett ögonblick. Men han tror så; och denna tro hör till det olyckliga, osaliga, hemska slaget, till skillnad ifrån den ljufva, sanna tron, hvilken erkänner sig, och tror att hon tror. Denna sista tro är menniskans lif. Den är enthusiasm. Platon kallade det Mania. Det är, då evighetens stråle ingjuter sig i menniskans dödliga, svaga, ändliga tillvaro. Så är menniskan frälst. Den högsta af all Mania är kärleken; den lägsta är musiken. Men, o mina systrar, när redan den lägsta graden af Manie är så skön, så himmelsk som musiken, hvad skall då icke den högsta vara?” 
<sec/>
Musiken sjelf är något outgrundligt, sade Celestine. 
<sec/>
”Ja,” återtog fru Ebba. ”Den står till det Melodiska öfver all vetenskap, all kunskap. Ty Manien, enthusiasmen, står öfver all vetenskap och kunskap. Och likväl är musikens den ringaste. Dygdens och hjeltemodets stå öfver sångens Manie. Men öfver heroismens står likväl den fulländade ödmjukhetens och kärlekens, att låta sitt lif till meddelande åt ett annat väsende. O, mina systrar! när Platon kunde lära oss, att kärlekens rätta enthusiasm är det högsta af allt, som sammanbinda himlarnes och jordarnes andar, hvad skola då icke vi kunna säga, som hafva vårt ord af Gudamenniskan? Han är den, som är evighetens stråle i vår fallnande själ! I samma stund, som han genomtränger oss och blir qvar hos oss, äro vi, uti och af honom, evige sjelfve. Vi lefva då i den andekraft, som öfvervinner döden, sorgen, smärtorna, hungern. Vi hafva tro. Och vi äro frälsta i henne.” 
<sec/>
Du har lofvat oss en Geografi, sade Celestine. Äfven den skulle ju hafva stått i det der manuskriptet? 
<sec/>
”Lifvets charta? Ja, Celestine, du skall få höra den beskrifvas. Menniskans själ är ett land –” 
<sec/>
Aurora såg upp. 
<sec/>
Hofmarskalkinnan fortsatte. ”Menniskans ande är det förlofvade landet. Hvad som finnes jordiskt ute på vår planets yta och i dess natur, det finnes öfverjordiskt i hvarje menniskas själ. Mången säger häraf, att det jordiska förebildar eller afbildar det andliga. Men vi skola icke säga så; ty så är det icke, rätt sagdt. Det Jordiska är, utanföre och i planetens natur, alldeles detsamma, som det Andliga är i menniskans varelse. De beteckna icke hvarandra; men de äro begge, och äro hvarandras likheter. Hören mig, Aurora! Celestine! jag har ju nämnt för eder om en Geografi?” 
<sec/>
Celestines ögon flammade af en stilla, längtansfull, mystisk eld. 
<sec/>
Fru Ebba talade. ”Det Förlofvade landet, Palestina eller Hebreernas rike på jorden, var ursprungligen ett enda, liggande tillsammans i ett helt af tolf stämmor. Straxt efter konungadömets uppkomst sönderföll det dock i två: i Juda och Israel. I Juda rike låg hufvudstaden, Jerusalem. Och stadens borg var byggd i den minsta stämman, Benjamins. – Menniskoanden, vår eviga hemkrets, var också ursprungligen enig med sig sjelf och en, sluten tillsammans i sina tolf hufvudkrafter till ett helt. Men straxt efter Reflexionens uppkomst, och genom den, söndrar sig själen i två stora riken eller afdelningar, Känslans för sig och Tankens för sig; hvilka visst voro till före Reflexionen, men icke då splittrade till tvenne utom hvarann. Känslan är Juda rike i vår ande; Tanken är Israels rike. I Känslan ligger vår andes medelpunkt, som är tron på det eviga, är enthusiasmen för Gud, den högsta och heligaste manie: det är hufvudstaden, är Jerusalem i vår själ. Vår ande anfalles ifrån alla håll. Det är dessa krig, som Egypten, Syrien, Assyrien och Babylon föra emot Juda och Israel, på alla sidor. Hedningarne belägga det förlofvade landet hårdt: vår ande tränges, tryckes och plågas af den omgifvande verlden. Först besegras Israels rike och dess invånare bortföras i den babyloniska fångenskapen. Hvad är det? Först öfvervinnas våra Tänkesätt af den omgifvande verldens inflytelse: de besegras, fångas, bortföras: de äro icke längre det förlofvade landets, vår andes tillhörighet, utan gå i slaftjenst under de jordiska krafvens och förvillelsernas ok. Derefter öfvervinnes Juda rike, Jerusalem tages och dess barn bortföras i fångenskapen ock. Hvad är det? Det är Känslans helgedom, som bestormas, nederlägges, qväfves och fångas: sjelfva dess högsta, fasta borg, tron på Gud och det eviga, störtas: vår andes himmelska känsla faller så, likasom förut tänkesätten, under den yttre verldens makt; och det är slut med oss. Vi hafva icke mera något förlofvadt land! vår själ är sköflad. – O Celestine, gråt icke! gråt icke! I tidens fullbordan kommer den höge frälsaren; under den största nöden födes Gud i din ande, du sammanbindes åter med det Eviga, och du är räddad.” 
<sec/>
Aurora och Celestine blickade svärmiskt på den talande. 
<sec/>
”Hvar är det då, som frälsaren i vår själ födes?” fortfor denna. ”Hvar lider han, hvar dör han och uppstår? På planetens fantôm eller i den jordiska verkligheten föddes Christus i Bethlehem, en den minsta af städerna i Juda stämma; men han gick och förkunnade först sitt ord i Galileen, det är i Israel. Slutligen kom han till hufvudstaden, talade högt för barnen i Juda rike, intågade i Jerusalem, dog och uppstod der. Hvad är det? Gud födes hos menniskan i den del af dess ande, som är Känslan; i den ringaste och mest föraktade region af känslan uppstår han först; i den djupa ödmjukhet och förkrosselse, som sorgen skänker, uppenbarar han sig. Det är i vår själs Bethlehem. När Guds son sålunda är till och gifver lif åt det djupaste och innersta i vår ande, som är Känslan, så vandrar han derefter ut i våra Tänkesätts rymd – det är i Galileen, i Israel. Han renar, lyser och helgar våra begrepp, gifver oss fasta grundsattser och förvandlar våra föreställningar. Slutligen återgår han igen till Känslans hem – till Juda rike – och han verkar här i sin högsta mening. Han ingår i sjelfva vår andes medelpunkt, i hufvudstaden. Men då möter han omsider det största motståndet. Det syndiga i vår själ gör sitt sista och slutliga uppror emot den höge Räddaren; ty just när han inträngt i det allrainnersta, skakas synden till sjelfva sina rötter och uppbjuder alla sina krafter att bibehålla sitt välde. Så händer då, att i andens sjelfva central-lif förnekas, hånas och bespottas Gud, som der uppenbarat sig i evighetens sken. Han förföljes nu af den i hast till förvillelse återfallna andens både känslor och tankar; och han dödas. Men han dör icke! Han uppstår. Han framträder ånyo för den häpnande, förstummade anden: i himmelsk glans uppgår han både för dess känslor och tankar. Då falla de honom till fota. ”Si, han är evigt Guds son, låtom oss älska honom!” ropa Tankarne i menniskoanden nu till känslorna. Och Känslorna svara hviskande: ”låtom oss tro!” Så sker, att Christus lefver hos den menniskan nu, och hon är frälsad. Döden kommer henne icke vid, hon är helad; hon vet icke mera hvad ondt är. Synden angår henne icke. Christus står öfverallt i hennes ställe. 
<chapter/>

<chaptername>TRETTIONDEFJERDE KAPITLET.</chaptername>

<chaptername>De gå till sina barn.</chaptername>
öfver, att du är hvad du är. 
<sec/>
Celestine sade: ”o, hvad hindrar, att vi ånyo framtaga de sköna hvita silkesbanden, med violblommorna sydda på, såsom förbundstecknet var oss emellan? Vi äro nu herrskarinnor öfver våra dagar: låtom oss upplifva och förnya hvad vi ämnade en gång!” 
<sec/>
Låt det vara, Celestine! svarade hofmarskalkinnan och slöt henne i sina armar. Låt blott detta bli vårt ordenstecken. Hon kysste henne. Men, efter vi rå om oss nu, kunna vi ju komma öfverens, att träffas nu mera ofta? ständigt? att skapa en liten himmel omkring oss? Låtom hela vårt förbund blott bestå i dessa tre reglor: välgörenhet emot våra fattiga medmenniskor, uppfostran af våra barn, och slutligen det systerliga, hjertliga nöjet af att råka hvarandra, tala och älska hvarann. Behöfva vi mer än dessa tre? 
<sec/>
”Vi hafva en stor verkningskrets häruti,” sade Aurora. ”Gud bistå oss med förmåga dertill! nöje skola vi nog känna. Jag tror, att af allt man kan uppfinna till ro och förlustelse, öfvergår ingenting glädjen af barmhertighet. När jag ser den usla, fattiga och sjuka, känner jag en stor förebråelse; ty hvad har jag gjort att förtjena en bättre lott? Ingenting skiljer mig ifrån den mest betryckta, annat än lyckan af Guds nåd, som, utan orsak, ställt mig på ett sällare rum. Uslingen har genom sitt armod betalat sitt lif och är qvitt; men jag står i en omätlig skuld för mitt välstånd. Hvarmed skall jag betala det? Blott genom att gifva bort deraf.” 
<sec/>
Jag tror, att det är på Karmansbol på samma sätt, inföll grefvinnan Celestine. Jag har ännu sett så litet omkring mig här på gården; jag har blifvit vand att endast lefva i min trädgård, i mina skalder och mina prosaister. Men jag skall gå ut i mina torp. Jag försäkrar, jag har dem alla uppskrifna på en lista, som jag eger i mitt syskrin, ehuru jag icke hittar till – jag vet icke rätt hvar de ligga. Men min betjent skall visa mig. 
<sec/>
”Du skall då få se, att du inom åtta dagar blir frisk igen, dina ögon skola, innan du vet ordet af, vara förträffliga, och du skall icke känna till en enda af dina nerver, sade hofmarskalkinnan Ebba. Men, bästa Celestine! gör icke besök i dina torp med betjenten efter dig. Jag skall anföra dig, om du tillåter mig; ty jag vet utantill hvarest alla Karmansbols byar, lägenheter och torp finnas belägna.” 
<sec/>
Huru kan du veta det? utbrast Celestine förundrad. 
<sec/>
”Ty jag har hela vår sockens charta i mitt minne: geografi har ända ifrån barndomen utgjort mitt största nöje. Vill du för ro skull kasta en blick på min panna, Celestine lilla, så skall du utan svårighet blifva varse en temligen stor utbildning straxt ofvanför ögonbrynen. Det är Läget, såsom vi kalla det, Celestine; eller, med andra ord, det utmärker Sinne för ortbestämmelser, åskådning och minne af trakter –” 
<sec/>
Det är väl den geografiska organen? 
<sec/>
”Alldeles så.” 
<sec/>
Är det möjligt? Sitter han der? Huru underbart! 
<sec/>
Begge fruarne trängde sig nu omkring hofmarskalkinnan, hvars frenologiska anmärkning kom att upplifva samtalet åt ett nytt håll. Både Aurora och Celestine, så helt och hållet utan behagsjuka de voro, hänfördes dock af en vetenskaplig nyfikenhet att få veta något om sina egna egenskaper. Med en naiv rädsla kände Aurora åt i sin panna; och såsom hennes pekfinger der icke träffade någon enda upphöjning, kant eller fördjupning, sade hon med en liten nick halfhögt till sig sjelf: ”jag viste det förut! jag har alldeles inga organer och ingen enda egenskap.” 
<sec/>
Fru Ebba log. Du vet icke, Aurora, att det mest harmoniskt bildade hufvud är det, då alla organer befinna sig i den inbördes jemnvigt, att ingen enda framskjuter framför den andra. Då bidraga de alla till ett gemensamt helt af herrligaste slag, deruti ingen organ gör sig serskildt gällande, i karikeradt karakteristisk mening. Sådant förtjenar heta sammangjutning till harmoni. Det är tecknet till den dygdigaste och bästa hufvudskål. Får jag känna efter, fortfor hon. Lyckliga Aurora! slöt hon efter ett ögonblick. Din hjessa är hvälfd och hög, men öfverallt afrundad jemnt. Hvilken skatt skulle icke ditt hufvud vara i ett kabinett! 
<sec/>
Fru von Mekeroth såg ned med en ung flickas rodnad, och hennes största lockar på sidorna skyndade härvid att hoppa fram och betäcka hvad som utgjorde frenologens förtjusning. Så smickrad hon visst kunde vara af att se sin hufvudskål i ett vetenskapligt kabinett, i sällskap med Rafaëls, Cartouches, mesdames Bourignons och Krüdeners kranier, så föredrog hennes blygsamma känsla dock, att behålla den qvar på sin egen anspråkslösa hals. Men grefvinnan Celestine intogs mera af dessa utsigter. Hon aflyfte sin gröna ögonskärm, försökte blinka, och fann till sin förvåning att ögonen, det oaktadt, icke svedo alls i denna stund. Så gifva smärtorna vika, sjukdom och svaghet fly, så fort själen upplifvas till glädje. 
<sec/>
Hofmarskalkinnan kastade en kännarblick under spetsarne på Celestines négligé. ”Du har mycken, mycken musik här vid tinningarne,” sade hon. 
<sec/>
Ack, svarade Celestine, jag skulle önska, att jag i stället hade något mera deraf i mina fingerspetsar. Jag spelade som flicka; som hustru och som mor fingo tangenterna på mitt piano hvila. All öfning har flytt ifrån mina händer, men den innerligaste önskan, att kunna utgjuta min själ i musik, bor alltid qvar i min innersta håg. 
<sec/>
”Ja, ser du! denna brinnande önskan är det, som bor här utmed dina tinningar. Dessa upphöjningar, Celestine! de utgöra ditt hufvuds fortepiano. Inne i dem spelar själen sina sinfonier. Månne du icke hör toner inom dig, natt och dag, och under den största tystnad?” 
<sec/>
Jag hör ett aflägset, underbart spel just nu i denna stund, utbrast grefvinnan. 
<sec/>
”Du hör det, ja! du till och med urskiljer de bestämdaste, afskilda tongångar, med takt, rhytm och allt; icke sant? Jo. Men ingen af oss andra förnimmer en not deraf. På denna punkt i hufvudet är det du lyssnar till din själs musik,” sade hofmarskalkinnan och strök sin vän lent under det skönaste sidovecket på hennes fina mössas breda, vackra spets. ”Och häruppe – oh – hvilken fantasi, hvilken poesi! Du har en stor cerebral tillgång åt detta håll. Se för ro skull på mig, Celestine, har jag icke en smal panna? jo ganska smal, på sidorna, men deremot höjer den sig betydligt uppåt. Jag har ej musik, ej poesi, jag. Men jag eger mycken Reflexion, mina vänner: den har sitt säte häruppe. Nej, här, Celestine! låt mig föra ditt finger: se, just här! kän ett stycke från hårfästet midt i pannan. Hade icke Guds vilja beslutit, att jag skulle blifva qvinna, så måste jag gifva mig sjelf det vittnesbörd, att – derest icke ödet alltför mycket missgynnat mig – jag förmodligen nu vore professor.” 
<sec/>
Bästa Ebba! sade Aurora, hvad jag är glad öfver, att du är hvad du är. Du skall nu i stället vara vår lärarinna, vårt förstyre i alla våra små öfverläggningar. För dig skola Celestine och jag omtala alla sjuka och eländiga stackare vi hafva på Karmansbol och Aronfors, och du skall råda oss hvad det bästa blir att göra med dem. Ty alla fattiga hjelper man icke med penningar. Det bästa måste vara att söka sätta dem i en förbättrad ställning i lifvet. Tror du icke det? 
<sec/>
”Du har rätt,” svarade Ebba. ”Vi skola tänka på dem alla. Hvilket himmelskt nöje! Vi skola gå ifrån stuga till stuga. Men främst af allt måste vi betrakta barnen; ty blifva de förbättrade, så uppstår en ny generation af förädladt slag. Våra egna barn har dock Gud gifvit oss att tänka på i allrafrämsta rummet. Hvilket besynnerligt öde, att vi alla nästan blott hafva flickor? Jag har trenne: Louise, Henriette och Ebba. Du har två, Celestine; en, som heter efter dig sjelf, och derpå lilla söta Amanda. Aurora eger likväl också en son, jemte sin snälla Ulla. Aurora är derföre utmärkt ibland oss. Hvilken herre skall icke Matts en dag känna sig vara, han, den enda gossen i hela vår barnskara! Är icke det besynnerligt? Sex flickor och en gosse? Är du nöjd med dina barns informator?” 
<sec/>
Jag är mycket nöjd med honom, svarade Aurora. Mina begge barn älska honom obeskrifligt, och salig Mekroth tyckte mycket om honom. 
<sec/>
”Det är en förträfflig ung man, och mycket instruerad. Jag tror tillika han är en mycket klok karl,” sade fru Ebba. 
<sec/>
En ganska känslofull och om lifvets sorger erfaren man, tillade Celestine. Jag skulle aldrig kunna önska mina barn en annan lärare. 
<sec/>
”Mina tre flickor gjorde hans bekantskap på sjelfva Vetterstranden, der han genom sin vänlighet och artighet så intog dem, att de ofta tala om honom. Jag skulle ingenting bättre kunna önska mig, verkligen, än en så förståndig man till handledare. Hafva dina barn gjort goda framsteg under honom, i lärdomen?” 
<sec/>
Ja, svarade Aurora. Likväl bör jag nämna, att herr Medenberg hitintills så godt som ingenting alls läst med sina elever. Men det är hvarken hans eller deras fel. Det ligger stundom i försynens plan, att det går så. Lilla Matts föll i kopporna straxt efter Medenbergs ankomst i vårt hus, och min man fann sig, genom Nickolsons afvikande, i behof af så mycket annat slags biträde, att vår nya familjemedlem måste tänka på helt annat än studerkammaren. 
<sec/>
”Ack,” inföll Celestine, ”jag bedrager mig icke, då jag säger, att han äfven på Karmansbol varit af en stor inflytelse. Då Zeyton hemkom ifrån Jönköping, slöt jag af flere halfva meningar, brutna ord och hela hans uppförande, att herr Medenberg förmått någonting öfver honom, som få andra menniskor skulle hafva kunnat. Det gick så långt, att Zeyton mången gång satt grubblande ensam, stirrade upp, såg sig omkring förvånad, talade för sig sjelf och nämde Medenbergs namn. Hvad omsväfvar denna man? Jag kan till och med säga om mig sjelf, att jag på sätt och vis samtalat med honom.” 
<sec/>
Har han varit på Karmansbol förut? utbrast fru Ebba, litet förundrad, och häftade sina blickar på Celestine. 
<sec/>
”En gång, ja. Det har han varit. Och hans samtal kommer jag visst icke att snart glömma.” 
<sec/>
Det är en sanning, vidtog åter fru Ebba, att mitt sammanträffande med denne obekante i Jönköping blef af icke ringa vigt för hela mitt hus. O min Gud, om jag vore vidskeplig, så skulle jag kunna tillägga, att han – oskyldigt – blef en hemlig orsak till min mans olycka. Ty Abelcrona påskyndade sin resa endast på grund af det rykte och den vink om ett anfall på Evershult, som herr Medenberg gifvit mig, och jag meddelat min man. Jag säger uppriktigt, att alla de händelser sammanlagda, som innom en kort tid tilldragit sig i våra trenne hus, hafva verkligen satt oss uti en alldeles ny och oväntad ställning. Aurora! Celestine! det faller mig någonting märkvärdigt i tankarne. Få se, om ni gillar min idé? Vi hafva lofvat, att som oftast råkas och njuta af hvarandras sällskap; icke så? Vår första och älskvärdaste pligt måste vara den, att skaffa våra små stackars barn uppfostran. Kunde vi icke göra det gemensamt? kunde vi icke begagna denna förträffliga man för dem alla sju? 
<sec/>
Aurora drog sin gestalt tillbaka mot stolskarmen, med ett ganska negativt uttryck. Hon sade ingenting, men hennes mening tycktes helt och hållet innebära: förlåt mig! han hör mig till och ingen annan. 
<sec/>
Celestine yttrade deremot högt till hofmarskalkinnan: ”ditt förslag är utmärkt godt. Men huru skulle det kunna utföras? Allt beror i första rummet på vår goda Auroras bifall, hvars informator han väl ändå egentligen är.” 
<sec/>
Det förstås, inföll Ebba med en mycket vacker blick på Aurora. 
<sec/>
Denna sade: ”huru skulle jag kunna vara emot hvad ni begge önska? 
<sec/>
Men säg mig, jag förstår bara icke huru det skulle kunna verkställas? Ty, hm.” 
<sec/>
Det kunde ske på flera sätt, anmärkte fru Ebba. Då vi alla tre älska hvarann så mycket och sympatisera till denna grad, vore det oss lätt att göra någonting, som jag för min del, det säger jag, skulle skatta mycket, mycket högt. Vi indela året i tre delar; fyra månader för hvarje. Vi flytta tillsammans – hvad sägs om det? Fyra månader om året bevisen j mig begge den godheten, att med edra barn hålla till godo på Blommenäs. Fyra månader derefter bo Celestine och jag hos dig, Aurora. De återstående månaderna vistas Aurora och jag hos dig, Celestine. Våra gårdar kunna vi, såsom fruntimmer, i alla fall icke personligen sköta: vi måste göra det genom våra fogdar och inspektorer. Har jag orätt? 
<sec/>
Celestines sjuka ögon antogo en glans, som de ej på många år haft. Att få njuta umgänget af en ständig och oafbruten vänskap – o store Gud! tänkte hon. 
<sec/>
Aurora sade intet. Äfven hon saknade icke en viss hänryckning, men hon såg ned i golfvet. 
<sec/>
Fru Ebba återtog: ”mitt förslag skulle naturligtvis innefatta, att herr Medenberg följde med våra barn på hvarje ställe till deras gemensamma undervisning. Vi hade således alla tre i honom en lektör, en rådgifvare, jag går så långt att jag säger en sekreterare. Detta inträffade, i fall vår verksamhet till fattiga likars hjelp bland allmogen antoge en så vidsträckt form, att – jag menar för brefvexling och räkenskaper.” 
<sec/>
Räkenskaper förstår han alldeles förträffligt! utbrast Aurora. 
<sec/>
”Han kunde äfven sjunga och spela för oss om aftnarne, mornarne, och litet straxt på eftermiddagarne. Hur är det, han kan ju musik?” inföll Celestine. 
<sec/>
Utan tvifvel! han är utmärkt musikalisk, sade fru Ebba. 
<sec/>
”Men – förlåt mig – huru vet du det?” sade Aurora. 
<sec/>
Jag? jag har undersökt hans hufvud, svarade fru Ebba med tillförsigt. 
<sec/>
Aurora sade ånyo ingenting, men såg litet tankfull ned i golfvet. Efter ett ögonblick yttrade hon i det hon steg upp: ”jag påminner mig något! Det är nu sent, vi hafva samtalat länge. Låt oss gå och se huru det är med våra flickor? Söta Celestine, du har minsann i natt herbergerat en hel karavan. Det är så roligt att se barn slumra. Skola vi icke göra dem ett besök?” 
<sec/>
Jag har inlogerat alla våra sex – icke i syskonsäng likväl – utan i små tältsängar och barnsoffor i ett rum för sig här icke långt ifrån, svarade grefvinnan. Ni skall få se. Mamsell Christine har jag ämnat till deras sultaninna öfver natten. Kom, låt oss gå och öfverraska våra små flickor! 
<chapter/>

<chaptername>TRETTIONDEFEMTE KAPITLET.</chaptername>

<chaptername>Spöket.</chaptername>
till jorden en afkomling, utan hopp om det eviga lifvet för den? Hvad är vigtigare då, än att vaka öfver sin egen blommas skötsel? 
<sec/>
Fruarne gingo arm i arm bort till det käraste de hade på jorden. Celestine trädde förut med ett ljus i handen, och lyste sitt fremmande in i det sköna rum, som hon hade inrymt till gemensam hvilokammare åt alla deras barn öfver natten. De sex flickorna hade om aftonen blifvit de bästa vänner: de voro väl icke alldeles jemnåriga, men åldern skilde dem likväl obetydligt och munterheten hade fyllt alla de luckor af olikhet, som funnos dem emellan. 
<sec/>
Fröken Louise Abelcrona, den äldsta af dem, kanske vid fulla tolf år, en skön flicka, men af bleka anletsdrag och spenslig kroppsbyggnad, låg längst fram likasom i hederssängen. Hon hade sträckt sin ena lilla alabasterhvita, smala arm under hufvudet: förmodligen tycktes kudden henne för låg. Henriette Abelcrona följde i ordningen dernäst, på en liten kort barnsoffa. Hennes rödblommiga kinder visade taflan af en stark helsa; och hon var under sömnen hvarken rätt angelägen om sitt täcke eller om sitt bröst. Lilla Ulla Mekeroth låg i en ypperlig tältsäng bredvid. Aurora gick fram till sitt barn och jemkade bättre ihop lakan och täcke nere vid hennes fötter; ty emot tältsängar kan man verkligen ändå anmärka, att de ofta äro utan fotspjärn, så att det många gånger är tråkigt. Sedan såg man en lång soffa, hvaruti grefvinnans begge egna flickor, Celestine och Amanda, befunno sig systerligt skaföttes. Således besatt denna soffa nu ett litet änglahufvud på hvardera sidan, och midt uppå fyra de täckaste fötter, som förtroligt stucko ut och läto luften beundra sig. Sist träffade man lilla Ebba Abelcrona bäddad på ett par ihopbundna breda karmstolar, der hon på yfvigt pösande ejderdunsdynor mådde oändligt godt. Hon låg med sin trubbiga uppnäsa vänd emot taket, och såg i sjelfva sömnen rätt bister ut. Hon drog under sömnen djupa andedrag, och hade sin ena lilla knubbiga hand knuten vid ena örat, till stöd. 
<sec/>
Öfvergår väl någon glädje moderskärlekens? Celestine steg med sitt ljus ifrån bädd till bädd, der, i hvar och en, en hel framtid slumrade, och hvardera på sitt olika sätt. Ebba gjorde sina tysta anmärkningar och runkade ofta litet smått på hufvudet vid de upptäckter af märkvärdiga anlag, som hon gjorde i de sofvande barnens pannor: Celestine betraktade i synnerhet det sköna uttrycket kring de leende purpurmunnarne, och såg huru hvarje flicka höll sin lilla haka emot bröstet och halsen på sitt eget intagande sätt: Aurora fägnade sig mest åt händerna. Det är också svårt att säga, om någonting i naturen öfverträffar vackra barnhänder. 
<sec/>
”Vi stå här,” sade fru Ebba, ”och betrakta våra små flickor i förhoppningarnes ålder. Ett förhänge döljer deras kommande dagar, och huru väl? Vi, som här icke se omkring oss annat än nöje och behag, hvad skulle vi blifva varse kanhända, om vi hade för våra ögon taflan af allt, som skall hända våra älsklingar? Jag ryser och tänker: för hvardera väntar en slutlig dödsbädd, der ett förtvinadt, blekt, skrumpet, ohyggligt ansigte förgäfves söker ro på sin kudde! O min Gud! Hvarifrån denna förfärande känsla? Men gå vi så långt som till sjukdom, ålderdom och graf, så låtom oss icke stanna der: vi måste träda in på andra sidan om grafven! Då se vi våra barn som barn igen, i föryngrade andeskepnader af evig täckhet hos Gud, om – Celestine! Aurora! om – Och derföre beror det på oss så mycket, så mycket nu, att tidigt gifva våra flickor de himmelska intryck och fasta grundsattser, som skola förvara deras ande en gång, och göra att de uppstå ifrån skröplighet och död till evig vår, såsom icke längre våra barn, men Guds.” 
<sec/>
De tre mödrarne omfamnade hvarann under tårar. De lofvade ömsesidigt, att såsom sin förnämsta pligt vaka öfver de ungas hjertan, och att, om någondera modern fölle ifrån, skulle de qvarlefvande taga den dödas barn under ömma, vårdsamma händer, såsom sitt eget. Ty kan någon fasa öfvergå den, att hafva födt till jorden en afkomling, utan hopp om det eviga lifvet för den? Hvad är vigtigare då, än att vaka öfver sin egen blommas skötsel? 
<sec/>
Man tog godnatt af sina småflickor genom slängkyssar, för att icke genom verkliga väcka dem. Man upprepade denna vackra geste i flera omgångar. Slutligen bjöd Celestine sina vänner att åtfölja sig genom våningen fram åt de rum, som hon ville anvisa Ebba och Aurora särskildt till sängkamrar öfver natten. Klockan var emellan tolf och ett. 
<sec/>
De nalkades dörren till det stora rum, som bar namn af Karmansbols salong. När grefvinnan Celestine, som gick förut för att visa sina vänner vägen, öppnade döbattangen dertill, hördes steg af en vandrande derute i salongen. ”Min kammarjungfru har gått förut,” anmärkte Celestine. 
<sec/>
Men alla tre stannade i dörren vid anblicken åt en skepnad, som visst icke liknade någon af de lefvande. Gestalten var höljd i en hvit – kanske icke svepning – men ganska veckrik och fotsid linnedrägt: öfver hufvud och armar hängde den i form af slöja. Fötterna voro nakna. En rysning genomlopp Celestine och Aurora. Ebba tog ljuset ur den darrande grefvinnans hand; dock vågade hon sjelf icke nalkas. 
<sec/>
Skepnaden vandrade i afmätta, sorgsna steg öfver golfvet, likasom i tankar, och utan medvetande om de inträdande fruarne, eller utan att göra afseende på dem. Efter några hvarf genom salongen förbi taflorna, drog den sig småningom fram till ett af fönstren, satte sig på en stol der, och stödde sin armbåge i fönsterposten. Det beslöjade hufvudet nedlutade sig i handen; det tycktes försjunka i natt och förtviflan. 
<sec/>
Hastigt, likasom med ett oförmodadt beslut, höjde sig hufvudet igen, armen utsträckte sig, handen pekade på en af de stora taflorna i salongen; och då höljet öfver hufvudet under denna rörelse drogs litet åt sidan, såg fru Ebba likbleka drag; dock framskymtade ingenting mer än endast det nedersta af hvad som på en lefvande skulle hetat ansigte. Blott en mager, knotig hals syntes, och det understa af hakan. Så högt upp som till munnen afslöjade det sig icke. Men hakan var icke stor, djerf, lång eller spetsig: den skulle hafva kunnat tillhöra ett anlete, som i tiden hetat skönt. 
<sec/>
Celestine var på väg att nedfalla till golfvet, betagen af skrämsel och vanmakt. Aurora upptog henne i sina armar. 
<sec/>
Gestalten steg upp ifrån fönstret. Dess utsträckta hand och dess halflyftade slöja sjönko åter. Det tycktes slutligen, som om de närvarande väckt något af dess uppmärksamhet, eller som om den hört grefvinnan Celestines anskri, då hon sjönk i Auroras famn. 
<sec/>
Den steg ett par steg på golfvet framåt der de tre fruarne stodo. Det möte, som härigenom hotade dem, var på väg att isa dem; då gestalten tvärstannade, icke gick längre, men runkade på sitt hufvud långsamt, underbart, och nästan mera svårmodigt mildt, än hemskt. Om denna åtbörd var riktad emot Celestine, så såg hon dock ingenting deraf: hon låg medvetslös vid fru Mekeroths bröst. 
<sec/>
Fru Ebba var på väg, att med samladt religiöst mod tilltala den okända varelsen, då denna drog sig tillbaka. Med sina oroliga steg skred den allt längre bort åt salongens motsatta sida. Den försvann här vid en dörr på andra sidan om taflorna. 
<sec/>
”Hvad skall jag tänka?” hviskade hofmarskalkinnan. ”Vet du, Aurora, hvartut den der dörren leder? Går den till någon trappa uppföre eller utföre?” 
<sec/>
Nej, svarade Aurora, denna dörr går ingenstans. Jag känner Karmansbol och alla dess rum af gammalt. Denna dörr utgör blott en blinddörr. 
<sec/>
”Store Gud, kan det vara möjligt?” utbrast fru Abelcrona med flammande ögon. ”Men vi måste skynda att föra den stackars Celestine till sin säng. Aurora, sätt dig här med din vackra börda på närmaste stol; jag går att ropa någon af kammarjungfrurna. Evige! hvad skall blifva häraf? Måtte vår vän snart träffa Zeyton, så att vi få upplysning om.. skall jag kalla det Spöket? Grefven måste väl veta hvad det är?” 
