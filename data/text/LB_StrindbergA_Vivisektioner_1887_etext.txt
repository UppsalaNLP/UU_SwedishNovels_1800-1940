<title>VIVISEKTIONER
<chaptername>VIVISEKTIONER</chaptername>

<chapter/>
<chaptername>DeSmå</chaptername>

<chaptername>De små.</chaptername>

<sec/>
Med ostracismen hade grekerna försökt motverka naturlagen om det storas, starkas och klokas uppkomst. Operationen lyckades, patienten dog, och Grekland står än i dag lik. Med kristendomen började de smås guldålder. Att vara fattig, liten, svag, vanskaplig blev en förtjänst; olyckan blev en källa till framgång. Rom, som genom sin tro på den starkares rätt hade blivit en världsmakt, blev uppätet av de små, och med romerska rättens upphävande infördes de svagas rätt. Men striden mellan de små och de stora har fortsatts och varar än i dag; dock tyckes segern le mot de små. 
<sec/>
Min vän var riktigt liten; ty han var dvärg och puckelryggig. Hans härkomst var dunkel, som en bakgata i en stor stad. Hans ungdom trist nog; redan tidigt kom han i lära hos en målare. Först målade han fönster- och dörrposter, därefter skyltar och slutligen trappuppgångar med landskap. En dag kom han på museet och fick där se goda landskap; han greps av en lätt förklarlig lust att måla på lärft, skapa sig ett namn och draga in i berömmelsens tempel. Målade så ett landskap på ett litet lärftstycke och visade det för en gammal herre, som bodde i samma hus som han. Den vänlige herrn, som själv var dilettant i målarkonsten, fattade medlidande med pysslingen och beslöt göra något för honom. Han gav honom färger och penslar, lärde honom greppen, tog honom med till sina vänner, professorerna, och skaffade in honom vid Akademien. Då han sålunda hade gått i borgen för sin protegés anlag, gjorde han allt, för att kunna få heder av honom. Emil – så hette den lille – fick på det sättet ett försprång framför sina stora kamrater, som kunde »hjälpa sig själva», och då han överflyglade dem, trodde man, det kom sig av hans rikare anlag, och icke av det beskydd, han åtnjöt. 
<sec/>
– Han har understöd, sade de stora. 
<sec/>
– Det är väl ingen konst – när man är du med professorerna! sade de stora. 
<sec/>
Men Emil kände, att han var de andra överlägsen, och snart skulle det bära syn för sagen. Han gick omkring i målarskolan och kritiserade deras tavlor. När han blev näsvis mot äldre kamrater, och dessa gåvo honom svar på tal, tog han dem i öronen, först på skämt, sedan på allvar. De stora vågade inte nypa tillbaka eller nändes inte förgripa sig på gnomen; han var ju krympling. 
<sec/>
Emil utvecklade sig hastigt till despot. Hos sin beskyddare satt han och bredde ut sig i ett soffhörn och gjorde lustiga anmärkningar om målarnes tavlor. Som ingen hade hjärta att tillrättavisa det stackars kräket, lät man honom vara i fred och skrattade åt hans små elakheter. Men därigenom blev det honom en vana att säga vad han hade lust till, och han utbildade på det sättet en sådan munvighet, att han snart kom att gälla för spirituell och till slut också blev det. 
<sec/>
När han nu började rikta sina pilar mot lärarne, och dessa blevo förargade däröver, tröstade man dem jämt: vad brydde man sig väl om vad den lille sade! 
<sec/>
Nu skulle pysslingen se till att finna en mecenat, som kunde kosta på hans resa till utlandet. Det lyckades honom tämligen fort, och en vacker dag sitter Emil i en stor ateljé i Paris. Han lever nu flott och sorglöst, klär sig som en liten narr, protegerar sina kamrater och skickar hem flera tavlor i den nyfranska genren. De många beskyddarne få dem sålda, och det finns alltid tillräckligt med köpare, som vilja hjälpa den stackars lilla gnomen. 
<sec/>
I Paris var han ståtlig att skåda. På kafét lade han alltid beslag på den bästa platsen och förde ordet. Förde ordet, därför att han var van att göra så, och för att man var rädd för hans skarpa tunga. På gatan visade han sin storhet genom att bjuda armen åt en dubbelt så lång kamrat – alldeles som han ville stödja honom. Fruntimren skrattade ofta åt hans närmanden, togo honom i knäet som ett litet barn, och till sist blevo de hans älskarinnor. Han gjorde erövringar till höger och vänster – som han själv menade på grund av sina personliga företräden, men i själva verket därför att ingen hade hjärta att neka den lilla varelsen något. Han blev stursk däröver, han blev en personlighet. Att komma på jämlik fot med honom var inte längre möjligt; ty det hade redan lyckats honom att sätta sig på näsan på alla; han hade blivit en auktoritet. Han var förfärligt obildad, men han förstod att höra på och snappa upp, och så, när han hade bearbetat det, som var brukbart, servera det uppvärmt som en rätt från sitt eget kök. Talade man om en sak, som han icke förstod sig på, så låtsade han, som om han för längesen var inne i saken och frambar så efteråt tanken – visserligen i en sirligare form – som sin egen, fastän han bara hade givit den en lätt retusch. 
<sec/>
En vacker dag hittar han på, att han vill studera Venedig. Hans beskyddare arrangera ett stort lotteri, och den lilla mannen åker i första klass till lagunstaden. Där hyr han vid Canal Grande en ateljé i ett gammalt gotiskt palats, tar en gondoljär i sin tjänst och spelar grandseigneur. 
<sec/>
Att se den lille på palatstrappan i en bonjour stor som en kolt, med fadermördare, röd sidenhalsduk med en glasnål i form av ett duvägg, paillegula handskar och en ljus vårrock löst kastad över armen, är en syn, som man inte så lätt glömmer. Och när han visslar på sin gondol, som glider fram likt en vattenorm, och med sin diminutiva promenadkäpp »tar törn», så energiskt att han riktigt tycks hejda kolossen i dess anlopp mot trappan, då förundrar man sig över, att en så stark själ kan bo i en så svag kropp. 
<sec/>
Tidtals kunde han formligen antaga jätte-proportioner. En dag sitter han i lagunerna och målar, just som en kolossal ångare löper in på redden. Den för en blågul flagga på förmasten, och Emil ser därav, att det är en landsman. 
<sec/>
– Den ska vi inspektera i afton, säger han. 
<sec/>
Alldeles riktigt, han låter sätta sig själv och kamraterna över till ångaren, vars kapten han känner; han hade ju ett par tusen vänner av det slaget, fruntimren oräknade. Han tar hand om landsmannen, eftersom denne är ny på platsen. Han låter inbjuda sig själv och kamraterna på sexa. Efter maten får han den häftigaste lust att imponera på venetianarne med ett svenskt fyrverkeri. Han går följaktligen upp på däck och kallar på stewarden. 
<sec/>
– Har ni något fyrverkeri? frågar han. 
<sec/>
Stewarden ser på den lille; men dennes otroliga säkerhet imponerar på honom. 
<sec/>
– Skaffa opp det, säger han så och tillkallar två man ur vakten. 
<sec/>
Fyrverkeriet kommer, och snart knalla romerska ljus som bösskott och raketer stiga i luften, signalraketer av största kaliber, vilka snart locka piazzettan alldeles full med folk. 
<sec/>
Kaptenen kommer springande. 
<sec/>
– Vad satan är det som försiggår här! Vet ni inte att polisen ... 
<sec/>
Mera hinner han inte säga; ty den sol, Emil just hade tänt med sin cigarr, börjar vissla med sina eldtungor alldeles i närheten av honom. 
<sec/>
– Stanna, där ni är! kommenderar den lille och kaptenen vet ej, om han skall skratta eller bli vred, när han ser den lilla människan stå där så oförsagd, omgiven av eld och rök, som ett troll i ett brinnande berg. 
<sec/>
– Kan det nu inte snart vara nog! ber han – jätten med det långa skägget. 
<sec/>
Men Emil vet ej av medlidande; han fortsätter, tills ingenting finns kvar. 
<sec/>
– Det skulle bara ha varit någon annan än du, säger jätten och låtsas ta den lille i örat, men vågar dock ej göra allvar av det. Men den lille önskar alls icke vara någon annan än den han är; han har det bra med sitt privilegium som liten, så bra som ingen annan. Därpå ger han maskinisten order att elda under pannorna; han vill företaga en liten tur till havs. Kaptenen ber och rasar, men där hjälper inga böner. Och snart ser man de stora skorstenarne utsända sina rökpelare i den praktfulla natten. Propellern piskar det klara vattnet, ankarkättingarne rassla, alle man äro i verksamhet, och den lille har klättrat upp på en tågrulle och utdelar, med roparen för munnen, sina befallningar. Ankaret är lättat, styrmannen ropar »klart», och ned till maskinen tränger en tunn, hes röst, som kommenderar »framåt». Och nu knakar och stönar det i fartygsskrovet, kolvarne suga sig väsande upp igenom cylindrarne, excenterskivorna arbeta, spygatten spruta, rodret knakar, kättingarne rassla, och lydigt som ett flöte på en metrev glider kolossen med sina två svarta skorstenar ut i det oändliga mörkret – satt i rörelse av den späda rösten från ett insjunket människobröst, vari två förstörda lungor med möda andas. 
<sec/>
Det tycks, som om den lilla mannen förstår, att likhet människor emellan är en omöjlig sak, och att det när tillfälle ges alls inte är så tokigt att strax klättra upp på andra för att inte bli söndertrampad. Han kunde ju inte stå vid sidan av andra, därför att han var så liten, men han kunde ändå komma upp över dem; och när han träffade på någon, som stod högre, så mådde han inte riktigt bra, förrän han såg honom nere under sig. Man kunde nästan tro, att han icke var medveten om sitt kroppslyte. En dag stod han med sina vänner på en ångbåtsbrygga, då en puckelryggig gick ombord. Emil vände sig bort från honom, som från någonting fult, och sade: 
<sec/>
– Det är verkligen synd om den unga mannen, att han har svagt bröst. Det var hans uttryck för den saken – alldeles som man talar om, att man har avträtt sin förmögenhet, när man har gjort konkurs. 
<sec/>
Sin gamle vän och gynnare hade han redan sörjt för att få under sig: hans skuld generade honom, och förpliktelserna tryckte honom kännbart. 
<sec/>
– Farbror borde inte måla, hade han en gång sagt till den gamle, som hade lärt honom de första penseldragen. 
<sec/>
– Varför inte? frågade den gamle bedrövad, för det var ju det enda i livet som ännu ägde värde för honom. 
<sec/>
– Nej, det är så dåligt, sade den lille utan att förändra en min. – Det är ju barnsligt! 
<sec/>
Den gamle kom aldrig mera till den lille, vilken kände sig mycket friare efter denna operation. 
<sec/>
En afton gav en målare, baron X., supé för den sextonårige prinsen, som hade kommit på besök till Paris. Festen ägde rum i ateljén, och koloniens herrar konstnärer voro inbjudna – blott herrar, ty det skulle vara en ungkarlsafton. 
<sec/>
Det roade Emil att vara tillsammans med en prins; men att fira honom och göra sig liten – det var inte roligt. Han beslöt därför, att icke släppa efter på något av sin värdighet. I tamburen står det två gardister som hedersvakt; han behandlar dem som luft och går rakt in i rummet med överrocken på. Han kränger den av sig och kastar den till en äldre herre med förnämt utseende, och denne tar också mycket riktigt emot rocken, men blott för att i samma ögonblick slunga ut den i tamburen. 
<sec/>
– Vet du inte, att det är kammarherre Y.? viskar värden till honom. 
<sec/>
– Jaså, ä’ det det? Ja, jag kunde väl tro, att det måtte vara en tjänare, svarar Emil högt. 
<sec/>
Han går därpå bort till prinsen och räcker honom ett par fingrar och frågar, hur det står till; därpå ber han honom sitta ner och prata lite. 
<sec/>
Prinsen, som är en väluppfostrad ung man, känner sig alls inte stött över den lille och är hövlig mot honom. 
<sec/>
Festen börjar, fortfar, tilltager, och man hinner till champagnen. Emil har varit med om att dricka flera skålar och lugnt åhört tal, som ej voro riktade till honom. Hans storhet är ställd i skuggan, han lider de förskräckligaste kval. Till slut utbringar man, under hurrarop och på stående fot, ett leve för prinsen. Emil förblir sittande. 
<sec/>
– Vill du inte resa dig upp för prinsen? säger bildhuggar Z. och drar Emil i kragen. 
<sec/>
– Vad bryr jag mig om prinsen! svarar den lille så högt, att prinsen måste höra det, och sitter kvar. 
<sec/>
Han blir dragen upp från sin plats, men ger strax sin angripare en örfil. Denne lyfter upp det lilla odjuret i vädret, och den sprattlande dvärgen biter honom i kinden. Han lägger den lille över knäet och ska till att ge honom ett kok stryk. Handen är lyft, vedergällningens timme för alla hans ostraffade övergrepp är kommen, tyrannen skall störtas. Då hör man en röst, manlig och mild som det starka ädelmodet, vilket böjer sig (så dumt!) för den svage: 
<sec/>
– Ni får inte slå den lilla varelsen! 
<sec/>
Det var den förnärmade, det var prinsen, som bad för sin egen bödel. 
<sec/>
– Man bär inte hand på krymplingar, tillägger han. 
<sec/>
Detta skäl är förkrossande. Varför? Därför att Kristus säger om de vanskapliga, att himmelriket hör dem till? Eller finns det något annat skäl? 
<sec/>
Prinsen bryter upp, men den lille behåller valplatsen. Nu drar han åter andan och sätter sig igen fast i sadeln. Han överhopas med förebråelser, men tillbakavisar dem; han biter ifrån sig som en råtta, som ingen vill röra vid. Hans person är helig; han står över samhällets och levnadsvettets lagar; han kan håna, skälla, bitas, klösa, utan att få smörj. 
<sec/>
Vilken avundsvärd lott, att vara liten och vanför! 
<sec/>
Några år gå, och Emils rykte som målare växer. Han är nu nästan stor och har redan angripit sina gamla akademilärare och förklarat dem vara föråldrade. Men de kunde inte vredgas på honom för det. Ingen kunde vredgas på den lille, när man såg honom så där långt nere, vid sina knän, där han stod och såg ut som ett utklätt barn, vilket man kunde få lust att ta i sina armar, för att trösta och beklaga det. 
<sec/>
Han kom nu i sin kritiska ålder. Hans kropp blev inte större, men lungorna växte och tryckte på hjärtat, så att andnöd inställde sig. Hans ansikte, som kunde se ut som en trettioårig mans, hade icke det minsta spår till skägg; det satt där bäst det kunde, och passade inte där det satt. Så blev han sjuk och väckte nu mera deltagande än intresse. Och se, där kommer en ung, skön och rik kvinna och ber om lov att få ge honom ungdom, skönhet och rikedom för att förljuva hans sista år; och hon blir hans hustru. Han kan nu luta sitt lilla, fula huvud mot hennes varma arm och sova vid hennes fagra bröst. Älskade hon honom? Därom kan intet tvivel råda, ty hon gav, gav honom allt utan att få något igen, och det är ju kärlek. Ja man påstod, att det icke blott var moderskärlek, utan även äktenskaplig kärlek. 
<sec/>
Efter några års gifte var den lille endast en skugga av sig själv; en morgon finner hans hustru honom död i sängen. 
<sec/>
När hon lyfte upp täcket och såg det lilla monstret, blev hon förfärad. Hon måste fråga sig själv, huru hon egentligen hade kunnat älska detta missfoster. Och nu trodde hon att hon varit offer för en optisk villa. Helt säkert hade hon älskat den stora själ, som bodde i detta fysiologiska preparat; men nu när denna själ hade flyktat bort, ville hon ej mera se dess omhölje. 
<sec/>
Men, var hans själ verkligen så stor, eller berodde inte också dess storlek på en synvilla? Han målade bra, men var på intet sätt framstående. Han var spirituell, och det är väl inte så få; men ett geni var han inte. Blott genom den jämförelse, som ständigt trängde sig på, mellan hans lilla gestalt och hans förstånd, vilket var överlägset denna, föreföll han stor. Man såg ett barn och hörde en man, därvid fick man ett intryck som av ett underbarn. Man kände, att naturen hade gjort orätt mot honom och fick lust att göra mer för honom, än han var värd, och därför fick han på sin lott ett skönt liv och en ljuv död. 
<sec/>
Nej, han var lika liten som vi andra, lika elak, lika tyrannisk, och hade han bara fått lov att leva längre, skulle hans små fötter ha trampat ner ännu flera, ty han brukade inte gå ur vägen för någon, inte vara ädelmodig, inte älska, inte förlåta – därför att han var så liten. 
<sec/>
Saliga äro de små, ty dem hör himlen till, och snart skall även jorden vara deras. 
<chapter/>
<chaptername>DeStora</chaptername>

<chaptername>De stora.</chaptername>

<sec/>
När han kom till världen, vägde han tretton skålpund och gjorde sin mor stora plågor; och när han växt upp, kunde hans syskons kläder inte gå i arv till honom, ty han var för stor. Han hade också klumpiga händer, som slogo sönder alla leksaker han fick tag i, dock i synnerhet dem som tillhörde hans syskon; sina egna var han mera rädd om. Hemma var han inte omtyckt, ty han var missljudet i syskonens ackord; han kunde aldrig finna sin rätta plats, emedan han var för stor att leka med de små, men han var också för liten att gå med de stora. Kom han i krakel med de små, klämde han alltid till våldsamt, av det skälet att han var så stark, därför fick han också för det mesta heta »den där stora lymmeln». 
<sec/>
Så kom han i skolan. Där var han alltid störst i klassen. Men då han inte var primus och några mindre överglänste honom, så tyckte han sig vara ett missfoster och ansåg sig oduglig. Blev han angripen av mindre kamrater och försvarade sig, så hette det genast: »Skall den där stora lymmeln slå de små!» Därpå svarade han en gång: »Om de slå mig, så slår jag igen!» vilket föranledde läraren att ge honom ett kok stryk. 
<sec/>
Så kom han till sist på målarakademien. Som han var mycket arbetsam och uthållig, gjorde han raska framsteg, kanske för raska, så att lärarne misstänkte honom för äregiriga planer. 
<sec/>
»Det där är en som vill gå, innan han kan krypa», sade de, och därför måste han krypa, fast han redan kunde gå. 
<sec/>
Inga stipendier, inga beskyddare visade sig, ty den där kunde hjälpa sig själv, menade man. Men det är nu en gång så, att ingen så lätt kan hjälpa sig själv, och står människan ensam, så går det ganska långsamt med hennes framkomst i världen. Och när nu Peter verkligen ville hjälpa sig själv, sade man: »Aha, han tänker slå sig fram!» 
<sec/>
Man tystade ner honom. 
<sec/>
Tiden var demokratisk man kallar, den tillbad det lilla. Peter hade en medfödd böjelse för stora tavlor, stora idéer och djärva färgsammanställningar: därför var han inte i stånd att måla blomkålshuven, vinglas och balklänningar. Han såg i människan livets högsta uttryck, och i myt och historia något högre än i sovrummets och lövsalens hemligheter. Men myt och historia hade förklarats gammalmodiga, emedan de äldre hade målat sådant, och boudoir och veranda stodo på det moderna programmet, därför att sådant ville de äldre inte måla. Det hjälpte visserligen inte simma mot strömmen, men Peter kunde nu en gång inte annat. 
<sec/>
Skickade han en tavla till konstföreningen, så gjorde intendenten en grimas: »Var skall man hänga den här välsignade maskinen?» sa han. Hängde tavlan sen i gynnsam belysning, då skreko de små att deras målningar därigenom skadades, ställde man den i ett hörn, så var ensemblen störd, och kamraterna fingo förebråelser för brist på smak. 
<sec/>
Peter fick aldrig sälja en tavla, ty hans arbeten voro för stora för grosshandlarnes rum och för inköp till staten voro de icke som de skulle vara. »Han går över vår horisont», sade publiken, som dock måste beundra vad den inte förstod; »han är osympatisk», sade Akademien, som började frukta honom. 
<sec/>
Med spillrorna av en liten förmögenhet företar Peter en resa genom alla Europas länder, för att studera de stora mästarne. Slutligen träffar han i Paris en samling utvandrade kamrater, som, trötta på den långa väntan, ge ohöljt uttryck åt sitt stora missnöje med Akademiens herravälde. Peters smak är nu visserligen inte densamma som hans franskimiterande kamraters, men det är en realistisk tid, och då det gällde att opponera, kom man snart överens. Utnämnd till ledare, börjar Peter raskt mobilisera, och för sina sista medel reser han till London, Düsseldorf, München, överallt där det fanns missnöjda landsmän, och åstadkommer en med hundra underskrifter försedd inlaga till regeringen, i vilken departementet uppfordras att omgestalta Akademien så att professorernas envälde skulle brytas. Samtidigt ordnar man en utställning av opponenternas tavlor i en privatlokal; man förbereder med små förpostfäktningar tidningskriget, och slaget kan begynna. 
<sec/>
Nu skulle de unga visa vad de kunde åstadkomma, och i programmet inbjuder man alla opponenter, vilken skola eller riktning de än tillhöra (Akademien naturligtvis undantagen), att insända sina arbeten, varvid kommittén uttryckligen förklarar, att den inte skall utöva minsta tryck på någons smakriktning (Akademien naturligtvis undantagen) och lovar att strida för konstens frihet, för fullständig frihet åt alla (med undantag av Akademien). 
<sec/>
Utställningslokalen är prydd med blommor och flaggor, och ett par hundra tavlor hänga därinne. Men redan nu märker man den inbördes kampen om makten. Alla vilja naturligtvis glänsa, men det är inte möjligt utan att ställa andra i skuggan. Det sköna har den obehagliga egenskapen att göra sig osynligt, därför måste man gripa till det karakteristiska, det upphöjda, ovanliga, narraktiga och slutligen det fula. I denna tävlan komma i första hand motiven i betraktande. En tavla med en olycklig hustru, som sitter vid nattlampan och syr i knappar i mannens skjorta, lockar så bevekande damerna till sig. En annan tigger om ett ögonblicks uppmärksamhet, som måste beviljas, för en prostituerad; en tredje ropar till den förmögne besökaren att stanna för att betrakta en fattig arbetare, som på lördagsaftonen får sin arbetslön utbetald; en fjärde vädjar till köparen att inte gå förbi hörnet med kretongsoffan; en femte låter en absintdrickare spy på den fredlige vandraren, för att åtminstone få honom att stanna, därför att han måste torka av sig. 
<sec/>
Och så färgernas kamp! Ett ihållande regnväder i november blir ihjälslaget av en Cadmiumsoluppgång på havet; den ärbara hustrun ställd i skuggan av en kokott i rosafärgad klänning; en gul venetiansk kyrkofest kvävd av en spansk havsfågels gröna stjärtfjädrar, och en röd slaktarbod förintar en svartklädd, efter mikrober sökande lärd; koppargröna boklundar dundra »Tig» till en havannabrun stubbåker. Det är ett larmande, som om den ena sökte överrösta den andra. Sedan kommer ramarnes maskerade batterier, som ingen ser och vilkas verkan dock alla känna. Här är det bronsen, som med skrytsam blygsamhet tränger sig fram genom det glänsande guldet; här är det svart och guld, som vilja verka genom kontrasten; här bara svart, som bryter igenom som ett skri av stor sorg; här är det bara grått trävirke, som pekar anspråksfullt på sin flärdlöshet och enkelhet. Detta är runt, det här kvadratiskt, det här ovalt och avlångt, högt och smalt, brett och lågt. 
<sec/>
Det härskar full frihet, fullständig anarki, men icke så alldeles fullständig dock. Man söker nämligen förgäves efter ett månsken och en historietavla. Refuserades de av kommittén? Nej, det inlämnades inga. Varför? Därför att man visste att det liberala programmet hade uteslutit månskens- och historietavlor från deltagande. Varför? Därför att det var reaktionärt att måla månskens- och historietavlor. Varför? Därför att det inte var liberalt. 
<sec/>
Emellertid hade revolutionens anförare inlämnat en kolossal tavla, föreställande »Tor och jättarne». Det var en tavla i stor stil och hade »under andra förhållanden», det vill säga, i fredstid, väckt det största uppseende. Nu mottogs den av partikommittén med mycket blandade känslor. 
<sec/>
– Är det inte reaktionärt, frågade man, att måla gudar? Peter appellerade till det liberala programmet, och tvivlet lade sig. 
<sec/>
Men nu öppnades utställningen, och Akademien drog i fält mot upprorsmännen. Då den hade alla de mest ansedda tidningarne och de mest fruktade pennorna på sin sida, råkade ungdomen illa ut. 
<sec/>
Dock, oaktat störtskuren över de djärva huvudena vann utställningen anklang och publiken, i sin vördnad för det lilla, strömmade till. De hundra utställarne hade så många släktingar, bekanta, vänner och beundrare, Akademien däremot så många avundsmän och fiender att sammanstötningen blev skarp. De unga trodde sig redan genom sin sammanhållning, genom propagandan och sin konsts nya metod ha den offentliga meningen för sig, därför beslöt Akademien att förnya sin attack mot partiet. Den inriktade sin taktiska manöver på den lika omtyckta som ofelbara metoden att söndra. »Akademien är förvånad», så skrev den, »att de unga (som man nu fjäskade för med honungslena ord), hava valt till sin anförare en konstnär med så föråldrad smak, att han kunde måla dessa gudar, som aldrig existerat.» Därpå överöste man honom med skällsord, under det man smickrade de andra. 
<sec/>
De unga begynte spetsa öronen. Det var intet tvivel mer, utställningen hade en utomordentlig framgång, men »Tor och jättarne» hängde där som en skamfläck. – »Skulle han verkligen vara reaktionär?» frågade de sig, och då han nu en gång stod i vägen för deras lycka, så svarade de falska i hågen: Ja, först lågt, men snart, då tvivlarnes antal vuxit, litet högre. 
<sec/>
Akademien fortsatte med sina angrepp i samma riktning, och det visade sig att den var mer realistisk än de unga. Den gjorde, för att visa sig ädel och opartisk, flera inköp, utdelade också en medalj och ett par ordnar, valde några till medlemmar av Akademien och utnämnde två till professorer. 
<sec/>
Nu tilltog missnöjet med ledaren. »Han har velat begagna oss för sina egennyttiga syften», kunde man höra, och: »Han har bedragit oss.» Akademien, underrättad härom, meddelade publiken genom tidningarne, att ledaren hade desavouerat utställningen och hotades med avsättning. 
<sec/>
Peter anmodades nu av sina närmaste kamrater att ta bort sin tavla och hänga upp en mindre i stället. Den var för väldig för denna utställning och tilldrog sig för mycket uppmärksamhet; han måste offra sina privatintressen för alla andra. 
<sec/>
Sina intressen ville han offra, men sin natur förmådde han inte uppgiva. Tid och pengar hade han villigt utgivit för dem, varför ville man då nu låta honom falla, och var fanns nu den smakens frihet, som oppositionen predikade, då den ville öva våld på hans? Sedan de ömsesidigt beskyllt varandra för egoism, tog Peter sitt avsked. Hans efterträdare, en mindre framstående personlighet, hälsades med allmänt bifall, emedan han varken kunde ställa de unga i skuggan, eller var livsfarlig för de äldre, som nu med ett enda slag tagit död på den andre. Därmed var upproret undertryckt och freden återställd. 
<sec/>
Men nu föll man med bärsärkaraseri över herr Peter, och han producerade sig med en hel serie stora tavlor som han utställde i egen lokal. Nu, då han var oskadliggjord, kunde man också berömma honom, och man överbjöd varandra i lovsånger för att därmed berömma ihjäl honom. Men när man hållit på så ett par år, tröttnade man. Det var besvärligt att alltid stå till reds med vackra ord, superlativen voro uttömda, och man märkte snart att man kom i skuggan av hans storhet. Hans existens blev tryckande för de andra, hans namn svävade som ett hotfullt moln över allas huvuden, och man ledsnade på honom. 
<sec/>
Men också Peter hade snart fått nog av dem allesamman, ty av beröm kunde han inte leva, och hans tavlor köpte de inte, emedan de voro dem för stora. För att göra olyckan än värre, hade han gift sig och fått barn. Hans fru, som också kände hans storhet tryckande, sökte nu dra ner honom till sin nivå för att få jämvikt till stånd. Och då han läste tidningarne och hörde vad folk sade, blev Peter snart fullständigt klar över att han misstagit sig, när han sökt det stora i det stora, ty den sanna storheten låg ju i det lilla. Men det var inte så mycket det bindande beviset, som förmådde honom att välja en annan genre, det var nöden och kampen om brödet, som helt enkelt tvungo honom att bli porträttmålare. Men att smickra påminde om tiggeri, ty var porträttet väl träffat och förrådde originalets hemligheter, så var man inte nöjd. Och däri låg just hans styrka, att lyfta maskerna, att frambesvärja anletet, så att de dominerande dragen blevo synliga för alla, men det var inte deras önskan, som kostade på sig för att få äga sitt konterfej. 
<sec/>
Den starka mannen med sitt stora huvud och sina breda skuldror kunde aldrig uppväcka medlidande eller intresse. En pyssling kunde ju självklart ingen sympati hysa för jätten, och då många pysslingar förenade sig, så blev jätten snart en fallen storhet. Men en fallen storhet är en otrevlig företeelse för den hederliga mänskligheten. Den påminner om ett lik, som på gatan hindrar samfärdseln och med sin otäcka lukt väcker fruktan för samma öde. Det ligger också däri ett slags obehaglig maning, som framkallar en dunkel känsla av skuld eller medbrottslighet. 
<sec/>
När annonsen om hans död stod i morgontidningarne, var det som om hela samhället dragit en lättnadens suck. Stackars Peter, sade de sanna vännerna, ja, hans oroliga ande behövde ro! 
<sec/>
Och de buro hans kista så lätt emellan sig ut till kyrkogården. De sjöngo: Sov i ro! som om de fruktade att han skulle kunna knacka på likkistlocket och återuppstå, för att än en gång oroa samhället med sina stora tavlor. De kastade sina kransar i graven och läto blommorna regna ned, och så togo de, som goda kamrater anstår, spadarne och skottade till graven. 
<sec/>
Och när de frusna jordklumparne föllo ner på kistan, hördes det som ett stenregn, ett sista stenregn på den besvärliga vännen. Så gingo de på krogen för att dränka sin sorg och röka ut granrisdoften. Och så torkade de sina ögon och sade: 
<sec/>
– Det var bäst för honom att ryckas bort från denna jorden. Stackars Peter, ja hans oroliga ande behövde ro! 
<sec/>
Sedan tidningarne tillräckligt beklagat den stora förlust, som den fosterländska konsten lidit, lät man till alla konstens vänner utgå ett upprop för att resa en minnessten på den dödes grav. Därigenom fingo vännerna än en gång besvära sig att med stenen tåga ut till kyrkogården. Men sorgen var nu över, och ögat såg klarare. Och när en klarseende blivande storhet såg alla dessa stenar, som man upprest över stoftet av så många storheter, suckade han i förkänslan av sin steniga väg: 
<sec/>
– O, att dessa stenar varit bröd! 
<chapter/>
<chaptername>HjärnornasKamp</chaptername>

<chaptername>Hjärnornas Kamp.</chaptername>

<sec/>
Doktor Charcot antager suggestionens möjlighet endast på hypnotiserade hysteriske, doktor Bernheim går något längre och medger, att alla som kunna hypnotiseras äro mottagliga för ingivelser. Men den sistnämnde finner å andra sidan att icke alla äro lika mottagliga, utan en grupp människor mera mottagliga än andra. Härtill räknar han det lägre folket, de läraktiga, gamla militärer, hantverkare, med ett ord alla de, vilkas hjärnor äro på en lägre utvecklingsgrad eller vanda att underkasta sig andras vilja. Utan att vara fackman eller auktoritet har jag genom experiment trott mig finna, att suggestionen endast är den starkare hjärnans kamp och seger över den svagare, och att denna procedur tillämpas i det dagliga livet omedvetet. Det är politikerns, tänkarens, författarens hjärna som tvingar de andras att röra sig automatiskt. Skådespelaren hypnotiserar sin vakna publik och tvingar den applådera, gråta, skratta; målaren är en trollkarl, vilken kan inbilla åskådaren att han ser ett landskap, när det endast är färg på en duk; talaren kan inbilla hopen vilka dumheter som helst, om han har en stark talegåva och retoriken i sin makt; och vad förmår ej en prästman i ornat med hela den kyrkliga lyxens attribut? 
<sec/>
Alla politiska, religiösa, litterära strider synas mig endast gå ut på individens eller partiets kamp om att få ge suggestionen, alias bilda opinionen, vilket icke är annat än kampen om makten, numera dock hjärnornas sedan musklernas kamp kommit något ur bruket. Hjärnornas kamp är icke mindre fruktansvärd om ock ej så blodig, och jag vill skildra min strid med en hjärna, som jag slutligen lyckades efter sex månaders arbete grusa sönder, när han icke ville böja sig. Jag led själv oerhört, och förbrukade så mycken nervkraft, att jag av svaghet efteråt gick med samvetskval såsom om jag mördat, men jag lugnade mig sedan med, att det endast var självförsvar, och som en av oss måste falla, föll han, emedan han var den svagare, vilket jag icke rådde för. 
<sec/>
I januari månad 1886 emottog jag i Düsseldorf ett brev, vars stil väckte hos mig ett dunkelt minne. Det var en svag hand som genom mycket slängar och stora bokstäver sökte dölja sin svaghet. Jag tyckte mig ha sett denna stil förr, men kunde ej genast erinra mig var. Efter läsningen av brevet fick jag det klart. Skrivelsen var från en ung man som, född i Mecklenburg, vunnit en anställning vid fysiologiska institutet i Dresden. Under mina tidigare år hade jag sett honom vid Naturhistoriska museum i Königsberg, där jag var anställd, och den unge mannen, då en yngling, ansågs vara chefens naturlige son, men gick för hans skyddsling. Under min senare politiska bana hade jag som statsrevisor nödgats göra en anmärkning på riksmuseets användande av medlen till tjänstemännen, emedan en del därav utgått till betjäningen, bland vilka ynglingens mor, portvakterskan befann sig. Tidningarna hade tagit fatt i saken, broderat ut den, och chefen hade mot min vilja blivit komprometterad, och därmed även ynglingens mor. Detta smärtade mig på hans vägnar, men jag kunde ej hjälpa det. 
<sec/>
Upprivningen av saken hade just ägt rum, när jag mottager brevet. Detta var aktningsfullt såsom ställt till en äldre person, vilken länge kämpat offentligt för de unges framfärd. Men det låg även ett grand medlidande med mig såsom den desavouerade och fallne partichefen. 
<sec/>
Vad ville nu den unge mannen mig, frågade jag? Hämnd är en så naturlig känsla, i synnerhet att vänta från en individ, som icke tror på försoningslära, liv efter detta, gud, eller rättvisa. Och ett så grymt sår som det jag tillfogat honom i hans mor, kunde ej vara läkt på några veckor. 
<sec/>
Han presenterade sig i brevet som en »modern» ande fodrad med evolutionsläran och socialismen. Hans ärende bestod i att erbjuda mig en tjänst. Jag hade nämligen nyss blivit illa behandlad i en tysk tidning och han åtog sig att rentvå mig. Detta föreföll mig dubbelt misstänkt. En »modern» ande lönar icke ont med gott, och i hans anbud låg något skrytsamt, då han trodde sig om att kunna upprätta mig, och även däri att han lät mig förstå att jag var en fallen storhet. 
<sec/>
Emellertid besvarade jag brevet: artigt, avböjande anbudet, och vänligt, kanske för vänligt, av ett behov att gottgöra vad jag måst i det offentliga grymma livet tillfoga en privatperson. 
<sec/>
I hans svar på mitt svar röjes nu en vänlighet som är sårande, och han rycker fram med goda råd. Han fann min politiska radikalism antikverad och förkunnade nu på tre ark socialismens evangelium, såsom om jag aldrig hört talas om socialism förr. 
<sec/>
Som jag är trött och dragit mig undan för psykologiska studier, svarar jag undvikande. Men då kliver han upp på mig, behandlar mig som en fossil ignorant, den han vill omvända. 
<sec/>
Retad av tonen svarar jag, oförsiktigt nog, ty nu utspinnes en korrespondens, som drar ut i flera månader, och stör mitt arbete i hög grad. 
<sec/>
Sommaren nalkas; jag går till Schweiz med min familj och sätter mig i en liten by i kantonen Winterthur på ett Wirtschaft. 
<sec/>
Väl kommen dit och i ro mottar jag ett nytt brev från min unge vän som förkunnar sin ankomst inom några dagar. Som jag icke har något att invända, återstår mig endast avvakta hans ankomst. 
<sec/>
En eftermiddag just som jag slumrat in enligt min vana efter middagen, knackar någon på dörren. Det är min hustru, som beklagar att hon måste störa mig, men herr Schilf har kommit. 
<sec/>
Jag blev ond som en uppväckt och bad få sova ut, men det ansågs opassande, och jag måste ner att ta emot. 
<sec/>
Raglande, med domnad hjärna, rysande nerver, gick jag ner i källarsalen. 
<sec/>
Mot mig kommer den unge mannen. Jag återfann icke ett spår av den yngling jag sett för åtta år sedan. Här mötte jag en lång smärt tjugotreårig man med glasögon. Hans gång över golvet, mig till mötes var något sned, och när han räckte mig handen föll kroppen också på sned. Det var det första jag observerade jämte hans något oroliga blick, varförutom jag tyckte att mannen såg förklädd ut. Jag bad honom vara välkommen som min gäst oaktat jag bodde på hotell, men han förklarade bestämt, att han kom på egen räkning och redan beställt rum. 
<sec/>
– Det är märkvärdigt vad ni förändrat er på dessa år, började jag. 
<sec/>
Detta tycktes göra ett oroande intryck på honom. 
<sec/>
Jag frågade om han ville dricka något, ty jag kände mig mycket svag efter den avbrutna sömnen. 
<sec/>
Nej, han drack aldrig något. Moderna mänskor drucko icke, och han åt även ytterst litet, sov litet och rökte aldrig. Det var idealism att dricka. Allt vad vi äldre gjorde var idealism. 
<sec/>
Rummet var kvavt, personen var mig osympatisk, och jag kände mig illa. Bad honom följa med i trädgården, dit jag rekvirerade en flaska vin med vatten. 
<sec/>
Inkomna i en granberså klatschade samtalet först som en pisksnärt innan det skall bära av att åka. Från konversation gick man över till samtal, och var huvudstupa in på frågorna. Nu bröt han ut. Som en dusch fick jag över mig Marx, Darwin, Bebel i en enda ström, som varade en halv timme. Det föreföll mig som om han kastat en hel hög av hackat landsvägsgrus över mitt huvud. Det var nämligen flisor av alla formationer från granit ner till tertiär kalk. 
<sec/>
Men mannens ordström verkade också som en hypnotisering på mig. Jag krossades som en hysterisk och stod under hans inflytande. Som jag måste se honom i ansiktet medan han talade, fascinerade han mig med glasögonen, från vilka ljuset återkastades i två ovala evigt rörliga fläckar. När jag icke uthärdade längre måste jag böja ner huvudet, men då kände jag mig än mer nedtryckt och jag hörde på hans röst att han ansåg sig som segrare. 
<sec/>
Att svara var icke möjligt; ty det var som att gå emot ett nät utan att ha en kniv. Slutligen stack jag in ett ord: 
<sec/>
– Det är märkvärdigt vad ni är magnetisk. 
<sec/>
– Tycker ni, sade han smickrad; min mor var ett starkt medium. 
<sec/>
Därpå svarade jag intet, ty jag var rädd för ämnet. 
<sec/>
– Det gör ont i mina ögon att se på era glasögon, upptog jag. 
<sec/>
– Jag ska ta dem av mig, sade han med verkligt segerglatt medlidande. 
<sec/>
Nu såg jag först hans blickar, vilka voro vassa som en närsynts. 
<sec/>
Så kom det en ny skur. Min störda sömn, mina oroade nerver gjorde mig oförmögen till motstånd. Som en stor boaorm hade han klängt upp på bersåns räcke och jag såg hans avlånga huvud uppifrån stirra ner på mig. Jag kände hans andes slem lägga sig över min hjärna; mitt förstånd omtöcknades, och det var som om jag väntade få se honom räcka fram sin långa hals, omslingra mig och sluka mig. Allt motstånd från min sida var omöjligt. Jag förklarade mig sjuk och föreslog en promenad. 
<sec/>
Med segrarens nedlåtenhet klappade han mig på axeln och bad mig sköta min hälsa. 
<sec/>
Vi promenerade en stund och så skildes vi. När jag kom på mitt rum kastade jag mig sanslös på sängen. Efter några minuter, när jag kvicknat till, värkte mitt huvud. Det kändes som om någon skulle ha stuckit in sin hand i min hjärna och rört om. Alla mina under de sista månaderna samlade iakttagelser över psykologi, mina kombinationer och slutledningar voro kastade huller om buller såsom när städerskan har varit på skrivbordet och oordnat papperen. 
<sec/>
Slutligen frågade jag mig: vad vill denna man mig? Detta var nämligen en fast punkt, jag alltid måste hålla. Ville han hämnas? Ville han begagna mig? vilket skall vara den moderna hämnden. Eller ville han endast besegra mig, visa mig sin överlägsenhet, trampa ner mig, värva mig för sitt parti? 
<sec/>
Jag släppte frågan igen, men kände ett gränslöst begär att övervinna honom. Hans resonemang saknade sammanhang, det kände jag i mitt huvud, ty var gång det klickade, skuttade det som en kärra över en sten, och gav mig en lindrig hjärnskakning. Därpå planerade jag en fälttågsplan med full avsikt att tillintetgöra honom och studera honom. 
<sec/>
Om aftonen föreställde jag honom för min hustru och inbjöd honom supera med oss på våra rum. Han såg icke på henne, mötte aldrig hennes blickar och dedicerade icke ett ord till henne. Fruktade han hennes av frihet från frågor och partilidelser för tillfället klarare förstånd, eller var han indifferent för kvinnan, emedan han var trolovad såsom han uppgav? Eller saknade han den uppfostran som behärskar tycken och egoism så att själen får vanan att gå ut ur sig och söka om även i betydelselösa ord, umgänge med andra själar? Efter supén kommo mina barn in för att säga godnatt. Han såg ut som om han fruktat deras öppna sätt, och han kände ett behov att förklara, det han var blyg inför barn. Emellertid ledde jag konversationen in på enkla ämnen, berömde hans energi, då han kunnat resa trettiosex timmar på järnväg i ett sträck, och så vidare. Jag berömde hans dygder, hans sparsamhet, enkla levnadssätt och så vidare. Detta blåste upp honom, och han lät snart sitt ljus lysa högt i redogörelser för de sista upptäckterna inom alla vetenskaper. 
<sec/>
När han gått på sitt rum att sova, frågade jag min hustru vad hon tyckte om honom, icke därför att jag satte hennes omdömesförmåga över min, utan därför att hon var ointresserad. 
<sec/>
– Han är så obehagligt lik Meyer, sade hon. 
<sec/>
Detta öppnade mina ögon för några sidor hos Schilf som jag ej bemärkt. Personen i fråga var en operasångare, en min för detta studentkamrat, vilkens yttre fullkomligt liknade Schilfs. Samma kropp, lång, gänglig, sned; samma huvudskålsbildning; samma starka haka, vassa ögon, med glasögon. Meyer var ett slags återgång till vilden; givande vika för ögonblickets impuls; full av sig själv till den grad att han aldrig såg andra, aldrig hörde andra, aldrig tilltalade andra än dem han vädrade gagn av. Men dem älskade han, magnetiserade, sög, och utsugna en gång slängde han bort dem. Meyer sökte aldrig umgänge för nöjets skull, utan för nyttans; var egentligen mänskohatare, individualist till ytterlighet, hatfull, hämndgirig, rå, osociabel. Kunde så litet styra sina lägre begär att han till exempel på en middagsbjudning när värdinnan väntar ett ögonblick på pigan, och Meyer tyckte det dröjde, tar soppsleven och serverar sig själv. 
<sec/>
När man levat länge och sett många mänskor kan man snart återföra dem på formler, dela in dem på grupper, leda dem tillbaka på typer. Schilf hade jag nu fått in under typen Meyer, den osamhälleliga, lågt utvecklade varieteten av människa, och mina iakttagelser bekräftade senare denna analys. 
<sec/>
Efter att ha sovit gott hela natten gick jag ner i källarsalen att träffa Schilf. Han fanns icke där, utan satt ute på den stora verandan, sade källarmästarn. Jag fick stor lust att observera honom, hur han såg ut, när han var ensam och hans ansikte icke reflekterade mitt. Därför ställde jag mig bakom glasdörren och betraktade honom. Han satt lutad mot barriären och syntes försjunken i sina tankar. Hans ansikte uttryckte bekymmer, så att det gjorde mig ont om honom. Hans långa arm låg utefter bordskivan, som hans finger trummade. Hans hand syntes nervös och musklerna lydde icke nerverna, utan gjorde små ofrivilliga rörelser. Nu klarnar ansiktet upp, han stirrar på en punkt på bordet och ler, ler så att de övre framtänderna synas. Jag ser alltid på de övre två framtänderna, icke för att döma hela mänskan utan för att få en ledtråd i bedömandet. Sålunda hade jag i många år förgäves sökt lösningen av en i Pommern mycket berömd ministers karaktär. Han var som författare snillrik, som underordnad ämbetsman utmärkt, men som kultusminister oduglig, svag och i all sin snillrikhet klerikal. Han var huvudet högre än andra, hade en kämpagestalt, örnblickar under kolossala ögonbryn, väldiga ryska mustascher och imponerade på alla som kommo i hans närhet. En dag, jag var då ung, kom jag upp i ministeriet för att söka chefen i ett tjänsteärende. Jag kan icke neka att jag inträdde något darrande inför den store, berömde mannen. Han bad mig sitta, var nedlåtande och såg min förlägenhet. Hans ögonbryn, som skrämde mig mest, lade sig ner som ett par fällda vingar, hans ögon glänste skälmskt, när han frågade: 
<sec/>
– Har ni frossan? 
<sec/>
I det samma lyftes de väldiga mustascherna, han log, och jag såg för första gången en liten smal käk med en råttas små tänder. Jaså, du är bara en gnagare, tänkte jag; det var därför du inte blev något stort ministerrovdjur. 
<sec/>
Sen dess narras jag aldrig av ögonbryn och mustascher, utan gör som hästhandlarn: ser djuret på tänderna. 
<sec/>
Schilf hade två stora breda mejslar i överkäken som en gorilla. Ett rovdjur, tänkte jag, som även gärna äter frukt. Ett osällskapligt, ondlynnat djur, som går ensam i skogen, och har roligt för sig själv åt sina egna elaka tankar. 
<sec/>
Jag steg fram och hälsade honom. Han spratt upp och hans ansikte såg vänligt ut. 
<sec/>
– I dag ska vi inte tala om frågorna, sa jag, utan njuta av tillvaron. Vill ni göra en promenad i skogen med mig? 
<sec/>
Det ville han gärna, och vi gingo ut. Jag var undfallande och vi pratade om gamla minnen från Königsberg. Han talade om sin bittra ungdom med nöd, förödmjukelser och skam. Sin mor dyrkade han, men fadren, som aldrig erkänt honom, hatade han. Denne uppgavs ha varit bonde. Jag sökte fästa hans uppmärksamhet på det härliga landskapet och alppanoramat, men han såg ingenting, utan gick endast och stirrade i marken. 
<sec/>
Vi kommo in i bokskogen där ljuset föll ned över vår väg så ljuvligt vårgrönt. Harungarne sprungo för våra fötter, och i buskarne syntes öronen och bakbenen av ett flyende rådjur. Myskmadran doftade dövande, lugnande, och vi satte oss på en bänk. Han talade om Dresden, om sitt mörka laboratorium, om agitationsföredragen med pickelhuvor och Schutzmänner, om det rika andliga livet i de arbetandes läger, och han ville ovillkorligen att jag skulle flytta dit. 
<sec/>
– Nej, det vill jag inte, svarade jag, ty då bleve jag socialist! 
<sec/>
– Ser ni! 
<sec/>
– Ja, ty miljöns inflytande på mig är otroligt starkt och min mottaglighet för personliga intryck är mycket stor emedan jag är sjuk. Jag tror därför också att arbetarrörelsen är en yrkessjukdom i stora industricentra som skall smitta var och en som kommer inom trollkretsen, så att han skall tro att hela världen är anstucken. I Frankrike läste jag i två månaders tid L’Intransigeant, och jag väntade varje morgon höra att revolutionen utbrutit och att Europa stod i lågor. Men det var sant, vi skulle inte tala om det där. 
<sec/>
Vi stego upp och spatserade vidare. Efter en stund brasade vi ihop igen. Nu var mitt huvud utvilat och jag hade samlat mig till anfall. Jag gav nu honom en dusch på en halv timme, varpå han kastade sina ämbar över mig en ny halvtimme. Så förflöt förmiddagen, och när vi slutade voro läpparne torra, och hjärnorna inflammerade. Jag drog honom ner till bäcken och lockade till ett bad. Vi lugnade av efter badet, gingo nedslagna hem och åto middag. Därpå sov jag, och fick honom att gå med mig in till Bülach för att spela ett parti biljard, vilket skulle tjäna som avledare. Samtalen voro matta, men jag gladde mig åt att han även klagade över huvudvärk. 
<sec/>
På hemvägen drabbade vi åter ihop, förfärligt, men nu upptäckte jag, att han var en modern speldosa, konstruerad i Dresden och bara försedd med fyra små stycken. Han drog upp sig själv, spelade upp en Marx-ouvertyr, sa klack, och spelade upp Bebels-valsen och så vidare tills det sa snurr och var stopp. Den där mekaniken, tänkte jag, ska jag väl snart peta sönder, och får jag bara bryta av några nubbar på valsen så är det snart slut med musiken. 
<sec/>
Efter en genomsoven natt och en förmiddags ensam promenad i skogen kände jag mig färdig att möta fienden igen. 
<sec/>
Han hade huvudvärk och var matt. Det föreföll som om han skämdes att ta om igen gamla stycken och hans bevisningsförmåga var mindre i dag. Jag kände, att jag började få övertaget och att tiden var inne till offensiven, och det är nu jag börjar föra dagbok över fälttåget, som med varje dag ger mig en ny seger. 
<sec/>
Den 16 juni. 
<sec/>
På förmiddagen fann jag honom maktlös och nedslagen, så att han antog tillbudet att dricka ett glas öl. 
<sec/>
Därpå skred jag till anfall och störtade profeten Marx historiskt och psykologiskt. 
<sec/>
Visade att Marx såsom född 1818 var en romantiker och idealist med inflammerad monomant arbetande hjärna, som bara såg att Kapital bara var arbete, oaktat man vet att det även uppstår genom naturkrafternas gratisproduktion (vattenfallet), även genom sparsamhet, även genom högre intelligens, även genom mångas sammanskott (läkarens och författarens många små arvoden). 
<sec/>
– Hur kan ni som evolutionist, sade jag, svära på Marx, som var tysk deduktionsfilosof, utgående från falska obevisade premisser, då ni endast erkänner induktionsbeviset? – 
<sec/>
Han svarade icke, utan vidhöll endast att jag hade orätt. 
<sec/>
17 juni. 
<sec/>
Han begagnar icke Marx mer, men påstår fortfarande att kapital är stöld och att mänskliga utvecklingen under den givna historiska perioden endast är beroende av produktionsmetoden. Jag bad honom bevisa, i vilket förhållande folkvandringarna och korstågen stodo till produktionsmetoden. 
<sec/>
Intet svar. 
<sec/>
Han drack i dag en halv liter vitt lantvin, men känner sig fortfarande nedsatt. Visade honom i dag mitt lilla bibliotek på min kammare. När han fick se hela den moderna litteraturen i politisk ekonomi, psykologi och logik, skämdes han, men blev även ond på mig, därför att han trott, att jag var en ignorant. 
<sec/>
18 juni. 
<sec/>
I dag är han retad som en infångad katt och vill bitas, men gör inga medgivanden. 
<sec/>
Vi sutto på verandan i eftermiddag och han talade om att maskinerna tillhörde arbetarne. I detsamma hörde jag skomakarens symaskin knacka mitt över bygatan. 
<sec/>
– Hör min herre, sade jag. Där mitt över sitter en skomakare med två gesäller. Jag känner honom. Han var fattig arbetare och »exploaterades» av en mästare, som gav honom kost och lön. Men i stället för att gå i silkeshalsduk om söndagarne och på krogen var afton, sparde han tills han kunde köpa en symaskin. Därmed var han mästare, och har själv gesäller. Vill ni påstå att hans maskin tillhör arbetarne och att han stulit den? 
<sec/>
– Oh! en symaskin? 
<sec/>
– Nej inte en, utan tiotusen sömmerskors symaskiner också här i detta lilla landet! bara! Vill ni ta dem också? Och finner ni inte att gesällen, som nu har lika mycket betalt när han får begagna (exploatera!) mästarens maskin, har det mycket bättre (större arbetsbesparing), än mästaren hade, då han i sin ungdom fick sitta krokig över spannstolen och dra becktråden genom det hårda lädret sen han stuckit varje hål med sylen? 
<sec/>
Han svarade inte, men såg ut som om han ville slå mig. 
<sec/>
Den 19 juni. 
<sec/>
Patienten har sovit oroligt i natt och går i dag omkring och ser ut som om han gjort cession. Han har måst cedera Marx, kapital-stölden och maskinerna; men han medger ingenting. Han förefaller mig som en läsarkolportör; programmet har gått in i honom såsom religion och jag har i dag kallat honom teolog. Han tar inga bevis, inga skäl. 
<sec/>
På eftermiddagen kom hattfabrikören hit ner på verandan med ett tjog arbetare. Han bjöd på vin och de sjöngo nationalsånger tillsammans. Schilf och jag sutto på verandan. 
<sec/>
– Där ser ni den förtryckta arbetaren, sade jag ironiskt. 
<sec/>
Han har en synlig motvilja mot ironi, emedan den tar fram hans egna tankar och visar hur de se ut på ryggen vid dagsljus. 
<sec/>
– Ja, svarade han, han bjuder dem på ett glas vin av deras egna pengar. 
<sec/>
– Nej, av sina, svarade jag. Han kom hit också med besparingar och köpte rätt att sätta ett vattenhjul i bäcken. 
<sec/>
– Fick monopol, heter det, rättade Schilf. 
<sec/>
– Nej, min herre, icke monopol, ty det finns ännu hundra platser i bäcken för hundra andra vattenhjul, om ni vill sätta upp dem! Ser ni, naturens kraftkapital är icke så lätt bortstulet. 
<sec/>
– Ja, tog han i sista halmstrået, men i Dresden är det annat! 
<sec/>
– Om det verkligen är annat och sämre förhållande i Dresden, så ska ni arbeta för Dresdenboarnes räddning, och som modern ande icke generalisera; ser ni det är farligt att generalisera. Om potatisen är sjuk i Irland, så ska ni inte resa till Sachsen för att profetera om potatissjukan. 
<sec/>
– Det hör inte till ämnet, men om arbetarne här inte äro missnöjda, så är det okunnighet. 
<sec/>
– Nej, min herre, det är kunnighet, ty alla dessa arbetare här och pigorna med äro väl uppfostrade i utmärkta skolor. Och om icke alla arbetare äro missnöjda, så är det därför att somliga äro nöjda. Glasblåsaren i Belgien med 20.000 francs om året är nöjd; diamantsliparen i Amsterdam med 9.000 francs om året är nöjdare än ministern med lika mycket; finsnickaren i Paris med 6.000 francs är nöjd; och den skicklige juvelarbetaren i Rom med 7.000 är mycket nöjd, och skulle slå er på ryggen om ni ville dela hans lön ner till 1.200 francs som den oskicklige har. Ser ni duglighet är också ett kapital, och »den olycklige arbetaren» är en generalisering, en filosofisk term, en idealistisk vision! Är det inte? Och vilka arbetare klaga mest? Kroppsarbetarne kanske, jordarbetarne som ha det tyngsta göra’t? Nej, ty de äro ännu sunda och starka. Jo, det är maskinarbetarne, som icke längre arbeta med kroppen. Dessa herrar ämbetsmän, som stå i manschetter och löskragar vid maskinen, vilken utför deras arbete, som de endast kontrollera med att tumma en skruv eller kran, dessa äro blivna nervösa, kinkiga som gamla kamrerare av för litet verkligt arbete, de äro anemiska och neuropater, som vi snart få ge in järn och ordinera sjukgymnastik åt. Så står det till! 
<sec/>
Den 20 juni. 
<sec/>
I dag talar han hela dagen om »annat». Hans far är i dag en ämbetsman, som han sett på Königsbergs gator. Det är underligt, att han icke misstänker, att jag anar, vem hans far är. Han tror som haren, att han är gömd därför, att han sticker huvet i ett hål. 
<sec/>
Berättade i dag, att han är trolovad med en familjeflicka, och han ämnar gifta sig, emedan han behöver en vän. Han hatar nämligen mänskorna. Jag bad honom, om han vill ha en vän bara, söka en manlig sådan, ty vänskapen mellan motsatta kön är icke så pålitlig som mellan samma, då lika tänkesätt, uppfostran och vanor lämna större garantier än olika. 
<sec/>
Jo, han skulle ha ett andligt äktenskap, utan barn, naturligtvis, för att det skulle vara modernt. Det hade han läst i Tchernychevskij. Jag bad honom observera, att Tchernychevskij var en gammal idealist och att han ingenting hade att lära av honom. Blev ond som vanligt. Trodde på den rena kärleken, vilken nyhet jag erinrade vara uppfunnen av trubadurerna i Provence, eller ändå tidigare av en viss räv, som icke kunde komma åt vissa rönnbär. Sade honom rent ut, att han icke var annat än en »decadent» som de kallas i Frankrike, och att hans dunkla strävan till sterilitet ej var annat än ett symptom på en i upplösning stadd släkt. 
<sec/>
Vi promenerade i skogen på eftermiddagen. Han var vresig och jag ser, att han hatar mig, men står under mitt inflytande, och vill fly mig, men kan ej. 
<sec/>
Under det vi spatserade tog han upp en revolver, som är laddad, och säger att vi skola skjuta till måls. För att slippa bli skottavla tar jag upp min revolver, som jag alltid bär sedan jag lidit av lindrig förföljelsemani. Vi skjuta i en tall och mäta skotthålens djup. Jag ledsnar snart på leken, stoppar in min revolver och går sakta framåt. Pang! smäller ett skott och kulan rasslar förbi mig. 
<sec/>
Ville han mörda mig med ett vådaskott? Det tror jag nu inte, ty det hade varit för omodernt, men händelsen gjorde ett obehagligt intryck på mig, emedan jag hade två oförsörjda små barn. 
<sec/>
På aftonen sade han, att han ville resa hem. 
<sec/>
Den 21 juni. 
<sec/>
Han talar inte ett ord om socialism mer och är lugn, samt reser ej. 
<sec/>
Ibland när jag sitter på min balkong och ser hans långa mörka figur spöka därnere i trädgården frågar jag mig om igen: vad vill den mannen mig? Jag är varken rik eller mäktig, och han har intet att vinna av mig. 
<sec/>
Men jag kan icke arbeta mer, ty jag är besatt av honom såsom han av mig. När han är frånvarande och jag söker framkalla hans bild, får jag aldrig någon klar sådan. 
<sec/>
Det är antingen Meyer eller Gorillan, men aldrig Schilf. Har jag ätit upp hans jag, och går han som mannen utan skugga? 
<sec/>
Bestod hans jag endast av programmet som jag rev ur honom? 
<sec/>
Han förefaller mig hopfallen och tom som en rock upphängd till piskning. Han kan inte tala mer, sedan jag tog ordboken ur honom; att konversera förmår han ej. 
<sec/>
Han stärker verkligen mina och filosofens meningar om en tabula rasa, och nu sedan han är nytvättad, känner jag en stark lust att skriva med min stil på hans plån. Min själ vill adoptera honom, sluka honom, och han skall bli min vasall. 
<sec/>
Den 22 juni. 
<sec/>
Motiven till den plan jag nu satte i verket voro flerfaldiga såsom oftast är fallet med framkallandet av mänskliga handlingar. Jag kände en grym skuld till denna unga man, som jag nödgats för min framfärd och mitt partis, såra i hans innersta gömslen, dock utan att direkt skada honom på hans bana. Vidare erfor jag ett starkt begär att studera honom och draga gagn av de så plågsamma förstudier, jag nedlagt på honom. Jag ville gagna honom och begagna honom, alltså en gång kunna skiljas vid honom och vara kvitt, ty jag plågades själv av skuld till andra och besvärades av att andra voro mig skyldiga något, vilket endast skulle ådraga mig onödigt hat. 
<sec/>
I dag på morgonen när jag träffade Schilf, bad jag att få tala vid honom. Han såg orolig ut, men min vänliga, nästan faderliga hållning, slog ner hans lust att borsta sig. 
<sec/>
– Herr Schilf, sade jag. Ni är en man med begåvning och ärelystnad, vilken senare brukar antyda tillvaron av stora krafter. Har ni aldrig drömt om att kunna göra några upptäckter i er vetenskap, föra den ett steg framåt och därmed lyfta er själv? 
<sec/>
– Nej, svarade han. I mitt fack har man nyligen gjort så viktiga rön, tillämpat hela den nya evolutionslärans metoder, att med matematik kan bevisas, det inga nya upptäckter på tjugofem år kunna göras. 
<sec/>
– Gott, sade jag. Då har jag ett förslag att göra er. Ni vet att jag förut sysslade med botanik och studerade algerna. På det området är mycket gjort, men det finns ett outforskat område: det är Medelhavsflorans subalpina alger. Jag har planerat arbetet länge, men saknar de egenskaper som i praxis fordras för utförandet: jag kan nämligen inte resa. Det är en egendomlighet för mig. Av en ytterligt sociabel natur, van vid min familjs umgänge och omsorger, och van vid att ha några att pyssla om och vårda, blir jag alldeles bortkommen när jag lämnar dem på en tid om också än så kort. Jag blir hypokonder i järnvägskupén, och får fantasier på hotellet och har en gång gråtit vid en table d’hôte. 
<sec/>
– Det är jolmigt! föll han in glad, och med spetsade öron. Jag ska resa ensam till Australien om det gäller. 
<sec/>
– Jag vet det, svarade jag, något oberedd på att han genast skulle rida upp på mig. 
<sec/>
– Jag vet det, återtog jag, och just därför att ni besitter de egenskaper jag i detta fall saknar, vill jag föreslå er, att ni reser med mig genom Italien, och blir min sekreterare, min reskamrat, eller vad ni vill. 
<sec/>
– Ja, gärna, svarade han ögonblickligen, och vaknade upp vid ordet Italien. 
<sec/>
– Men, fortfor jag, endast på ett villkor. Jag vill icke ni sedan skall säga, att jag exploaterat er, och därför önskar jag, ni skall inträda som medarbetare och bli redaktör för illustrationerna. Ni kan ju mikroskopisk fotografi? 
<sec/>
– Ja bevars det är inte svårt! 
<sec/>
– Nå, jag består resan och utrustningen, apparat och allt vad som skall vara: har ni tid att vara ifrån? 
<sec/>
Han funderade ett ögonblick. Därpå svarade han: 
<sec/>
– Ja, men jag måste skaffa vikarie. 
<sec/>
– Den betalar jag. 
<sec/>
Han blev tyst. Jag trodde mig ana hans tankar. 
<sec/>
– Om ni har några ouppgjorda affärer i Dresden, så skall jag klarera dem. 
<sec/>
Det var rätt gissat. 
<sec/>
Han flög upp från stolen, hans panna klarnade, och jag tyckte mig se, hur västen höjde sig, som om bröstet lättats. 
<sec/>
Stackars unge man, han hade skulder. 
<sec/>
– Men, tillade jag, jag litar på er energi, er ungdomliga styrka och er tilltagsenhet, ty resan är dyr, och släpper ni taget och låter mig råda ett ögonblick, så kan alltsammans gå om intet och jag får helt enkelt vända om. 
<sec/>
– Äh, lita på mig, svarade han och sträckte på sig för att visa sina muskler. Jag ska ta er i kragen om ni faller ihop. 
<sec/>
– Men en sak till, sade jag. Kom ihåg, att detta arbete kan göra er framtid och det är ämnat att göra min. Om ni har komprometterat er som socialdemokrat i Dresden, så vill jag ej stå med er på titeln. 
<sec/>
– Nej det vet ingen, svarade han; men vad skulle det göra om så vore? Socialismen har framtiden för sig. 
<sec/>
– Det känner ni väl, att socialismen var den sista dyningen av restaurationen på kristen grund och är rena kristendomen; och att den ej har någon framtid för sig, bör ni förstå, ty verkligt moderna andar, som duperats ett ögonblick av dessa gengångare, ha släppt rörelsen såsom motverkande evolutionens utvecklingslagar. 
<sec/>
Han blev eftertänksam och utbrast: 
<sec/>
– Säger ni det? 
<sec/>
– Ja, och rent praktiskt taget. Tror ni att Tysklands 300.000 vapenlösa arbetare kunna hålla stånd mot en reguljär armé på 3 millioner, då det kommer till batalj, som ej kan utebli? 
<sec/>
– Nej det kan ni ha rätt i, sade han och såg ångerfull ut. 
<sec/>
Detta var första gången han erkände, att jag hade rätt. Intresset, behovet, självupphållelsedriften hade ändrat hans omdöme, och det som nyss varit hans hopp, var nu hans fruktan. 
<sec/>
– Hur kunde ni, fortfor jag, som har ett så starkt förstånd förfäkta dessa orimligheter, dessa uppenbara misstag? 
<sec/>
– Ah, det får man lov att vara med om i »agitatoriskt syfte», och ledarne tro inte heller själva på programmet. Det är bara för att uppmuntra arbetarne! 
<sec/>
Där hade jag honom. När man inte har gevär, måste man ha program! Det är jämnt parti, men frågan är, om icke programmet kan verka lika starkt som geväret. 
<sec/>
Emellertid var resan avgjord och vid kvällsbordet, där min hustru rekommenderade mig i hans hägn, behandlade han mig som en värnlös stackare. 
<sec/>
Om aftonen hörde jag honom sjunga, när han gick till sängs, och jag var glad över att ha kunnat göra en människa lycklig. 
<sec/>
Den 23 juni. 
<sec/>
Herr Schilf och min hustru hålla nu på att rusta ut mig, och jag går här som ett barn, viljelös, emedan det roar mig att bli omhuldad och det känns gott vara föremål för välvilja. Min hustru packar in ylle och alkohol de Menthe; Schilf har anskaffat Gentiana, emedan han tror, att min känslighet kommer från magen. Min hustru menar, jag aldrig skall gå igenom denna resa med livet. 
<sec/>
Schilf är strålande. Genom alliansen med min hustru känner han sig som han vore min far, och han har i dag förklarat, att han aldrig har känt sympati för någon så som för mig. Vilken låg känsla denna sympati ändock är, som vi endast kunna bestå det, som är under oss, icke det, som är över oss. 
<sec/>
Den 24 juni. 
<sec/>
I dag ha vi rest söderut tio timmar. Schilf har skött kassan, köpt biljetter, poletterat bagaget. På stationen i Zürich satte han mig på en bänk medan han besörjde om biljetterna. 
<sec/>
– Sitt nu alldeles stilla här, sade han, medan jag är borta, och gråt för all del inte. 
<sec/>
Jag skrattade överlägset, emedan jag vet, att det är min stora hjärna, som sätter alla hans rörelsenerver i verksamhet, och det är jag, som hypnotiserat honom så, att han är rov för den hallucinationen, att det är han som sätter mig i rörelse. Han ser icke, att hans nerver och muskler äro kopplade vid mitt stora elektriska batteri. 
<sec/>
Jag känner mig nu på aftonen mycket stärkt av resan, men Schilf klagar något över trötthet. 
<sec/>
Den 25 juni. 
<sec/>
Anlänt Milano. Schilf är starkt sviken i sina förhoppningar på Italien. Lombardiet finner han rysligt fult. 
<sec/>
– Ser ni, herre, sade jag, att ni ännu hade illusioner fastän en modern ande. 
<sec/>
Köpte i dag fotografiapparat och nivelleringsinstrument. Jag överräckte dem åt Schilf med dessa ord: 
<sec/>
– Här har ni maskinerna, men ni tror väl inte, att jag stulit dem? 
<sec/>
Därpå tillade jag: 
<sec/>
– Exploatera dem nu, och gör er ett kapital på dem, men kom ej och »ta igen» dem sedan från mig. 
<sec/>
Vi skratta båda, men jag mest otvunget. 
<sec/>
I kupén, där han måste sitta mitt emot mig, har jag honom under mina ögon hela dagen och jag dryper in mina tankar i hans hjärna under form av väl stiliserade sentenser. 
<sec/>
Han besökte även katedralen, och jag hade förut berett honom så, att han måste tycka den var ful utanpå. Han ser redan med mina ögon. 
<sec/>
Den 26 juni. 
<sec/>
Åkt på järnvägen från klockan fem om morgonen, sedan vandrat tolv kilometer. 
<sec/>
Det var en brännande solhetta. Vi svettades enormt och det föreföll mig som om jag förlorat ett överflöd av kraft, som hindrade min kroppsenergi. När vi gått tio kilometer visade Schilf spår av trötthet, och jag tog packningen och gick före, vilket sårade honom. 
<sec/>
Exkursion till en liten sjö vid Apenninernas fot där jag draggade för första gången. Schilf visade sig obehändig vid preparatens framställande. Är olustig och något nedslagen. 
<sec/>
Den 27 juni. 
<sec/>
I dag åkte vi på tåget hela dagen och jag talade oavbrutet. Mitt tal synes fascinera honom och han ruskar på sig ibland såsom om han ville väcka sig ur en sömn. 
<sec/>
Klockan åtta på morgonen började jag med Hegel och klockan tolv hade jag gjort honom till hegelian, ehuru efter ett starkt motstånd. För att fånga in honom reder jag till dialektiska snaror, narrar honom sticka in ett finger på försök; tar sedan armen och så har jag honom om halsen. 
<sec/>
Sålunda började jag att tala om ärftliga föreställningar, regerande även moderna andar. Tog exempel av Taine, vilken i ancien régime utgår ifrån, att revolutionen i allt var sund och riktigt folklig, men genom fortsatta studier av ämnet upptäcker, att revolutionen blev en despotisk-aristokratisk rörelse, mera aristokratisk än Ludvig XVI:s styrelse. Jag visade honom hurusom tron på revolutionen hos oss var lika teologisk som förr tron på treenighetsläran. 
<sec/>
Därpå frågade jag honom om han läst Hegel. 
<sec/>
– Nej, men jag hatar honom, svarade han. 
<sec/>
Jag talade då om för honom, att Hegel var för-darwinist. Att han var hävdaren av de objektiva makternas rätt, gentemot subjektivt svärmeri, nyromantik och privat-liberalism. Han störtade Gud och fick hela skapelsen till detta eviga vardande som ni talar jämt om, och han är uppfinnaren av ordets och tankens utveckling i historien, i vilken individen blott är ett övergående moment. 
<sec/>
Hegel är den modernaste anden, och när ni finner honom eller tror honom gammalmodig, så är det en villa, ty hans tankar voro så långt före hans tid, att de nu först äro på väg att bli moderna, och därför att han var före oss i tiden, bevisar icke att han var efter oss. Ni, herre, är en subjektiv idealist, som vill redigera om världshistorien efter era tycken och jag finner er rysligt antikverad. 
<sec/>
Han stirrade förvånad på mig och frågade: 
<sec/>
– Är ni hegelian? 
<sec/>
– Naturligtvis, som alla bildade nu för tiden. 
<sec/>
Verkan av detta »alla bildade» var oerhörd. Det var som om jag kommit med en armékår över honom. Förvånande vad opinionens, även den hemmagjordas, makt är stor, tänkte jag. När jag med skäl och bevis ville indrypa Hegel i hans huvud, då gick det inte, men när jag begagnade den magiska formeln »alla» och »bildade», då gav han sig för övermakten. 
<sec/>
Senare på aftonen bevisade jag honom, att jordens klotform var obevisad. 
<sec/>
Han skrattade först medlidsamt, men när jag uttryckte min förvåning över, att han icke läst Tyndalls uppsats i Edinburgh Review, blev han blygsam och skämdes. Vilken oerhörd makt har icke namnet, och huru verkar icke auktoriteten på även en modern ande. Han gav sig dock icke genast. 
<sec/>
– Ja, men man ser ju jordens runda skugga på månen vid förmörkelserna, invände han. 
<sec/>
– Visserligen, svarade jag, men det är ju endast ett bevis för folkskolorna; ty icke äro alla kroppar runda, därför, att de kasta runda skuggor. Om ni sätter en sexhörning eller en kvadrat på en axel och snurrar omkring, så ser figuren rund ut och dess skugga även, alltså måste jorden som snurrar kring en axel även kasta en rund skugga även om den icke är rund. Nej, det gäller triangelmätningarnes otillförlitlighet, icke själva mätningens dock, utan bevisföringens. Som han icke var matematiker, rörde jag ihop några trigonometriska formler, som han under inflytande av namnen Tyndall och Edinburgh Review måste antaga på god tro. 
<sec/>
Mannen är en komplett teolog, och den mänskliga hjärnan synes arbeta lika osäkert som fordom. Paulus då, Tyndall nu; Lukas Evangelium eller Edinburgh Review. Samma sak, andra namn! 
<sec/>
Så ungefär talade jag. 
<sec/>
Han kan icke längre göra motstånd, och jag tror mig snart kunna bibringa honom vilken tro som helst. 
<sec/>
Den 28 juni. 
<sec/>
Ny fotvandring i dag. Schilf blev mycket trött; men jag känner mig alltmer upplivad, och dess mer ju tröttare han är. Han tyckes vara på väg upptäcka, att hans själ är i min hand, men han kan ej komma till klarhet. Ser olustig, orolig och betryckt ut. Jag väntar nu bara höra hans bekännelse, att han vill vända om. 
<sec/>
Jag behandlar honom ytterst grannlaga, och han får alltid eget rum på hotellet, samt rekvirerar det bästa i mat och dryck. Han har en förvånande aptit och håller sig med konjaksflaska i kupén. Väl unnat! 
<sec/>
På eftermiddagen stannade jag i en by utanför Modena, medan Schilf reste in till staden för att köpa ett objektiv. Han var borta i fyra timmar. När han kom tillbaka såg han kryare ut. Vid ett glas vin senare på aftonen blev han öppenhjärtig: 
<sec/>
– Vet ni, herr doktor, sade han, det var mig en riktig lättnad att få vara ifrån er ett par timmar. 
<sec/>
– Hur då? frågade jag. 
<sec/>
– Jag vet inte, svarade han, men ni trycker mig så fasligt. 
<sec/>
Detta visste jag förut, ty jag kan numera läsa hans tankar. På försök sade jag därför: 
<sec/>
– Och ni tänkte rymma ifrån mig? 
<sec/>
– Jag? Nej, vad tror ni om mig? störtade han fram såsom om han blivit gripen på bar gärning. 
<sec/>
Jag skulle bra gärna vilja svärja på, att jag gissat rätt! 
<sec/>
Den 29 juni. 
<sec/>
Som bekant finns det steklar, som lägga sina ägg i kroppen på kålfjärilars larver. Äggen kläckas, förpuppas, och larverna gå där så digra som om de vore i välsignat tillstånd. Men en vacker dag skola de föda, och då kommer det en svärm steklar ut, och larverna ligga där med sina tomma skinn. 
<sec/>
Jag känner mig som en sådan stekel gentemot Schilf. Mina ägg ligga i hans hjärna och mina tankar flyga ut, medan han blir allt tommare. Han talar nu som jag; han begagnar min ordrepertoar, mina skämt, mina bevingade ord. Han tror, det är hans fjärilar, men det är bara mina stekelungar. 
<sec/>
Han ser numera ut var dag som om han ruvade rymningsplaner, men tanken på att få se Rom tycks uppehålla honom. Algerna intressera honom ej, emedan det är för uppenbart min idé, och att inordna sig vid sidan av mig är motbjudande för denna individualist, som trodde sig vara en sådan socialist. 
<sec/>
Den 30 juni. 
<sec/>
I dag var han illamående och jag gav honom droppar och bäddade ner honom. Han såg ursinnig ut, såsom om han förlorat sin sista trumf. Min hälsa är orubbad och jag känner krafterna växa genom övning. Tänk om min goda hustru genom sin ömhet omedvetet hypnotiserat mig, så att jag bara varit inbillningssjuk! 
<sec/>
Märkvärdigt är det, men min energi synes tilltaga med hans inträdande svaghet. Skulle det vara möjligt, att man kan ta nervkraft ur en annan? Jag har hört, att förr i världen man lade hundar vid sjuka personer, och jag har på sjukgymnastiken sett huru de starka »magnetisörerna» föllo ihop under det patienterna blevo friska. Eller skulle det bara vara min ambition som sporrar mig! 
<sec/>
Den 1 juli. 
<sec/>
Resan fortsatt. Han är ursinnig och tyckes ha vaknat. Gör motstånd genom att angripa min person. Jag nödgas hålla honom från livet genom samma taktik. Han blev rå och närgången, och jag måste gå lös på honom. 
<sec/>
– Hör nu, min herre, började jag. Vi måste tala uppriktigt. Ni har underskattat mig, och jag har överskattat er, inte sant? Ni besitter ingen av de egenskaper, ni trodde er besitta. Ni är en steril intelligens, och ni saknar tillochmed den kroppsliga överlägsenhet, som jag genom att berömma er framkallade som en tro hos er. 
<sec/>
Han skummade; men jag fortfor. 
<sec/>
– Ni var oförskämd mot mig, därför att jag var undfallande och som värd måste vara artig mot min gäst; men ni är bondblyg mot den första järnvägsbetjänt. 
<sec/>
– Är jag? 
<sec/>
– Ja! Ni kan ej se er själv, hur ni står med hatten i hand och därför blir illa behandlad. Ni kallar kyparen för »herrn» och vi få därför de sämsta rummen. Ni är feg, feg så att ni skäms genomläsa hotellräkningen, som därför alltid är för hög. Ni utgav er för att vara sparsam, men ni är en slösare; ni inbillade mig och er, att ni var måttlig och nykter, och ni är ingendera. Jaja, detta är ingen småaktig anmärkning rörande ekonomien, det är bara psykologi. Eller, hör nu, kanske ni besatt alla de där egenskaperna förut, men genom förändrade förhållanden förlorat dem. Vad tror ni själv? 
<sec/>
Han var nu alldeles blek och tillintetgjord, såsom om han sett sin vålnad. 
<sec/>
Han kunde icke svara, ty han visste ingenting om sig själv såsom de flesta människor, vilka icke reflektera över sin karaktär. Och jag lät det stå kvar som en möjlighet, att han besutit alla de egenskaper, han uppgivit, men att han nu förlorat dem. 
<sec/>
Vi försonades igen och fortsatte resan. Men han skrattar icke mer, när jag skämtar med socialismen. Han tyckes ha förlorat hoppet att genom min hjälp stiga upp, och fruktan för framtiden driver honom tillbaka till det stödet, som de missnöjdas parti gav honom. 
<sec/>
Och han har förlorat allt intresse för mina alger, så att jag anser resan i mycket förfelad. 
<sec/>
Den 2 juli. 
<sec/>
Fientligheterna äro inställda, men fiendskapen är tydlig. Vi sitta tysta mitt emot varandra som två kattor och bevaka noga att ingen får tid att lyfta tassen först. 
<sec/>
Det var ett taktiskt fel av mig att göra analysen på honom och därmed införa honom på det medvetna. Han tyckes nämligen nu vaken och söker lösgöra sig. 
<sec/>
Hans blickar undvika mina; hans ansikte överfares av skiftande uttryck som vindkårar, och när han i förmiddags mitt under tystnaden skrattade för sig själv, frågade jag honom: 
<sec/>
– Vad skrattar ni åt? 
<sec/>
– Åt mina tankar, svarade han djärvt. 
<sec/>
På eftermiddagen blev han modig och sade rent ut att socialismen komme ändå att gå igenom om några år. 
<sec/>
Därpå svarade jag, väl överläst: 
<sec/>
– Inte socialismen, men revolutionen möjligen. Socialismen var ett uttryck av otålighet hos ett nervöst, genom slapp uppfostran odisciplinerat släkte. Hade vi upptäckt en enda tendens till sociabilitet hos tidens strävan skulle evolutionen kanske kunna antagas blivit den ni väntar. Men i dess ställe ha vi endast sett den mest hänsynslösa individualism. Springer icke redan en så liten och så naturenlig association som äktenskapet sönder; kan ni se annat än den vildaste anarki i lopp; lösas icke familjeband, så att barnen stå emot föräldrarne; resa sig icke nationer, raser, klasser, kön emot varandra? Har ni sett någon som vill inordna sig, underordna sig? Förr fanns det i litteraturen och konsterna skolbildning, där de yngre omedvetet erkännande utvecklingens lag, togo vid där de äldre slutade. Ser ni någon politisk partibildning med enighet numera? Förr fanns det i parlamenten bara två grupper, Tories och Whigs, konservativa och liberala, och genom aktion och reaktion gick det ändå sakta framåt. Men nu har man sex, åtta, lika många som ledarne och därför står det stilla eller går bakåt. Det ser ut som om varje individ fruktade bli slukad och därför beslöt att sluka själv, och bilda ett parti! Nej, herre, socialism blir det ej, men sannolikt anarki. 
<sec/>
– Ja, men det är inte så som ni säger! 
<sec/>
– Nå hur är det då? 
<sec/>
Därpå spelade Dresden-dosan upp igen, alldeles som om den blivit lagad igen. Min makt var slut; jag hade verkligen väckt honom. 
<sec/>
Den 3 juli. 
<sec/>
I Rom. Explosion! Vid ankomsten frågade jag, om han ville besöka arbetarkvarteret och studera den sociala frågan. Nej, han ville heldre gå i Vatikanen. Medan han var borta tog jag fotografiplåtarne och gick till en fotograf. Vi hade nämligen torra plåtar och skulle framkalla dem först vid hemkomsten. Efter två timmars arbete hos fotografen, visade sig alla plåtar odugliga. Hade Schilf förstört dem av okunnighet eller av elakhet, frågade jag mig, men blev ej snart färdig med svaret. När jag i minnet nu gick igenom alla hans manövrer med apparaten, lutade jag åt den meningen, att han gjort dådet med avsikt. Han hade nämligen totalt avhållit mig från allt deltagande i det arbetet. Var alltid hemlighetsfull; låste in sig med instrumentet; sade att det var så ömtåligt, och röck det en gång ur min hand, när jag ville försöka det. 
<sec/>
Skulle detta utgöra hans hämnd? Nej, det tror jag icke, ty i början av företaget lockade honom ett mäktigt intresse att vara samvetsgrann. Han var okunnig helt enkelt, men för att vinna sitt syfte måste han lova allt. Senare, när han förlorat intresset, kanske han slarvade, och sist när han blev min fiende kanske hans avsikt blev tydlig att göra något illa. 
<sec/>
Jag uppradade plåtarne, som voro numrerade, i kronologisk ordning på bordet och delade dem ungefär efter dagboksanteckningarne i tre grupper. Det var riktigt gjort, ty de första som skulle ha varit sämst av bristande övning voro bäst; de andra i ordningen voro sämre och ledo av över- eller underexposition, alltså slarv; de sista voro alla svarta, troligen urtagna ur kassetterna vid dagsljus. Ett par voro krossade, just de han tagit om dagen, då jag gjorde analysen på honom och han var ursinnig. 
<sec/>
När han kom hem på hotellet, förde jag honom in i mitt rum och visade honom de framkallade plåtarne. 
<sec/>
– Va! framstötte han. Har ni ... 
<sec/>
– Jag har låtit framkalla dem. 
<sec/>
Han såg ut som en avslöjad förbrytare. 
<sec/>
– Och så här se de ut! 
<sec/>
– Det är fotografens fel, svarade han. Jag bad er gömma dem tills vi kommo hem. 
<sec/>
– Det är icke fotografens fel, sade jag. Det är ert. 
<sec/>
– Tror ni att jag är en bandit? 
<sec/>
– Jag vet inte alls, vad jag skall tro om er, men numera vill jag varken tänka eller tro något om er! Här har ni respengar hem; farväl! 
<sec/>
Nu väntade jag verkligen, kanske av gammal vana vid teaterpjäsernas bovar, att få se honom med visade tänder säga mig i ansiktet: Detta var min hämnd! eller något ändå mera effektfullt, men det sa han inte, och jag tror icke en bov lämnar sin förskansning förrän vid fängelseporten om ens då. Han svarade mycket enklare med att kasta snus i ögonen för att blända mig, och väcka mina tvivel på min omdömesförmåga. Han sade endast: 
<sec/>
– Ni är så misstänksam, herr Doktor. 
<sec/>
– Ni är inte den första skälm, som säger det, svarade jag. Så ha de sagt alla som lurat mig! Adjö! 
<sec/>
Han syntes tycka om att få gå, och gick hastigt. Jag låg i fönstret, när han kom ut ur porten. Han stannade först, obesluten om vilken väg han borde taga. Därpå gick han snett över gatan, det låg alltid något snett hos den mannen, stannade utanför ett bodfönster, troligen för att köpa något minne från Rom. Därpå gick han gatan uppåt, med denna slingrande skenbart säkra gång, som liknade hans handstil med stora slängar, som skulle dölja svagheten. 
<sec/>
Ensam igen kände jag mig lugnare. En skuld var betalad och vi voro kvitt, om de njutningar och lärdomar jag bestått honom kunde uppväga den smärta jag tillfogat honom, vilket var sannolikt, då han föreföll högst okänslig. 
<sec/>
Men åter och åter frågade jag mig: vad ville denna man mig? Kom han för att hämnas blodshämnd? Men hämndkänslan är så komplicerad. Den kan vara individens behov av att återställa jämvikten, ty hämnd är det primitiva straffet, eller att öva självförsvar, hindra angriparen förnya anfallet; och många mänskor äro för fega att hämnas emedan de frukta ett bakslag. Vem var denna man? Jag vet inte, ty jag såg honom ändra karaktär efter ändrade omständigheter såsom andra mänskor tills de inträda i stelnandets ålder och i orörliga omständigheter. Han var ung och hade ännu icke kunnat besluta sig för en roll i livet; därför var han rörligare och lättare att studera, och därför kanske jag kunde böja honom tills han blev medveten, eller kanske därför, att min hjärna var starkare! 
<sec/>
(Neue Freie Presse. 1887.) 
<chapter/>
<chaptername>Hallucinationer</chaptername>

<chaptername>Hallucinationer.</chaptername>

<sec/>
Herrn kom hem en afton med ett nothäfte och sade till sin fru: I kväll ska vi spela quatre-mains. 
<sec/>
– Vad har du då för nytt? frågar frun. 
<sec/>
– Jo jag har köpt Romeo och Julia! Känner du den? 
<sec/>
– Ja visst gör jag det, svarade frun, men jag vet mig aldrig ha sett den uppföras. 
<sec/>
– Åh, den är ljuvlig; jag minns den som en ungdomsdröm, men jag har ej hört den mer än en gång för tjugo år sen. 
<sec/>
Efter supén sedan barnen lagt sig och huset blivit tyst, tänder herrn ljusen i pianostakarne. Han läser på den ståtligt litograferade titeln: Romeo och Julia. 
<sec/>
– Detta är Gounods vackraste komposition, säger han, och jag tror inte den är så svår. 
<sec/>
Frun tar diskanten som vanligt och så börjas det. D-dur, fyra fjärndelstakt, allegro giusto. 
<sec/>
– Det är vackert, va? säger herrn när ouvertyren är slut. 
<sec/>
– Åh, ja, medger frun ehuru något motvilligt. 
<sec/>
– Nu ska vi ta Marziale, säger herrn, det är något extra. Åh jag minns såna körer det var på kungliga teatern den tiden då Söderman levde. 
<sec/>
Marziale’t går löst. 
<sec/>
– Nåå? Det är ståtligt? säger herrn såsom om han uppfunnit Romeo och Julia. 
<sec/>
– Jag tycker det låter som mässingsmusik, säger frun. 
<sec/>
Herrns ära och goda smak stå på spel och han söker efter månskens-arian i fjärde akten. Efter mycket letande får han fatt i en stor sopran-aria som måste vara den rätta. 
<sec/>
Och så börjas det igen: tram-tramtram, tram-tramtram, säger basen (som är mycket lätt). 
<sec/>
– Nej, vet du, menar frun, när det är slut. Det här är tarvligt. 
<sec/>
Mannen ser verkligen nedslagen ut och medger att det låter litet positivaktigt. 
<sec/>
– Det är just vad jag tyckt hela tiden, erkänner frun. 
<sec/>
– Ja jag tycker också att det låter något förlegat. Tänk att Gounod också kunde bli så snart gammalmodig, räddar han sig. Vill du spela mera? Vi ska ta cavatinan med terzetten, där minns jag särskilt fru Michaeli var gudomlig. 
<sec/>
Efter den betan ser mannen riktigt bedrövad ut, och lägger igen nothäftet såsom om han ville slå till dörren för det förflutna. 
<sec/>
– Ska vi dricka ett glas öl? säger han. 
<sec/>
De sätta sig vid salsbordet och dricka ett glas öl. 
<sec/>
– Det är märkvärdigt, börjar herrn, hm, jag hade inte trott att vi blivit så gamla, ty vi ha nog åldrats i jämna steg med Romeo och Julia. Tänk, det är tjugo år sen jag hörde den operan första gången. Jag var student nyss och hade vänner, och framtiden log så lätt och så glad. Jag hade nyss fått mustascher och studentmössa och jag minns särskilt den kvällen då Fritz och Philip och jag gingo på operan. Vi hade några år förut gjort bekantskap med Faust och vi voro stora beundrare av Gounod. Romeo överträffade våra förväntningar och vi voro hänryckta. Och nu äro båda vännerna döda. Fritz som strävade till hovet och de höga ställena dog som notarie; Philip som medicine-kandidat och jag som skulle bli statsråd slutar nog som regiments-auditör. Vad åren ha gått, utan att vi märkt det! Nog har jag sett att det börjar rynka sig över mina ögon och att håret grånar vid tinningarne, men att vi voro så långt framme redan på körgårdsgatan det hade jag inte trott. 
<sec/>
– Ja kära gubbe, vi ha blivit gamla, det kan du ju se på våra barn. Och du ser det nog på mig också, fastän du inte vill säga något ... 
<sec/>
– Åh, så du talar! 
<sec/>
– Ah, jag vet det nog, kära du, fortfar frun med vemod i rösten; jag vet nog att jag börjar bli ful, att mitt hår glesnar, och att jag snart får låta ta ut min framtand ... 
<sec/>
– Tänk att ingenting håller sig numera, avbryter herrn. Det måtte gå fortare nu för tiden att bli gammal än förr. I min fars hus spelades Haydn och Mozart ännu fastän de voro döda innan han var född. Och nu – nu är Gounod redan gammal! Usch! Det var upprörande att höra sin ungdoms ideal så där på retur! Det är hemskt att känna det man är gammal. 
<sec/>
Han stiger upp och sätter sig vid pianot igen; tar nothäftet och bläddrar som om han i en byrålåda sökte ungdomsminnen, hårlockar, torra blommor, bandstumpar. Hans ögon stirra på de svarta noterna som se ut som små fåglar klängande upp och ner i ståltrådsburar, och han söker lyssna ut vårtoner, kärlekslock, jublande drillar från den första kärlekens rosenröda dagar. Men allting stirrar så främmande emot honom såsom om minnet om ungdomsblomstren vuxit igen av allt livets ogräs. Ja så är det: strängaspelet är dammigt, resonansbotten är gisten, klädet är utnött. 
<sec/>
Det höres en suck genom salen, tung som ur ett tomt bröst, och det förblir alldeles stilla. 
<sec/>
Plötsligen höres herrn säga: 
<sec/>
– Men det är eget ändå att inte den härliga prologen är med i det här klaverutdraget! Det var vill jag bestämt minnas, en prolog med harpor och en kör som, som lät så här: 
<sec/>
Han gnolar sakta melodien, som kommer fram som en bäck ur ett stenbrott, den ena tonen ger den följande; hans ansikte ljusnar, munnen ler, rynkorna slätas, och händerna falla ner på tangenterna som ge igen de härliga harmonierna kraftigt, ungdomligt, ljuvligt, och med stark klangfull röst sjunger han basstämman. 
<sec/>
Hustrun har vaknat upp ur svårmodiga tankar, lyssnar med tårade ögon, och frågar häpen: 
<sec/>
– Vad var det? 
<sec/>
– Romeo och Julia! Vår Romeo och Julia! 
<sec/>
Och han springer upp från stolen och lägger nothäftet framför den förvånade unga frun. 
<sec/>
– Ser du, ser du! Det var våra farbröders och tanters Romeo, det var ... läs där ... Bellini! Ah! Inte ä vi gamla inte! Säg! 
<sec/>
Frun ser på den trettiosexårige mannens yviga ännu glänsande hår, på hans släta panna och hans eldiga ögon. Och hon säger strålande: 
<sec/>
– Ja, du ser ut som tjugufem, du! 
<sec/>
– Och du då, du ser ju ut som en ung flicka! Att vi kunde låta narra oss så kapitalt av den där gamla Bellini! Jag tyckte väl jag, att det inte hängde rätt i hop! 
<sec/>
– Nej du, det var jag som tyckte det först. 
<sec/>
– Ja det är för att du är yngre än jag! 
<sec/>
– Nej du ... 
<sec/>
Och så sitter herrn och frun och gnabbas om vem som är äldst precis som ett par barn, och de förvånas om igen över att de kunde se rynkor och gråa hår där det inga fanns. 
<sec/>
Jag som känner de båda offren för äventyret kan intyga att de ännu äro på trettiotalet och se ut som om de voro kvar på tjugotalet. Detta var en hallucination framkallad av ett musikhäfte, och tonernas bedragande kraft kan var och en pröva på sig själv om han går och hör Romeo och Julia på en opera där primadonnan har fyllt femtio år. 
<chapter/>
<chaptername>NemesisDivina</chaptername>

<chaptername>Nemesis Divina.</chaptername>

<sec/>
Den berömde Linné efterlämnade ett manuskript om Nemesis divina, ur vilket utdrag först i våra dagar blivit tryckta. Av dessa framgår att den store naturforskaren trodde på en guds omedelbara ingripande i mänskors öden. Han tror även att samme gud redan i detta livet straffar den brottslige om ock först på barnen i tredje eller fjärde led. För att bestyrka denna sin lära om Nemesis anför han en stor mängd fall, vilka han observerat under sin långa levnad, och det är icke fritt att läsningen av detta protokoll över den gudomliga rättvisans förhandlingar gör ett starkt intryck på läsaren. 
<sec/>
Liksom alla framstående personligheter vilka efter mycken kamp kommit upp på livets ärofulla platser, och förvånade blicka tillbaka på de övervunna svårigheterna, så kom även Linné på den tanken att han stod under en guds mäktiga och speciella beskydd. Ur denna översats drog han sedan den slutföljden att samme gud som skyddade honom även måste nedgöra hans fiender. 
<sec/>
Denna tro, som är mycket allmänt utbredd, måste såsom allt annat ha en naturlig orsak, om ock förklaringsgrunden måste sökas något närmare än där Linné sökte den. Försöksvis vill jag leta den i själva levandets villkor och i själens egen grundbeskaffenhet. 
<sec/>
En människa som uppnått livets middagshöjd, äger maka, barn, en ställning, samt någorlunda utsikt till försörjning, finner detta helt enkelt och så som det skulle vara; kanske även är missnöjd med sin lott, skulle önskat den bättre. Och likväl är det helt enkelt ett underverk allt detta. Ett underverk att han ej kom med bland de tjugo procenten barn som dö före första året; ett underverk att han uppnått fyrtio år, då medellivslängden är trettiotvå år; ett underverk att han icke stannade bland de två och en halv million ogifta (av en befolkning på fyra millioner); ett underverk att han fick den plats så många tusen sökte; ett underverk att hans hustru överlevat barnsängarne, då omkring fem hundra kvinnor årligen dö i barnsnöd; ett underverk att intet av hans barn dött. I sanning ett underverk, vilande på sådana naturliga orsaker som att han, av tolv syskon var starkare än de fem som dogo; att han hade mera lycka undgå koleran, kopporna, scharlakansfebern; att hans föräldrar gåvo honom en härdande uppfostran och att hans far tidigt insåg vart åt hans begåvning lutade, så att han slapp nöta ut krafter på för honom motbjudande banor; att slumpen förde den rätta makan i hans väg, så att han undslapp en svår missräkning, och så att hans barn blevo starka och levnadslustige. 
<sec/>
Underverket vilade sålunda på ärvda och förvärvda egenskaper lyckliga för kampen, och på en rad gynnsamma omständigheter, samt stark förmåga att anpassa sig efter livets brokiga förhållanden. 
<sec/>
Varje människa ser blott sin regnbåge och är själv medelpunkten i den. Så även varje individ i sitt liv. Man ser blott den lysande sjufärgade bågen som endast har sin tillvaro genom det betraktande ögats tillvaro; men det bländande färgspelet kan icke heller bli synligt utan ett mörkt moln som bakgrund. Och det svarta molnet, det är »de andras» död och undergång, utan vilkas försvinnande »jag» icke existerat. Hade de icke strukit med i mortalitetsprocenten, så hade jag måst göra det, ty mortalitetsprocentens drake måste årligen ha sitt antal offer, tills en Sankt Göran behagar infinna sig, vilket han ännu ej gjort. 
<sec/>
När jag vid snart nådda fyrtio år stannar ett ögonblick och ser mig tillbaka på de under vägen stupade, så ser jag ett förfärligt slagfält, och skulle med en annan världsåskådning lätt kommit på den tanken att min ringa person stått under en guds omedelbara beskydd, och jag tror ändock icke att jag haft dystrare erfarenheter än andra, icke upplevat större olyckor än andra, utan endast haft mera mod att i minnet leta upp liken. 
<sec/>
Jag ser fyra syskon i deras små likkistor; ser far och mor döda; faster, farbror, kusiner, morbror, mormor döda. De unga dogo, emedan de voro för unga, och de gamla helt naturligt emedan de voro gamla. Min mor, efter tolv barnsängar och min far efter uppnådda sjuttiofyra år, alltså helt naturligt. 
<sec/>
Jag erinrar mig inom släkten konkurser, (emedan min släkt var en köpmans och konkurser äro rätt vanliga bland köpmän), brutna förlovningar (ytterst vanliga), olycklig kärlek, religionsgrubblerier, schismer mellan föräldrar och barn, oenighet mellan syskon, illa omtyckta äktenskapspartier, dåliga tider, sjukdomar, allt fullständigt normala förhållanden. 
<sec/>
Av mina första lärare i skolan har en hängt sig, fyra blivit vansinniga, två dött i lungsot, ett par förfallit och försvunnit, och troligen ändå fler mig ovetande gått ur världen. 
<sec/>
Av de hundratals skolkamrater jag haft, äro massor döda, en i galgen och flera totalt förolyckade, några i fängelse, några ännu synliga på gatorna såsom sjåare eller ännu sämre. 
<sec/>
Jag har ännu i behåll en fotografi från gymnasisttiden, på vilken jag är avbildad tillsammans med fyra ungdomsvänner. Av dessa fyra äro tre döda. En dog som medicine kandidat på ett örlogsfartyg (och hälsade icke på mig under sista åren, emedan vi blivit främmande); en dog som licentiat, en som notarie, alla före det trettiofemte året. 
<sec/>
Av 20 studentkamrater utgångna från samma läroverk äro minst åtta döda, några förolyckade, och kanske endast fem ännu känna mig. Och vi hade dock i åratal som ynglingar delat ljuvt och lett, bestått samma kamp, omfamnats på samma studentsexa, sjungit i samma kvartett. Nå, vad mer? Så är livet; jag har ej gjort det så, och jag har lärt mig att ej sörja över det oundvikliga, ty jag är ej hypokonder fastän jag kallas pessimist. 
<sec/>
Skulle jag kunna erinra mig alla de uppsättningar av ammor, pigor, drängar, bokhållare, som i mitt barndomshem kommit inom min synkrets, så bleve fonden ännu mörkare: för stöld avskedade, i sorgliga sjukdomar omkomne, till bedrövliga yrken förfallne; legio – ty »därnere» är kampen hårdare, frestelsen lättare, och fallhöjden kortare. Alltså helt naturligt! 
<sec/>
Detta var den mörka bakgrunden. Låtom oss nu ändra synpunkt och antagom att vi kunna se på de andras regnbågar. 
<sec/>
Jag ser numera icke de små liken av döda syskon; jag ser de levande, friska, nöjda, några till och med på platser i livet som mångfalt överträffat deras ungdomsdrömmars förhoppningar; lyckligt gifta, med starka barn. Ser ändå längre tillbaka i det förflutna; en samvetsgrann, fridsälskande far, levande ett stilla familjeliv med blommor och musik; ett hem med många vänner, mycken ungdom, gammaldags nöjen, dans och lek; ser talrika släktingar med stora sköna drag (ovanliga) av uppoffrande syskonkärlek, sonlig vördnad, dotterlig kärlek; lyckliga (sällsynt lyckliga) äktenskap; stigande välstånd på gammal ruin, rikedom tillochmed på några håll; gott lynne, god hälsa, stort borgerligt anseende, upprättat minne, fest på kyrkogården, byst på graven och vetenskapsakademiens medalj, ehuru först den kom tjugofem år efter döden. 
<sec/>
Och bland lärarne, ser jag fordom fattige kolleger sitta som rektorer, lektorer, med namn och lärt anseende, några både lyckligt och rikt gifta. 
<sec/>
Och bland skolkamraterna, två ministrar, en pastor primarius; byråchefer, aktuarier, professorer, ryktbara artister, skriftställare av rang, en lysande skådespelare, läkare med praktik och stenhus, en världsomseglare med ledamotskap och ordnar. 
<sec/>
Med ett ord: livet är fullt så svart som pessimisterna påstås skildra det, och livet är fullt så ljust som optimisterna skildra det. Att sätta ett antingen – eller, ett antingen svart eller vitt är endast en logisk blunder, ty livet är bådadera. Felet hos optimisten likasom hos pessimisten är att han låter sitt tankeinstrument arbeta monomant, så att endast det ena eller andra utväljes och hopsamlas. Detta är ett icke ovanligt förfaringssätt vid vetenskaplig bevisning, i synnerhet med våda använt vid det historiska beviset, där alla de fall som bevisa för samlas och anföras, men alla de fakta som skulle kunna bevisa mot utelämnas. Varför också det knappt gives något vetenskapligt arbete som ej med god vilja skulle kunna underkastas kritik och motbevisning. 
<sec/>
Ett annat lika vådligt och än vanligare fel i slutledningen är det att i kausalsammanhang sätta fakta som endast följa på varann i tiden. Om någon ser mig begå en dålig handling som förblir ostraffad av lagen, och det sedan går mig illa, så sätter gärna den intresserade betraktaren min olycka såsom följd av den begångna dåliga handlingen, och då är Nemesis-dikten färdig. Post non propter – i följd efter, men icke i följd av! 
<sec/>
Denna brist i tankeförmågan har framkallat all vidskepelse i vetenskap, historia, filosofi och religion. Den sjuke får ett läkemedel och blir frisk, alltså var det läkemedlet som botade, säger man, ehuru det ej är bevisat att den sjuke icke skulle ha blivit frisk ändå. 
<sec/>
Syster Gisela låg i kramp, bad till Madonnan, och krampen upphörde, alltså har bönen till Madonnan hulpit, ehuru det kunnat vara nervernas kraftuttömning som ej längre förmådde hålla spänningen vid stånd. 
<sec/>
Det är ur denna felkälla som tron på gengångare, dåliga tomtar, vita fruar, och vita hästar upprunnit, och osäkert är om ej mycket som i våra dagar tillskrives ärftlighet sedan Darwinsmonomanien blivit epidemisk, endast är ett post, non propter. Sålunda upprepas i Ibsens Gengangere av sonen en handling som begåtts av fadren, men vilken handling troligen upprepats av alla normalt bildade söner i alla tider. 
<sec/>
I ett hus där många mänskor flytta ut och in varje år, måste en iakttagare under loppet av en mansålder, om han samlade alla dödsfall, sjukdomar, olyckor, finna att det huset var under förbannelse och hade som det kallas en »dålig tomte». Men vi som flytta så ofta ur hus i hus kunna ej följa med dess öden så länge, därför märka vi det endast när vi en längre tid hava tillfälle att observera dess olika uppsättningar av hyresgäster. 
<sec/>
Jag hade tillfälle under tjugofem år följa med en mänskobonings och dess innevånares öden, och när jag lägger ihop allt elände jag där såg, skulle jag, i likhet med mina kvinnliga släktingar, och under andra synpunkter, lätt delat tron att huset var under »bann». 
<sec/>
När vi kommo dit 1857 hade värden nyss gjort konkurs och en våning var bebodd av en vansinnig. Egendomen köptes strax därpå av en halvruinerad lantbrukare som var sjuk och fjåskig och med ledsamma familjeförhållanden. Därpå köptes den av en hyrkusk, rik man, med vackra levnadsvanor, älskande musik och själv deltagande i de klassiska violinkvartetter som artister inbjödos frekventera i hans hus. Därpå följde konkurs, och dödsfall. Den fordom rika frun satte upp krog; sonen blev gardist och dottern krogpiga. 
<sec/>
Därpå såldes egendomen till en brukspatron från landet. Han var hypokonder och ansågs sinnesrubbad; familjeförhållandena sorgliga. Av de många barnen gingo ett par under, ett par dogo, modren dog; förmögenheten skingrades och den rike mannen gick slutligen omkring förfallen. 
<sec/>
Så kom en rik bryggare. Han höll stort hus; sökte fint umgänge; gav sina barn en vårdad uppfostran; var själv exemplarisk. Det var ett gott och vackert borgarhus. Men två söner voro förskjutna, ute i världen som sjömän, utan att lämna underrättelser om sig; frun i huset var sjuk; döttrarne sjuka och så kom religionsgrubbel, olycklig kärlek, illa omtyckt gifte; dödsfall; dårhus, och självmord. Alltsammans slutade med ruin och den ståtlige gamle borgaren fick taga bokhållarplats hos sin forne umgängesvän. 
<sec/>
Att ha sett den välbärgade, aktade, bildade familjens totala spoliering av olyckan, det var som att se Niobe med barn nerskjutas av den hämnande Apollos pilar. Ovanligt storväxta, vackra, lojala mänskor, tycktes de hava (mytologiskt talat) ådragit sig gudarnes avund, och plockades bort en efter en tills de på tio år voro ur världen allesammans. 
<sec/>
Därpå inflyttade en sinnessjuk biskop, och sedan var jag ej med längre. 
<sec/>
Men under allt detta hade jag i samma hus förlorat en bror och min mor; haft familjesorger och genomgått ungdomsstormar, sådana som troligen de flesta mänskor genomgå. 
<sec/>
Vad var det nu med detta hus? Troligen intet annat än fallet är med andra hus, med den skillnaden att detta fått sin krönika. Eller var det värre än andra? Kanske! Och i så fall av den enkla orsaken, att det utgjorde ett litet envåningshus, ensamt beläget långt ut på en malm vid en aveny, utan grannar och omgivet av en ofantlig trädgård och en stor park. Då man iakttagit huru mänskor som hava sår, sociala, ekonomiska, undfly de stora mänskohoparne och söka enslighet och natur, skulle man kanske kunna sluta till att alla dessa av en viss nödvändighet sökt det ensliga lilla huset att gömma sig i. 
<sec/>
De voro alla sårade förut, men dolde sig just därför och det vi andra sågo var bara dödsarbetet. 
<sec/>
Man lägger ju hospital och lasarett utanför städerna; detta blev ett hospital därför att det låg så till. 
<sec/>
Men det var icke bara och alltid så. Många andra skulle kunna skriva husets vita krönika och jag själv skulle därvid kanske vara en entusiastisk medarbetare, ty i den egendomen med dess hundra äppelträn, dess vita björkar, jättestora häggar, har jag även upplevat rosenröda ungdomsdagar; och jag vet ett gift par, nu gamla, som säkert ej kunna se den ensliga byggningen utan att bli unga på nytt, ty det var där de träffades – första gången; och de äro ännu övertygade att där bodde en god tomte, ehuru Niobe och hennes barn voro vissa om att där endast regerade en ond! 
<sec/>
Efter dessa förberedelser skulle vi kanske kunna nalkas problemet om Nemesis, som då utan större svårigheter kan lösas på de vunna formlerna, och löses med största lätthet om man såsom förut sätter sitt jag som medelpunkt. 
<sec/>
En person som uppträder kämpande för ett flertal framkallar naturligtvis fiender. Är den utmanande tillräckligt stark och är hans parti nog talrikt att kunna bestå striden, så skall segraren, även om han själv är svårt sårad, efter en tids förlopp kunna räkna slagna och sårade bland sina fiender. Är han därjämte nog förmäten att anse sin sak helig, och nog litet skarpsinnig, skall han tro att en straffande eller hämnande makt har skyddat hans »heliga» sak och tillintetgjort fienderna, i synnerhet om de fallit utan hans direkta åtgörande. 
<sec/>
Avstående från varje sådan förklaring som vädjar till en högre makts ingripande, vill jag dock med exempel visa huru lätt en sådan vantro kan uppstå genom ett ensidigt förfaringssätt vid samlandet av fakta och i synnerhet konsekvensernas dragande ur desamma genom det falska kausalitetssammanhanget. 
<sec/>
Efter en fyraårig litterärt-social-politisk fejd av ganska odeciderade proportioner har jag tagit en överblick över slagfältet och ser där så många döda fiender att det kännes hemskt att leva, då jag lätt kan uträkna att samma öde mycket snart och med stor sannolikhet kunde övergå mig, vilket även kan väntas när som helst. 
<sec/>
Den första, urfienden, som satt med en inbringande tidning, lockades av en tillfällig seger in på större företag som ruinerade honom. Möjligen hade jag skadat hans anseende och fått löjet över honom så att hans ord ej hade samma värde som förr. 
<sec/>
Den andra var en hel stor tidningsredaktion som skötte det grova artilleriet. Det blev palatsrevolution och hela truppen skingrades. En, den hätskaste, slutade på dårhus; en annan dog av slag på en källare; en tredje, som stritt mot mig i tolv år, försvann. 
<sec/>
En litteratör som svurit min undergång, dog hastigt inom år och dag efter en succès, som han förgäves sökt hindra. En annan degraderades; och ytterligare en dog. 
<sec/>
En aktad författare som skrivit nidpjäs dog; en dylik ruinerades under samma lovliga ärende på ett teaterföretag, samt hade strax därpå ett lysande fiasko som störtade hans anseende. Min mäktigaste men lömskaste fiende dog i en ryslig sjukdom. 
<sec/>
Av ett sällskap som författade och spelade en tredje nidpjäs, dog den ena författaren; den andra avskedades nesligen från sin befattning, led ett fiasko och måste resa ur landet med vanära. Om de andra vet jag ingenting. 
<sec/>
Författaren till en nidvisa dog året efter. En tidningsredaktör blev dessutom avsatt och hans vapendragare degraderades och sattes på bar backe. 
<sec/>
Så mycket är vad jag fått veta. Under loppet av fyra år alltså: sju döda, en på dårhus, sex förlorade. 
<sec/>
I vad sammanhang står nu detta med min verksamhet som fiende? Eller finns det överhuvud något sammanhang? 
<sec/>
Här torde ett både – och kunna antagas rimligast. 
<sec/>
Några hade väl mina krigsrörelser bragt i trångmål och bryderi så att de förlorat det lugn som är nödvändigt i livets kamp. Andra hade väl grämt sig åt misslyckade angrepp; andra voro redan hemfallna åt undergången, och icke vuxna en strid; andra hade väl intet mer att förlora och sökte därför en lätt vunnen ryktbarhet genom att tända bålet åt en renommerad kättare; andra voro väl redan sjuka och skulle ändå dö i alla fall. 
<sec/>
Skulle jag för övrigt vända om bladet och räkna de segrande fienderna, så uppenbarar sig en Nemesis till förmån för mina motståndare som de med lika god fördel kunde anföra mot mig. 
<sec/>
En förläggare fick medalj därför att han i rätta ögonblicket hindrade en av mina skrifters utgivande; en obetydlig litteratör fick ett stort namn genom att smäda mig; tre dylika stego upp till redaktörsplatser; en liten poet fick Akademiens anslag därför att han skrev emot mig; en obefordrad ämbetsman fick kommendörsband för sitt uppträdande mot religionsfriheten av mig försvarad; min verksamhet och mina nederlag gåvo liv åt två stora tidningar som eljes aldrig skulle ha gått; och reaktionen som jag bekämpat samlade sig enigt för första gången och segrade – tillsvidare. 
<sec/>
Skulle dessutom fienden räkna alla sårade, alla de missöden och olyckor som drabbat mig, så skulle deras tro på en straffande gud ytterligare stärkas. Denna straffande gud, eller Nemesis har då ingen annan grund än alla de andra gudarne: fruktan, och här närmast: fruktan för följderna av att ha slagit sin nästa, och därav behovet att skylla ifrån sig. Det var de själva som slogo mig; men de våga ej bära ansvaret, ty man är aldrig säker att ej bakslag kommer, och sålunda måste de skylla på gud. (Jämför: Försoningslärans: kasta alla sina synder på gud.) 
<sec/>
Hämnd är den primitiva formen av straff; hämnd är självförsvar; hämnd är begäret att återställa jämvikten i samlivsförhållandet. Alla mänskor vilja hämnas, men alla våga det ej, ty hämnd blir också hämnad. För att kunna utkräva hämnd utan att riskera rekonventions-hämnd, hänsköt man hämnden till oansvariga domare och döpte om den farliga handlingen till straff. 
<sec/>
Straffet blev sålunda den ansvarsfria hämnden, men där straffet ej kunde utan våda anbringas hänsköts saken till gud det vill säga slumpen. Träffades den förorättande sedermera av någon olycka, vilket med stor sannolikhet kunde förutses, då olycksprobabiliteten är mycket hög, så var hämnden övad utan den enskildes eller domarens åtgörande. Sannolikt bidrog även den förorättandes fruktan för det uppskjutna straffet (= onda samvetet) att bringa honom ur jämvikt så att han lättare föll för motgången som han eljes kanske kunnat undvika eller bekämpa. 
<sec/>
Som något direkt kausalsammanhang mellan olyckan och den förut begångna handlingen ej kunde upptäckas, erhöll det ologiska förloppet namnet Nemesis divina – den gudomliga hämnden! Gudomlig, liksom allt ologiskt! 
<sec/>
1886. 
<chapter/>
<chaptername>MystikTillsVidare</chaptername>

<chaptername>Mystik – tills vidare.</chaptername>

<sec/>
Det fanns för ett par år sen i Frankfurt en undergörare som botade sjuka med händernas påläggande, alldeles som doktor Charcot i Paris och lärarne vid gymnastiska instituten. Men undergöraren hade den ovanan att läsa böner under akten, vilket icke doktor Charcot lär göra. Som mannen var obildad och icke kunde finna förklaringsgrunder till sin helande förmåga, tillskrev han den helt blygsamt en högre makt än sin. Som den fattige mannen råkade uppmärksammas av en högt stående sjukling, och därmed vann ära, så blev det snart intaget i det liberala programmet att häckla undergöraren. Det restes en storm mot honom, och varje frisinnad ansåg som en plikt mot sig själv och sina kommittenter att minst en gång i veckan gå lös på undergöraren, som nu kreerades till charlatan. Läkarne, vilka funnit metoden ovetenskaplig och vådlig för det allmänna hälsotillståndet sköto naturligtvis med grova stycken, och varje bildad måste under flertals-meningens tyngande makt hava ett glåpord till hands för att rädda sig för misstankar om att vara anhängare till undergöraren. Faktum kvarstod emellertid: att mannen botade vissa sjukdomar, särskilt nervlidanden, genom händernas påläggning (och bön). 
<sec/>
Jag såg aldrig mannen, hörde skriket, och aktade mig väl att höja några tvivel mot den rasande opinionen som kunnat störta mig och familj i olycka. Men att tiga var farligt, ty inkvisitorer gingo omkring över allt och läste i människors tystnad ett hemligt anhängeri. Jag blev snart misstänkt, och som jag var läkare måste jag uttala mig emot charlatanen, ehuru jag varken sett honom eller hans förfarande. 
<sec/>
Om handpåläggningen hade jag en mening, emedan jag genom strykningar brukade bota huvudvärk; om bönens makt därtill, hade jag icke gjort mig någon mening, ty jag var ateist. Jag förkastade den på grund av ett kategoriskt postulat, som befallde mig förkasta allt vad vetenskapen på dess nuvarande ståndpunkt förkastade, och jag hade nyligen sett en läkare störtas i glömska och misär därför att han upptagit, till undersökning bara, fjärde dimensionen. Men en händelse som strax därpå timade i mitt eget hus tvang mig mot min vilja och, mot mitt intresse, upptaga frågan om bönens makt till undersökning. Som jag endast funnit några svaga psykologiska förklaringsgrunder, vilka skulle fordra längre tankearbete till sin utveckling, kan frågan endast hänföras under det mystiska tills vidare, efter som det mystiska är det hittills icke nöjaktigt förklarade. 
<sec/>
Så här var emellertid sakens förlopp. 
<sec/>
Jag väckes en natt av min hustru, som med förtvivlans åtbörder omtalar att min sjuåriga dotter fått kramp. Efter att ha kastat på mig kläderna går jag in i barnkammaren. 
<sec/>
I sin lilla säng låg min dotter i stelkramp. Lemmarne voro styva, tummarne vända inåt handen; ögonen voro blodsprängda stirrande och ansiktet blått. Alla tecken gåvo vid handen att det var ett anfall av epilepsia nocturna eller fallandesot påkommen om natten. Jag gick genast till medikamentskåpet och tog fram bromkalium och belladonna och lugnade min hustru med att det strax skulle vara över. Ehuru jag själv endast satte föga lit till medlen, injagade min hustrus övergivna sinnestillstånd en orubblig tro hos mig, och fastän jag själv var förtvivlad fruktande att förlora det käraste jag ägde, överfölls jag av ett obeskrivligt lugn när jag intalade min hustru lugn, alldeles som när den rusige blir nykter då han ser en annan rusig och vill göra honom nykter. 
<sec/>
Jag mätte av doserna utan att darra på handen, gav barnet dem med full tillförsikt att se det återställas. Men när verkan uteblev och anfallen förnyades med större kraft, och min hustru kastade tvivlande blickar på mig, föll jag ihop. Här var endast döden att vänta, ty barnet var klent och tycktes mig sakna motståndskraft. 
<sec/>
Det var mig som om man stod i begrepp att skära av mig en lem, exstirpera en del av min själ såsom det också var då jag givit detta barn kött av mitt och gjutit mina tankar i dess tankecentrum. Maktlös, bortkommen kände jag min kraft försvinna med barnets avtagande liv och jag satt mig rådlös ner på stolen invid bädden. Min hustru hade fallit ihop på golvet vid sängen och var såsom en död massa. 
<sec/>
Vi hade båda släppt taget och saken syntes gå sin egen gång, då intet försök till motstånd gjordes. 
<sec/>
Plötsligt ser jag min hustrus gestalt räta upp sig, hennes händer knäppas till bön, hennes huvud höjer sig och ryggen raknar. Hennes läppar röra sig, och den lilla tunna kroppen synes fylla sig med kraft, ansiktets slappa muskler sträckas, och ögonen få glans. 
<sec/>
– Gör någonting! befaller hon mig. 
<sec/>
Och jag lyder, ehuru jag icke vet vad jag skall göra. Maskinmässigt och endast för att lyda lägger jag min ena hand på barnets panna, den andra på dess bröst och blir sittande. Under det min hustru fortfarande förblir i tyst bön, förnyas anfallen under mina händer som lyftas utan att kunna göra motstånd, ty jag var fullständigt maktlös. 
<sec/>
– Bed gud att han hjälper oss, befaller min hustru. 
<sec/>
I detta ögonblick föresvävade mig Kants vederläggning av bönens kraft att ändra guds vilja, i min översättning naturens lagar, och jag bad naturligtvis icke. 
<sec/>
Vid nästa anfall, då vi trodde allt skulle bli slut, fattar hustrun min arm och utropar: Hon dör! Bed för henne! 
<sec/>
I detta ögonblick upphör all medveten tankekraft hos mig; jag glömmer Kant och ateism, och under inflytande av en starkare vilja än min för tillfället, börja mina läppar röras, och gamla ord som jag ej upprepat på tjugofem år komma fram. Med orden stiga gamla tankar upp, med tankarne växer min styrka. Bröstet som fallit ihop, fyller sig med luft; ryggraden som vikt sig raknar; mina armar spännas, och jag känner såsom en ström av ny kraft liksom stråla ur mina fingrar. Hoppet växer igen, en optimism bemäktigar sig mig, och jag tror att jag kan bota barnet med blotta händerna. »Se så enkelt», vill jag säga, såsom jag brukar i en ofta återkommande dröm, i vilken jag lär bort konsten att flyga. 
<sec/>
Om vad som sedan följer står i kausalsammanhang med bönen kan jag ej inför vetenskapen svära på, men följande inträffade. Sålänge jag bad (om jag kan kalla det så) förblev barnet lugnt, men så en stund efter det jag upphörde, började paroxysmerna igen. Och jag bad, ånyo, jag tror (gud förlåte mig!) jag läste Fader Vår och Välsignelsen tjugofem gånger och jag skulle ha anropat Buddha om jag sett någon fördel vid det. Mot morgonen föll barnet i sömn och var räddat! 
<sec/>
Vad skall jag nu tro om detta? Min hustru var viss på att endast Gud hjälpt oss, men därpå kunde jag ej gå in. Jag skämdes förfärligt såsom efter ett charlatanstycke, men huvudsaken var vunnen och min själ hade ingen skada tagit för tiden, och som jag hoppas icke heller för evigheten. 
<sec/>
Att det var mina nervströmmar som reglerade barnets genom kontakt och ledning därom har jag vetenskapens ojävade bevis; återstår endast ett försök till förklaring huru bönen kunde väcka strömmarne, som i början förhöllo sig passiva. 
<sec/>
Om jag går igenom min religiösa utveckling från barndomen tror jag mig kunna finna några spår till en förklaring som om den ej blir tillfredsställande i dag, dock i framtiden kan växa ut till en teori möjligen. Mina äldsta minnen leda mig tillbaka till en tid av beständig fruktan. Jag var rädd för mörkret, för åskan, för mina starkare syskon, för min far. Det tycktes mig alltjämt sväva ett stort mörker för mig, som troligen ej var annat än det okända i livet, och möjligen var framtiden själv. Den första gud, det vill säga beskyddaren jag kände var min mor. I hennes famn flydde jag när denna barnets panik för det mörka överföll mig. Hon tröstade mig, lugnade mig, förband mina sår, lärde mig orsakerna till alla dessa skrämmande verkningar jag såg. Men när jag fick något förstånd, lärde hon mig bedja till gud. Det var om aftnarne när jag lade mig och ljuset skulle släckas. Hon lärde mig att han vakade över oss när vi sovo och att han kunde bekämpa alla onda makter. Men – här sköt hon in igen fruktans och offrets gud – han beskyddade endast dem som voro snälla och lydiga mot sina föräldrar. Det senare tilltalade mig mindre och behövdes ej, ty jag var nog skrämd för min far för att ej våga vara olydig. 
<sec/>
Sedan bad jag alltid om aftnarne och jag tyckte mig utifrån hämta ett ofantligt lugn som uppgick i styrka mot det min mor förut skänkt mig. Men om morgnarne när dagen var ljus bad jag ej, troligen emedan jag ej var rädd mer. 
<sec/>
Denna vana att bedja hängde i mig länge. Jag bad när jag gick till skolan, att jag skulle kunna mina läxor; jag bad på hemvägen att jag skulle få god middag. Och kunde jag ej mina läxor och fick jag tarvlig middag, så, antingen glömde jag att kontrollera, eller var jag redan sådan fatalist att jag trodde det var guds vilja att jag ej blev bönhörd, eller blundade jag för motgången att jag ej skulle till en annan gång beröva mig hoppet om att ha gud med mig. 
<sec/>
Särskilt erinrar jag mig ett tillfälle då bönens makt syntes mig ögonblickligt verkande och ofelbar. Jag var åtta år och var inackorderad hos en klockare på landet. Kyrkan låg strax bredvid bostället och stod mestadels öppen om sommaren. Vi gossar hade sprungit in där för att leka, och i vild yra hade jag klättrat upp i den grevliga bänken samt gick balanserande på psalmboksbrädan. Brädan faller ner med ett starkt buller och kamraterna fly. Jag stod ensam i kyrkan. Altartavlan skrämde mig, och Kristus såg så strängt ner på mig; ensamheten injagade mig fruktan, men mest rädd var jag för den frånvarande greven, kyrkans och byns överhet, vars bänk jag fördärvat. Jag stod alldeles rådlös och darrade i hela kroppen, utan att veta vad jag skulle ta mig till. Då knäpper det i den gamla predikstolens torra trävirke; jag far tillsammans och kastar mig ner på kyrkogolvet invid altaret och ber gud hjälpa mig att laga bänken. Stärkt av bönen stiger jag upp; lyfter upp brädan, synar den lugnt; ser att spikarne sitta kvar, och inser att saken är lätt hjälpt med en hammare. Såsom om jag haft en hammare med mig i fickan, skjuter jag av mig skon, slår med den till spikarne och bänken är lagad. 
<sec/>
Vad var nu detta? Fruktan gick så långt att den frampressade »den feges mod»; och därmed när ingen flykt var möjlig, kröp besinningen eller förståndet fram. Jag gick till mig själv, som det heter, samlade mig, sansade mig, och klokheten förjagade det momentana vansinne som skrämseln framkallat. 
<sec/>
Men detta förklarar ej det senare fenomenet, och som är nu i fråga. I mina tankar om gud ingick föreställningen om en oändligt stark man, från vilken jag genom bönen lånade kraft. Eget nog också, bad jag aldrig till den svage, pinade Kristus, icke en gång nu när hans bild hängde på altaret. Förmodligen ansåg jag honom lika hjälplös som jag själv och medlidande var jag ej hulpen med. 
<sec/>
Med växande krafter, med vetande om världen och med en stor vänkrets som stöd gick fruktan bort, och därmed upphörde bönen så småningom. Men gud satt kvar ehuru han förtunnades efter hand till en deistisk premiss, från vilken allt emanerade som konklusioner. Han var bliven ett filosofiskt begrepp. Med darwinismen fann jag icke gud upphävd, för mig, ty att skapelsen utvecklat sig efter bestämda lagar och i en klar ordning, stärkte tvärtom mina misstankar om en ordnares och lagstiftares tillvaro. Huru blev jag då ateist? 
<sec/>
Efter att ha levat till det trettiosjätte året såsom om jag vore viss att ett liv efter detta skulle ge igen vad jag försakat i detta; genomträngd av den falska föreställningen att jag arbetade för mänskligheten, för andra, under det jag strävade för ett parti, befann jag mig med hustru och två barn inför en kris så våldsam att jag endast såg döden för oss. Alla tillgångar voro tömda, all utsikt till återinträde i samhället och till en ställning var slut, och mina barn hade endast i arv ett förhatat namn som skulle stänga deras väg, och att de snart skulle bli arvtagare tyckte jag mig känna, ty mina själs- och kroppskrafter voro ytterst nedsatta. Nu när jag stod inför döden kände jag att det var förintelsen som nalkades. Men jag måtte ha ägt större kraftfond än jag trodde, ty nu reste sig min motståndslusta, och i stället för att anropa gud, utmanade jag döden till brottning. I stället för att som förut hängiva mig åt lönlösa grubblerier, stannar jag hastigt vid det resultat: att om gud och liv efter detta finnas, så måste de ignoreras, ty så länge man ställer sitt hopp bortom döden försummar man sitt liv, sitt enda liv kanske. Jag blir ateist av plikt, av nödvändighet; därmed har jag bränt mina skepp och måste gå upp i land för att strida; ensam, utan vänner, utan stöd. Och med en kraft som jag ej känt förr, hänvisad på mig själv sätter jag mig vid skrivbordet och gör upp mitt konto. Finner nu i nödens elfte timme att jag icke allenast har stora materiella tillgångar dem jag totalt glömt, utan även utestående fordringar, liggande arbeten, ja ouppsagda pengar, och att faran endast varit inbillad under inflytande av nervernas nedspänning. Vid närmare undersökning upptäcker jag mig ha många och starka vänner och att framtiden ter sig i fullständigt ljus. Därpå kastar jag mig för en tid på studiet av samtiden såvitt den hade avseende eller inflytande på mig; söker finna ut den plats dit naturell och begåvning kalla mig; upptäcker de strömmar som kunna bära mig, i stället för att förut ha velat leda strömmarne. Och därmed är min farkost räddad från skeppsbrott! 
<sec/>
För en gammal teist var tomrummet efter gud först mycket hemskt, i synnerhet under det krisen pågick, men hemskare var ändock förr de tio år av mitt liv då under väntan på att gud skulle ge mig hjälp och en inbillad rättvisa, mina bästa år förrunno. Men tomrummet fylldes snart av ett ofantligt stort material, som omtankan om livets krav samlade, och jag tyckte efter ett par års förlopp att jag först fått min mannakraft inom mig, alltid disponibel, och ifrån att ha varit en värnlös, regellös, feg blev jag en alltid beväpnad kämpe, som man så väl behöver vara i livets strid. Därför blev ateismen min nya religion, och när jag nu vid barnets sjuksäng, överraskad under sömnen, då mina krafter voro förlamade, tillgrep bönen, så skedde detta under de omständigheter jag ovan anfört. Hade jag tillkallats på dagen, helst på morgonen då jag var vid full kroppstyrka skulle jag aldrig ha behövt tillgripa detta medel, och jag tror fortfarande att bönen icke hjälpte barnet utan mig. 
<sec/>
Hur kunde den hjälpa mig? Och vad är bönens fysiko- psykologiska formel? Om jag vore panteist skulle jag våga den förklaringen att individen genom att gå ut ur sig själv hämtar kraft ur världssjälen, och liksom Archimedes letar upp den punkt med vilken han kan röra världen, och vilken punkt endast kan ligga utanför. Men detta är endast metafysik. 
<sec/>
Alla folk ha brukat bönen med eller utan offer, och ha funnit den verksam såsom höjande modet och därmed kraften. Dess verkan på subjektet är sålunda ett historiskt och reellt faktum. Men ju svagare och ju lägre individen är dess starkare är han i bönen. Skulle nu, fysiologiskt taget, den lägre stående individen, vilken ännu mest styres av spinalsystemets omedvetna reflexverksamhet, genom detta gående utom sig endast lyfta sig till cerebralsystemets medvetna, varigenom reflexion, lugn, och självbehärskning övervinna fruktans spökbilder? 
<sec/>
Mig föreföll det om natten då min hjärna var tömd och mitt medvetande halvsläckt, såsom om jag genom att rikta mina tankar på något inbillat »utom», och genom att anstränga minnet för återkallandet av glömda ord, därmed drivit blodet åter upp i medvetandets organ, som sålunda återfick sin styrka och satte alla nervströmmar i rörelse. När min hustru befallde mig bedja, och jag då lydde, var detta endast en reflexrörelse från min sida, men att jag ej efteråt trodde på bönens makt att beveka gud till ett underverk, visar att jag sedan återfått mitt medvetandes fulla bruk och förmåga att behärska de lägre nervcentra. Detta är ett fysiologiskt rön som kan åtminstone gälla lika med de hädiska förklaringar lasaretten givit på helgonens stigmatiseringar. 
<sec/>
Psykologiskt kunde saken te sig enklare. Jag ber om hjälp; tror eller inbillar mig tro att jag är hjälpt och styrkan återvänder med hoppet. 
<sec/>
Jag ber en person om en tjänst. Han säger nej! Jag ligger där slagen. Men han svarar undvikande, varken ja eller nej. Då narrar mig min optimism att hoppas på hans ja; med hoppet får jag mod att reda mig ur förlägenheten, och jag har åtnjutit hans hjälp, även fastän jag aldrig blivit hulpen av honom. 
<sec/>
Därför säga också mycket riktigt skrifterna att man skall tro för att bli bönhörd. Men tron är ingenting annat än en koncentrering av önskan och begäret, stegrade ända till medveten vilja, och viljandet är den största yttring av nervrörelse och inkallar därför till sitt förfogande den högsta möjliga kraft. Skulle bönen sålunda icke vara annat än medvetandets sambakklon in i handens insida. När jag vaknade om morgonen kände jag ännu smärtan och kände den långt fram på förmiddagen. Här förelågo nu två förklaringsgrunder: antingen hade en spik i sängen, eller en nål i kläderna stuckit mig, och jag under sömnen sökt orsaken: kanske befunnit mig i drömmen i ett landskap och sett fåglar, samt sålunda konstruerat ut orsaken i falken; eller hade den inbillade smärtan uppstått av falkens uppträdande i drömmen med det drömda hugget av hans klor. I senare fallet förelåg ett stigmatiseringsfenomen i miniatyr. lande på en punkt av alla till buds stående krafter, så är detta ingenting annat än en omskrivning av den troendes förklaring, då naturen hittills uppenbarat sig härligast och störst i den underbara kraftkälla skapelsens krona bär högst under hjässans valv, och ur vilken hon då och då hämtar makt antingen för att lyfta jorden ur dess mörker eller rycka blixten från himmelen. religions [Paris, 1888].) 
<chapter/>
<chaptername>Själamord</chaptername>

<chaptername>Själamord.</chaptername>

<sec/>
Finns det ej några absoluta sanningar, så finns det däremot alltid epokens genomsnitts-sanning, tidevarvets normalförnuft, dagens obligatoriska mening eller den så kallade allmänna opinionen. Den människa som är över eller under normalen är ansedd vara »icke riktigt klok». Sålunda var Galilei icke riktigt klok, när han i motsats mot sin tids allmänna opinion antog att jorden gick omkring solen. Sålunda är Ibsens Rosmersholm dunkel för teaterpubliken, mystisk för den halvbildade, men ganska klar för den som äger förutsättningarne i den moderna psykologien. 
<sec/>
Varje genomsnittsmänska skall, när han hör en ny tanke uttalas, ett ögonblick stå villrådig om det är han som är rubbad eller tänkaren; i vanliga fall antager han att den andra är rubbad, ty en individ som ej tänker själv, har just därför en mycket stark tro – på sig själv. Det är således mycket lätt att komma ut för ryktet att vara rubbad. Allt som i sed avviker från normalen är rubbat för de mindre bildade, och det löje som fastlandets barn, stora och små, kastat över engelsmannen för hans främmande klädedräkt och uppförande är fotat på den ofullgångna meningen att han är rubbad. 
<sec/>
Klyftan mellan kloka och dårar är i många fall icke stor, och nyare franska författare upptogo för fem år sedan bland symptom till dårskap funderingar över perpetuum mobile och universalspråket. Icke desto mindre finnes i Berlin ett perpetuum mobile bestående i ett ur som är inmurat i en vägg och som drar upp sig själv med hjälp av fuktighets- och temperaturskillnaden under dag och natt. Icke desto mindre är Volapük redan i så stark fart att man sjunger på universalspråket på München-konserter och professur vid universitetet i Wien redan finnes i ämnet. 
<sec/>
Det är således farligt att handlöst kreera dårar, i synnerhet i vår tid, då allting går så fort att fjorårets utopi är datums banalitet. Ännu förledet år upptog Dr Legrain i en i Paris utgiven bok Du Délire chez les dégénérés såsom symptom till vansinne: osällskapligt lynne, böjelse för vegetarianism, djurskydd, universalrepublikanska idéer, avväpnings-propaganda, världsförbättrings- och jämlikhets-strävanden och dylikt. Nekas kan ej att mycket av vår tids världsförbättringslusta härrör av nervositet, oförmåga att fördraga, och att en stor del av den lidande mänskligheten som gör oss neuropater så mycket bekymmer, skulle kunna rubriceras under den kinkiga mänskligheten. 
<sec/>
Maudsley, kanske den klokaste av alla dårhusläkare, ehuru även han ser dårar där de kanske ej finnas (i olydiga barn, missnöjda revolutionsmän, äregiriga och starka naturer) har förträffligt förklarat det psykiska vansinnets vanligaste orsaker: »En individ som vill leva lyckligt måste antingen vara så mjuk att han kan anpassa sig efter omständigheterna, eller nog stark för att leda händelserna efter sitt huvud. Om han icke kan någotdera, eller genom bons sens och inflytelserik ställning jämka eller åvägabringa en kompromiss, skall han bli galen, begå självmord, bli brottslig eller hemfalla åt fattigvården.» 
<sec/>
Författaren vill därmed ha angivit det intima samband som knyter individerna vid varandra, och att varje försök lösgöra sig från sin krets skall straffas med rubbning. Ett isolerat liv kan strängt taget ej äga rum. Har man ej mänskor, måste man ha böcker eller ett stort samlat minnesmaterial att idissla. Att stå ensam med sin mening kännes lika hemskt som att ha fiender överallt, att vara undertryckt, fängslad. 
<sec/>
Ensamheten injagar fruktan, och därför lever gudsbegreppet längre ute i landsbygdens isolerade liv än i städernas folkhopar. Fruktan är självupphållelsedriftens yttring; överdriven fruktan är isoleringens följd och vansinnets första grund; misstänksamhet och förföljelsemani alstras sedan med nödvändighet, då samhällsmänniskan trätt ut ur den skyddande omgivningen. Sedan kommer genom brist på måttstockar, oförmågan att bedöma sitt jags relativa storhet, då antingen överskattning: Grössenwahn, eller underskattning: mikromani så lätt uppstår. Slutligen förlorar stora hjärnan eller självmedvetandet all förmåga att mäta, all kraft att bedöma farorna, all behärskning över drifterna, och nu reagera rörelse- och känselnerverna för de första intrycken. Falska kausal-sammanhang, vanföreställningar, slutledningar utan tillräcklig grund, sinnesvillor, och slutligen ursinne eller ett beständigt försvarstillstånd yttrande sig i angrepp, dröja ej att inställa sig. 
<sec/>
Alla dessa prodromer finnas nu var för sig och i ringare grad hos varje människa, ty om också uppfostran har gjort människan till människa, så är uppfostran endast en lös anpassning, som vid starkare passioner kan falla av som ett löst plagg. Sålunda kan en högt och fint bildad människa under ett anfall av vrede bli rå, pöbelaktig, våldsam och även brottslig. En svärmisk natur kan bli exalterad; artister och skriftställare framkalla självmant hallucinationer; krigaren beväpnas under inflytande av fruktan med ett mod som endast är baksidan av fegheten och som lätt blir djurisk mordlust. Klyftorna äro därför icke så stora, och mången har blivit vansinnig genom för hastig inspärrning. Och det synes icke alltid vara omtanka för patienten som vållar inspärrningen, vilken vanligen företages först då hans uppförande generar andras intressen. Det är sålunda först när han blir vådlig som dåren hindras göra skada, och dårhuset är sålunda faktiskt det samma som fängelset. Men faran härvid är att mången brottsling, som skulle med förlusten av ett par års frihet kunnat avsitta sin förseelse, blivit på dårhuset berövad sitt förstånd. Sålunda har man sett oförståndiga eller elaka släktingar rädda släktäran genom att skicka den felaktige på hospitalet, under förhoppning att ansvarsfrihet snart skulle vara vunnen och den sjuke utkomma oskadd, sedan felet var glömt. Det är denna allmänt antagna mening att dåren i motsats mot brottslingen är otillräknelig, som givit anledning till så många ledsamma hospitalshistorier, vilka äro lika friskt i svang nu som förr. Men senare tiders psykiatrer hava visat benägenhet att klassificera brottslingen och dåren under samma kategori av lågt stående individer, som båda äro otillräkneliga, emedan deras förmåga att behärska lidelserna äro lika litet utvecklade. Frågan kan därjämte bli om ej brottslingen av nöd (tjuven i många fall) är mera ansvarsfri än dåren av otyglad njutningslystnad. 
<sec/>
En annan sida av vansinnet, mindre påaktat, kanske därför att det så nyss observerats, är vad jag ville kalla moderna själamord och psykiska självmord. 
<sec/>
Ibsen har, omedvetet synes det, i Rosmersholm vidrört det första fenomenet. 
<sec/>
Kampen om makten har ifrån att ha varit rent kroppslig (fängelse, tortyr, döden) så småningom utvecklat sig till en mera psykisk, men därför icke mindre grym. Förr regerade despoterna med muskelstarka och järnklädda män, i dag regera majoriteterna (eller minoriteterna) med tidningsartiklar och voteringssedlar. Förr dödade man sin meningsfiende utan att ha övertygat honom, i dag väcker man en majoritet mot honom, »överbevisar» honom, blottar hans avsikter, pådiktar honom andra avsikter än dem han äger, berövar honom existensmedlen, förnekar honom socialt anseende, kastar löjet över honom, med ett ord pinar och ljuger ihjäl honom, eller framkallar vansinne hos honom i stället för att slå ihjäl honom. 
<sec/>
Orden »ihjälpinad», »gjort honom galen», »ihjältigen», »bojkottad», »sönderriven» börja komma i ymnigt bruk, och de små oskyldiga orden dölja eller röja likamånga brott och lika stora som feodalslottens oublietter. 
<sec/>
Ett exempel. I staden X. dödades nyligen en stor skådespelare på följande sätt. Han hade rivaliserat med en teaterdirektör om en flicka och blivit föredragen. Därpå lockas han av direktören underteckna ett högst förmånligt kontrakt på tio år. Första året får han ingen roll. Publiken tror att han är på retur. Andra året får han en som icke passar honom, och han faller. Därpå får han ingen roll mer. Han var slagen. Därpå drager direktören fram en yngre, som han genast genom reklamer dubbar till en storhet, och vänjer publiken in vid honom, under det den andra gravlägges. Nu bryter denne kontraktet; får process; förlorar anseendet såsom kontraktsbrytare; och får intet engagemang mer. Han var dödad! Detta sätt är för övrigt icke ovanligt från stora teatrars direktörer, vilka genast locka till sig en konkurrentteaters stjärna, för att »skrinlägga» honom som det kallas på teaterspråket. Påminner icke denna metod om bakhåll och rån, såsom de praktiserades i den gamla goda tiden. 
<sec/>
Samma taktik kan även med någon variation användas av en tidningsredaktör och är i Amerika känd under namnet: handkloven. Det stundar en valkampanj. En inflytelserik politisk skriftställare bindes genom kontrakt att endast skriva i den och den tidningen. Han skriver, får betalt, kvitterar, och hans manuskript gömmas i en bordslåda tills allting är överstökat. Detta är ett fullt legalt mord. I händelse av process från den mördades sida blir han fälld, och desslikes utskrattad som låtit lura sig; i händelse av kontraktsbrott blir han »bojkottad» och får ingen förläggare mer. Utvecklingar av »handkloven» finnas även då den kombineras med ihjälpining. Som bekant verkar intet så förstörande på tanke-mekanismen som krossade förhoppningar, och en högt utvecklad form av denna tortyr kan framkalla vansinne. Man lovar och lovar, uppskjuter så länge tills offret synes vanmäktigt, och när livsandarne hota avlägsna sig, friskar man upp den döende med ett nytt löfte, som strax därpå brytes, och så vidare, tills det bara återstår en skugga. 
<sec/>
Vida enklare former av ihjälpining kunna även ingå som ingredienser. Man låter ett manuskript eller ett par komma bort på posten. I en författaresjäl uppstår då ett tomrum; det blir ett avbrott på linjen, så att ledningen störes; utvecklingskedjan är avbruten, så att nästa gång han tar pennan vet han ej vad han skrivit (fått tryckt) eller icke skrivit. Han börjar upprepa sig, vädjar till utredningar han tror läsaren känna, men som denne aldrig fått höra om. Hans författeri går sönder och han kan icke mera samla sina åt alla håll kringblåsta tankar. 
<sec/>
På andra mera intima områden av det sociala livet går striden mellan hjärnorna lika hett. Föräldrar som vilja döda anlag hos sina barn eller väcka sådana som endast finnas rudimentärt; barn, som pina livet ur sina föräldrar genom att kompromettera familjenamnet för att pressa ut pengar; makar som kämpa om makten över ekonomin, tjänarne eller barnen äro alldagliga företeelser. 
<sec/>
Fallet i Rosmersholm är mera ovanligt, men ytterst intressant. Rebekka synes vara en omedveten kannibal som ätit opp den avlidna fruns själ. Hennes uppförande har ju varit ytterst misstänkt, då hon haft omedvetna planer på maktställningen i huset. Frun misstänkte henne, det vill säga genomskådade henne, och Rebekka döljer och räddar sig genom att inbilla henne att hon led av »misstänksamhet». Emellertid stegras naturenligt denna misstänksamhet genom hennes ökade iakttagelser och omöjligheten att få bevis; och därmed ökas sannolikheten att frun lider av misstänksamhet. Rebekka gör henne därför lätt galen. 
<sec/>
Ordet misstänksam dedicerat till en andra person är ytterst misstänkt, och skälmar skämmas icke att slunga ordet i ansiktet på den som gripit dem på bar gärning. En person som stal 500 francs av mig, påstod ännu i sista stunden att jag var misstänksam samt ville skicka polis på mig! 
<sec/>
Jago mördar Othello utan att dra värja eller dolk, bara genom att väcka hans misstänksamhet, vilken stegras genom Desdemonas slamsiga och koketta uppförande, så att hon även blir vållande till dubbelmordet, om också ej skyldig. 
<sec/>
Franz Moor är den typiskt medvetne lögnaren som förgiftar fadrens hjärna genom att väcka hans misstänksamhet. 
<sec/>
Erckmann-Chatrian behandla i en novell ett tema som i våra tider av hypnotism och suggestion icke mera förefaller mystiskt. I en småstad observerar man nämligen tid efter annan att personer påträffas hängda i ett visst värdshus’ skyltarm. En psykolog anställer spaningar ifrån värdshusets fönster och upptäcker i huset mitt över gatan en gammal kvinna som nattetid ställer sig med ett ljus och fascinerar en resande som bor i värdshuset mitt emot, till den ändan kostymerad och maskerad i likhet med den olycklige. Sedan hon ådragit sig offrets blickar, förmår hon honom successivt genom imitations-drift att upprepa hennes rörelser tills den förtrollade går ut genom fönstret och hänger sig på skylten. Psykologen gör sig en kvinnlig mannekäng, och tvingar häxan att genom »suggestion» och imitation störta sig ut genom fönstret (eller hänga sig i fönsterposten). 
<sec/>
Sådana vakna suggestioner bedrivas även under det populära namnet »dåliga exempel», och jag har själv sett en ung fideikommissarie mördas genom sina kavaljerer alldeles såsom de sista merovingerna. 
<sec/>
Huru nu Rebekka gått till väga vid sitt mord får man ej veta i Rosmersholm, men just detta förlopp kunde ha utgjort dramatiken i dramat, som nu går i en annan riktning. Hon begagnade förmodligen de gamla kända metoderna att inbilla den svagare hjärnan att den var sjuk, tills denna blev inbillningssjuk, och sedan bevisade eller övertalade hon henne att döden var en lycka. Edvard von Hartmann var ju nära få en process därför att han ansågs ha vållat ett självmord genom sin lära om livets uselhet och dödens glädje. 
<sec/>
Men sannolikt förfor Rebekka omedvetet, eller inbillade sig själv först att hon var stadd i rätta ärender, ty självbedrägeriets ännu outredda makt är ofantlig, och jag tror att många fall av vansinne äro beroende på självbedrägeri; eller äro rena själasjälvmord. 
<sec/>
När kampen övergick från våld till lagliga överenskommelser, måste individen söka dölja sina avsikter; förställning blev nödvändig, och utvecklade sig till instinkt eller omedveten drift. Nekas kan ej heller att språket, naturligtvis uppkommet av behovet att meddela tankar, även utvecklades med fästat avseende på tankarnes döljande, varav ordens mångskiftande och varierande betydelser. Den klokaste, eller den som bäst kunde maskera sina verkliga syften segrade i kampen. Ridderlighet, öppenhet i väsendet kunde endast utan fara finnas under en starkt smidd rock, och de ädla känslorna endast hos den som hade rätt att bära vapen. De små, de underkuvade blevo mera inbundna, och än i dag skall man hos det lägsta ståndet finna mesta misstron och mesta lögnen. En bonde är i allmänhet en mästare i förställning, vilket icke hindrar att han kan bli lurad. 
<sec/>
Om man tänker på våra dagars upptäckter om samhället såsom en vävnad av omedvetna bedrägerier skall man icke behöva anse mänskorna för (medvetna) skurkar, om också man ej kan neka att medvetna sådana finnas, särskilt på de högsta stegen. De som stå överst bryta lagarne efter behag, och de nedre kringgå dem, så gott de kunna, eller fastna i de utlagda snarorna. Den som har egendom behöver ju ej stjäla, följaktligen skyddar han endast sig för angrepp genom att i nödvärn stifta lag om äganderätt. Nog av, lagarne måste oupphörligt ändras, antingen till förmån för de underifrån påträngande eller i och för att hindra vidare kringgående. Uppfinningsförmågan i detta fall har utvecklat sig till en otrolig grad, och att lögn-driften blivit omedveten och automatisk, synes därav att människor få rykte som upptäckare (= reformatorer) när de kunna uppvisa några punkter där lögnen lagrat sig alltför tjockt. Men även därav följer med nödvändighet de rysliga anskrin som hälsa varje sådan upptäckt, då ett intresse därigenom motverkas, en massa existenser hotas. Någon aning om sveket måste emellertid mänskan ha, då man nästan enhälligt ropar på en frågas nedläggande efter längre rivande i densamma, emedan man fruktar få se hela eländet (sanningen) blottat; och icke utan grund är det som sanningen blivit ansedd cynisk, rå, farlig. Att bli sannfärdig, visa sig sådan man blivit, säga sina meningar, sådana de födas spontant i ens hjärna är livsfarligt, och de försök som gjorts ha alltid haft menliga följder. När Rousseau är nog oklok omtala att han stulit en bandstump i sin ungdom, så begagnas denna bandstump sedan för att strypa hela hans tänkar-existens. 
<sec/>
Alla försök att få människor ärliga ha strandat mot den hårda lagen att man måste dölja sina syften, och Europas mest berömda statsman, som hedrade sig med namnet en uppriktig politiker, en ärlig mäklare, måste dölja sig bakom uppriktigheten och sedan ta reträtten till lögnen, såsom under sista septennats-kriget så lysande ådagalades. Att vara uppriktig är således endast att låta lura sig, att lämna ut vapnen, att ge sig. 
<sec/>
Därför har förställning och simulation inträngt genom alla porer i den mänskliga naturen, och de äldsta kulturfolken hava i den konsten gått längst. Orientalen är en mästare i medveten list, och europén lever ännu delvis i ett barndomstillstånd av enfaldig sanningskärlek, under det däremot hans utvandrade ättlingar, amerikanarne återgått till det mera primitiva våldet (revolvern). 
<sec/>
Många äro de masker som tvånget att hyckla ålagt människan. Begäret att få säga andra sanningen, att röja andras hemligheter har dolt sig under många täcken. När man såg att ansvarsfrihet beviljades dåren, men icke brottslingen, simulerades dåren. Medeltidsnarren var en sådan låtsad dåre som av förstarne begagnades både som spion och sanningssägare, där försten själv ej hade mod att tala ur skägget, emedan han kunde ådraga sig ansvar och revansch. Narren blev en ansvarig utgivare som gjorde sig oansvarig genom låtsad idiotism. Och man skall ej tro att till narrar valdes kretiner eller blödsinniga. Enligt de få uppgifter som finnas om deras uppkomst, synas de mestadels ha lämnat skollärarens och soldatens mödosamma stånd för att få njuta av ett dagdrivarliv vilket ej saknade en skymt av makt. Råkade de någongång fälla ett skarpt ord åt försten själv, visste han bryta spetsen genom att skratta med, men narren fick efteråt av piskan erfara att han ej var satt till sin plats för att lära herren sanningen. 
<sec/>
Döljer sig icke humoristen på samma sätt under ett låtsat skratt åt sina egna svagheter, varigenom han både skenbart gör sig till medbrottslig, och på samma gång slugt befriar läsaren från mödan att hålla räkning med honom. Men det är ju fånigt att skratta åt sig själv, och det är icke alls allvarligt menat, ty det behövs bara att en annan instämmer i skrattet så råkar humoristen i misshumör. Satirikern förfar då mera öppet, ty då han går lös på sin fiende och gör honom löjlig, ställer han sig över honom, och talar icke om sig och sina svagheter. Öppet, om man vill kalla hans enkla svek öppet, i jämförelse med humoristens, som är dubbelt. 
<sec/>
Hamlet låtsar vansinne för att oansvarigt få säga sina tankar och på samma gång spionera. Men Hamlet begick därmed ett psykiskt självmord, ty han förlorade slutligen omdömesförmåga och vilja. Hamletstypen slog emellertid starkt an på den nyromantiska ungdomen, vilken under ett låtsat svårmod och världsförakt måste dölja sitt missnöje med restaurationen, och vilka i sina hjärtan troligen med föraktet drabbade den för stunden rådande världsordningen, och icke världen i sin helhet, ty målsmännen för riktningen, såsom Byron och Musset, älskade världen och dess lustar ofantligt. 
<sec/>
Hamlets idé att skydda sig genom låtsat vansinne var icke något originellt eller undantagsfall. Människor med nya tankar tvingas av faran att dölja sig, och man säger numera att Rabelais med full avsikt att dölja sin verkliga mening för ett övermäktigt prästerskap arbetat ut den vanvettigt dunkla stil som råder i hans arbeten, och som givit lingvisterna så mycken möda. Vad skulle han göra? Ange sig som klok hade varit att bestiga bålet, som de kloka rest! – 
<sec/>
Men den av tvånget framkallade Hamletismen har haft sina vådor, och utvecklad till kronisk sjukdom har den haft följder som endast kunna jämföras med självmordsmanien! 
<sec/>
Därom en annan gång. 
<sec/>
1887. 
<chapter/>
<chaptername>Genvägar</chaptername>

<chaptername>Genvägar.</chaptername>

<sec/>
Hennes ungdom infaller i början av 1860-talet. Fadren var gevaldiger vid stadsvakten, en numera avskaffad institution, vilken hade sig anförtrodd stadens inre bevakning jämte fångtransporter och fängelsetjänst. Kåren åtnjöt mycket ringa anseende, och bar uniform från 1820-talet, som hunnit bliva löjlig och ådrog dess bärare alla gatpojkars löje och förskaffat stadssoldaterna ett öknamn, som genom generationer vunnit sådan hävd att de även av bildade personer endast nämndes vid namnet »korvar». Gevaldigern var således en dubbelt stämplad, tillhörande ett ringaktat stånd, intagande en grad som han aldrig genom befordran kunde stiga upp utur. All drivkraft till exemplariskt uppförande saknades sålunda, då möjligheten att förbättra ställningen var avskuren, varförutom den beständiga beröringen med brottslingar av alla slag gav hans sätt att skåda livet en mörk anstrykning. Han blev därför inbunden, missnöjd, svårmodig och begiven på att dricka. 
<sec/>
Modren hade länge tjänat, och slutligen genom giftermålet kommit till en portvaktartjänst, som gav henne en självständig ställning men på samma gång ett pinsamt liv. Gevaldigern, som alla nätter måste sova i vakten, kom endast hem en stund om eftermiddagen och drack kaffe med brännvin, då Tekla alltid skickades bort i något ärende. Äktenskapet var därför mycket löst knutet, men även mindre stormigt än eljes. Huset var beläget vid Svartmangatan snett emot Tyska kyrkan, kanske den dystraste plats i den gamla staden mellan broarna. Det var en åldrig svartnad byggnad med små dunkla fönsterrutor, som varken tycktes kunna släppa igenom eller reflektera något ljus. Hela huset såg hemlighetsfullt och ruskigt ut, och man kunde icke fatta huru ägaren till detta näste kommit på den idén att hålla portvakt. Men detta hade sina orsaker. Huset var nämligen mycket bebott, så att det dels behövdes sträng uppsyn, dels voro hyresgästerna av sådan natur att en portvakt måste skänka sitt anseende åt hyresvärden. En trappa upp var nämligen ett finskt sjömanshärbärge; inpå gården låg ett ockrarekontor och därovanför var en lönnkrog med flickor. Portvaktstjänsten var sålunda icke någon latmanssyssla, ty porten skulle öppnas i medeltal varje tionde minut på dygnet och fick aldrig lämnas öppen. Portvakterskans liv bildade sig sålunda som en fånges och vad värre var en förbrytares, som genom tortyr skulle tvingas till bekännelse. I vissa moderna fängelser har man nämligen ännu i dag den seden kvar, att genom buller i gången störa rannsakningsfångars sömn, flera gånger om natten för att mjuka upp dem. Det fanns sålunda icke en minut på dygnet som hon kunde vara säker för klockan. Skötte hon barnet, måste hon upp och draga i strängen, stod hon vid spisen måste hon springa ifrån och med grämelse se huru kaffet kokade över, låg hon i sängen och allt omkring henne blivit tyst, ögonen slöto sig, nerverna slappades för att lägga sig till vila, pinglade det, och hon måste åter spänna muskler för att draga i strängen. Strängen hade slutligen blivit en ny ledamot som liksom vuxit ut från högra armen. Hennes liv, hela hennes tillvaro hade ombildat sig såsom del av en ringledning. Hon hade förlorat all vilja, allt initiativ, och all hennes verksamhet fick sin impuls utifrån, från en lina som drogs av en främmande, en klocka som signalerade den främmandes vilja, vilken hennes högra arm utförde. Första året medan hon gick med dottern var hon ännu nervsjuk, men sedan hon blev van, kände hon varken behag eller obehag. Hon märkte endast att hon levde, och hon visste att hennes liv stod i närmaste förbindelse med det snöre som hon drog i. Tröttnade hon att dra i snöret, så skulle ingen mat, ingen dryck mera komma fram, och ledsnade hon på det trånga rummet med den lilla gluggen åt portgången, så stod henne friheten öppen – på gatan. 
<sec/>
I detta lilla rum kom Tekla till världen under det att porten dunkade, klockan pinglade och sjömän slogos med kniv i portgången. Hon var ett mycket skrikigt barn, kunde skrika en halv timme tills hon kiknade och blev alldeles tyst samt låg som en död. Hon tycktes vara född med avgjord ovilja för porten och klockan, och kunde på de fem första åren icke vänja sig vid dem, och när hon sedan blev van, hörde hon ljuden även då hon var frånvarande. Satt hon på skolbänken eller var i vakten hos fadren hörde hon klockans: ping-ping-ping, regelns: klack, och portens: bom-bom. 
<sec/>
Modren trodde sig kunna lugna henne med varmt kaffe och en liten droppe brännvin, varmed hon stillade sig själv, men det hjälpte icke. 
<sec/>
När Tekla blev fyra år, släpptes hon ut i portgången och på gården att leka. Gården var som en vid skorsten, med en rad hemlighus på ena långsidan, på kortväggen en stor svarttjärad soplår, ur vilken alltid rann en flod av svart mölja. Om sommaren stod det som ett moln av flugor kring soplåren, och stora svarta råttor kröpo fram ur källargluggarne för att nappa åt sig en morotsstjälk, ett potatisskal eller en klädeslapp, och stundom vågade sig en gråsparv ner från takrännan för att hämta en linnetrasa till sin bosättning. I portgången hade Tekla sin lekstuga bredvid rännstenen där diskämbaren slogos ut och där stora långbenta spindlar tågade på väggen. Ingen var elak eller ovänlig mot henne, och de som gingo genom porten hade alltid en nick eller ett gott ord åt barnet, emedan hon var den fruktade portvaktens dotter. De snällaste voro dock flickorna som bodde en trappa upp över gården. De gåvo henne ofta karameller och bjödo henne med sig upp på rummen, där det var fina förhängen och luktade eau-de-cologne. Modren tyckte icke riktigt om dessa besök, men det var alltid en lättnad att vara av med barnet en stund och veta att det dock var innanför porten. 
<sec/>
Ut på gatan kunde hon aldrig komma, ty modren var aldrig ledig och gick aldrig ut. Solen hade hon ännu icke sett, men när hon stundom satt på gården och med huvudet bakåtlutat tittade upp åt husväggen, över takkanten, såg hon att det lyste ljust däruppe och att det var mycket blått. Men när vintern kom och det låg svall-is i portgången, då var hon instängd hela dagen i den trånga kammaren, där det var så mörkt att ljus måste brinna på förmiddagen, och där det alltid osade av vidbränd mjölk, stekt fläsk eller bränt kaffe. Fönstret åt gatan var klistrat med papper, men Tekla hade gjort sig ett litet hål, genom vilket hon kunde se ut. Men över gatan såg hon endast hörnet av en stor svart byggnad med mycket höga spetsiga fönster. När hon en gång frågade modren vem som bodde där, fick hon veta att det var Guds hus, varav hon insöp den föreställningen att Gud var en mycket lång man som behövde högt i tak och höga fönster. Det som då var hennes enda glädje var fadrens besök. Han var en lång, ljus, blek man, med granna, ovanliga kläder. Knapparne i rocken voro förgyllda och hade en gubbe intryckt som de kallade Erik den Helige; över den mörka rocken lyste i vitt det lackerade kopplet, och sabeln skramlade så stolt när den ställdes i skåphörnet. Men tschakån var ändock det aldra roligaste, där den stod på bordet bredvid kaffepannan, och blänkte och lyste i guld och granna färger, och den stora borsten som stack upp över kullen såg ut som en riktig svart katt. 
<sec/>
Mest talade föräldrarne med låg röst, men stundom hörde Tekla huru orden föllo hårt, kort, skarpt, och då blev hon rädd. Men fadren tystnade alltid av först och tog upp en brun pung, ur vilken han räckte modren några silverslantar, varpå han steg upp för att gå. 
<sec/>
Tekla, som såg att husfolket hälsade fadren med stor aktning, vande sig tro att han var en mäktig och ansedd man, och detta sammanlagt med den auktoritet hon såg modren åtnjuta i huset gjorde att hon snart betraktade sig såsom icke tillhörande de vanbördiga. 
<sec/>
Hon växte upp, utan syskon, utan lekkamrater och hade således ingen att jämföra sig med, ingen att slipa sitt lynne mot. Men så kom den ålder då hon skulle börja skolan. Som fadren var av gammal tysk släkt och man tillhörde tyska församlingen, blev hon satt i församlingens skola för flickor, där man undervisade på båda språken, landets eget och det tyska. När inskrivningen ägde rum, hade modren måst taga sig ledig och följde barnet upp på skolsalen. Tekla ropades upp, och modren tillfrågades om fadrens yrke. När hon svarade: gevaldiger vid vakten, drog ett omärkligt löje över lärarens ansikte, men de andra närvarande föräldrarne och barnen logo öppet så att Tekla märkte det. Utkomna på gatan frågade flickan modren varför man skrattat, men modren kunde intet svar ge. I skolan fick hon dock snart reda på orsaken, och barnet hade upptäckt att hon tillhörde en lägre samhällsklass, ur vilken föräldrarne sökte höja henne genom uppfostran, och i vilken lärarne sökte kvarhålla henne genom att predika förnöjsamhet med den lott Gud givit var och en här i livet. Hon märkte dock snart att de bättre barnen hade vita ansikten och händer, och hon fick längre fram lära sig av andra flickor att dricka vinättika och tvätta händerna med varmt vatten för att också bli vit. Hon blev också snart kinkig, sömnlös och ytterst känslig för intryck, så att hon nästan aldrig kände sig riktigt frisk. Modrens ökade omsorger vande också barnet att betrakta sig som en hjälplös och en sjuk som väntade all hjälp utifrån då hennes jag alltmer försvagades. 
<sec/>
Sålunda gick barndomen framåt mot konfirmeringen. Tidpunkten för detta viktiga uppfostringsmoment är mycket välvist vald, emedan ynglingar och flickor då, under puberteten, befinna sig i halvt hysteriskt tillstånd, alltså äro ytterst mottagliga för vissa intryck. Här inbillades hon nu snart att alla människor äro jämlika, och när hon såg på ett rum samlade barn från alla samhällsklasser, alla åhörande samma lärdomar, såsom om livet skulle dana sig lika för dem alla, blev detta henne snart en ljuv tro. Prästen som var en varmhjärtad, föga reflekterande gammal man tycktes själv hylla den tron, att alla voro barn av samma fader, och han gjorde ingen märkbar skillnad mellan de fattiges och de rikes barn. 
<sec/>
Om aftonen efter storförhöret hade han samlat alla barnen på kyrksalen för att giva dem sista lärdomen för livet och säga dem farväl som omyndiga innan de skulle undfå mysteriet och sedan vandra ut i livet ensamma med sin Gud. Det var kvavt i det lilla mörka rummet från vars väggar stränga mörka ansikten blickade ner ur svarta tavelramar; kakelugnen hettade och mässingslampan spridde ett svagt sken över de bleka anletena, som då och då upplystes av återskenet från den gamle lärarens av det vita håret strålande ansikte. Han hade med skälvande stämma skildrat livets förfärliga allvar för de unga; han hade varnat dem för klipporna, han hade bett dem tro honom som sett livet hurudant det var, och han hade besvurit dem att icke bygga sitt hopp om varaktig sällhet på en så gungande mark som den ostadiga lycka världen kan skänka. 
<sec/>
I detta ögonblick trodde de honom alla. Hovmarskalkens son trodde honom då han sade att även den högst uppsatte kunde störtas och sluta som en utstött; bankdirektörens dotter trodde honom, då han upplyste om att han sett många rike mans döttrar lykta sin bana som tiggerskor. Men i denna sista sköna stund, på detta rum, där de voro avstängda från världen och stodo alla inför Guds ansikte som barn, skulle de glömma att därute i det grymma, stygga livet mänskorna värderade varandra på ett annat sätt, efter lägre grunder, och när de nu i morgon skulle vid nådabordet äta kärlekens måltid tillsammans, glömma att många, många aldrig mer skulle sitta vid samma bord, erinra sig att kanske några skulle betjäna de andra vid andra måltider, och att de nu en enda gång skulle ur samma bägare dricka förbrödringens dryck, såsom Jesus Frälsaren ätit och druckit med de ringaste. – Barn, slutade den gamle, nu inför Gud den Evige, visen er gamle, kanske ende vän, att I ett ögonblick kunnen avlägga världsliga tankar och känslor, att I kunnen känna er såsom bröder och systrar av den enda stora syskonrund som vår frälsare en gång tänkte sig hela mänskligheten, då han själv steg ner bland de ödmjuka fastän hans plats såsom skriftlärd var bland de överste i synagogan; öppnen era hjärtan utan fruktan och utan blygd; och låt mig se ännu i ett ögonblick den ljuva syn mitt hjärta drömde, att även mänskors barn kunna vara änglars likar redan här på jorden. 
<sec/>
Han steg ner ur stolen och låste dörren med rigel, under det barnen uppskakade väntade vad som skulle komma. 
<sec/>
– Nu, fortfor läraren, sedan han kommit upp på sin plats, nu har jag låst ute världen med dess lustar, dess synder, dess orättfärdighet, och nu äro vi ensamme inför människones Son, som kom att nederslå det som var upphöjt och lyfta det förtrampade. Höjom våra hjärtan i den tysta bönen, och när I kännen anden röra er, rena er, ödmjuka er, given varandra det famntag som mänskors barn alltid skulle bjuda mänskors barn utan svek och utan vank, låt mig se du rike yngling som har makten och äran väntande på dig, låt mig se dig öppna dina armar för din trälande broder, låt mig se dig välborna dotter av en ärad och berömd ätt vid din kanske blivande tjänarinnas bröst, och du fattige mans trampade son, låt ditt hat mot de lycklige smälta ett ögonblick, värm ditt kallnade hjärta vid din avundade broders, rena ditt sår, du söker dölja, i din hatade broders famn. Älsken eder inbördes, såsom jag haver älskat eder, given varandra broders- och fridskyssen, nu i detta ögonblick, nu, innan dörren öppnas och världen går emellan, med kiv, nit och ond vilja, ty sedan, ack Gud varför? – skiljas edra hjärtan och vägar, ynglingar och jungfrur därför nu, just nu! Amen! 
<sec/>
Gossar och flickor, som under talet stått i två hopar mitt emot varandra, först betraktande varandra med fruktan, gingo nu under inflytandet av extasen med tårade ögon och öppna armar emot varandra, och under krampaktiga snyftningar omfamnades de och kysstes. Det var som om alla skrankor av stånd, börd, förmögenhet, kön hade fallit, och dessa blyga, som skulle bävat för den ovanliga handlingen, sågo frimodiga och kärleksfulla på varandra. Det grova ansiktet, de frusna händerna, de dåliga kläderna, sågos ej; den svultna och hätska minen hade slätats och den övermodiga hållningen var bruten, den lättfärdiga tonen hade tystnat. 
<sec/>
Från sin plats såg läraren ut över den storm han lössläppt, och bävande för de andar han framkallat, men gripen av att se en dröm satt i full verklighet, sträckte han lugnande ut armarne och bjöd vågorna lägga sig: 
<sec/>
– Frid vare eder, var det enda han kunde framsäga, under det tårar av glädje och hänförelse droppade ner från hans stora mörka ögon. 
<sec/>
Likasom väckta ur en hypnotisk sömn, raglade de unga tillbaka till sina platser. Snyftningarne hördes ännu ryckvis, såsom när ett barn gråtit slut, och med nerslagna ögon liksom blygandes över något orätt eller otillständigt, satte de sig ner på bänkarne och vågade icke se på varann. 
<sec/>
I detsamma tog någon i dörrlåset, som gav ett kort vresigt ljud ifrån sig. Läraren såg betydelsefullt åt dörren; skulle säga något, men kunde endast le, och steg ner för att öppna åt pedellen som skulle in för att sköta om ugnen. 
<sec/>
Det var svårt att komma upp igen i exaltationen, och man hade fallit rakt ner på jorden. Några av barnen logo redan. 
<sec/>
– Ja, vi le nu, sade pastorn, vi le åt våra barnsligheter, när världen kommer och öppnar dörren. Vi skola nog le många gånger åt vår svaghet, åt våra drömmar, åt vårt bästa hopp; men vem vet om vi icke borde gråta i stället. Vem vet? 
<sec/>
Hettan i rummet hade tilltagit, imman rann från de kalla fönsterrutorna, och lampan rökte. Barnen sågo slappa ut och en och annan gäspade. Pedellen gav sin otålighet till känna genom att rassla med eldgaffeln. En allmän avmattning och förlägenhet hade inträtt, och pastorn avslutade snart förhöret med en kort bön efter ett litet tal över texten: Ingen kan undfå Guds rike utan att han varder som ett barn. 
<sec/>
När ungdomen tog på sig kapporna i försalen, vågade de icke se på varandra, och det livliga intrycket av det skakande skådespelet slog upp igen, så att de ej kunde komma sig för att tala om det. 
<sec/>
På Tekla hade saken gjort ett mycket djupt intryck, så djupt att hon ännu gick hemåt över kyrkogården såsom ovaken. Mörkret hade fallit över aprilkvällen och det blåste en ljum sydlig vind som ristade de nakna lindarnes spöknippor mellan vilka stjärnorna syntes såsom glitter på julgranens kvistar. Hon gick steg för steg och höll muftisen framför sig med båda händerna såsom om hon bar en vacker nymålad tavla den hon var rädd att sudda ner. Ibland höll hon upp händerna likasom hon ville betrakta en målning; hon närmade den och avlägsnade den för att få synpunkten eller inprägla den; och när hon sedan slöt ögonen kunde hon mitt i en mänskohop se en mörk, rask yngling, som med utsträckta armar nalkas henne; han sluter henne i sina runda armar, trycker sitt ansikte mot hennes, så att hon endast ser ett hårfäste och två öppna ögon som spruta in eld i hennes, och i hennes mun inandas en annan mjuk mun vällukter, och på sin överläpp känner hon en svag tryckning av ljumt silke. Hon omfattar honom med sina armar och känner sina darrande kalla händer värmas av hans rocks varma ylle; hennes kind lutar sig mot ett veckat vitt linne, vitt som frälsarens kläder i förklaringen, och mitt på bröstet lyser en granatröd bloddroppe, som är kall och trycker hårt mot hennes tinning så att hon vill skrika, men smärtan är så ljuv och hon trycker sig än hårdare mot den vassa stenen så att tinningbenet ömmar. Därpå hör hon Mästarens röst: frid vare eder; armarne släppa sin omfamning, hon vacklar tillbaka såsom ur en sömn, ser lampans röda låga vila över det mörksköna huvudet såsom den helige Ande över lärjungarnes i Emaus; ser de stränga svarta ansiktena från väggen stirra ner med ögon som röra sig snett, och så kommer den halte pedellen och stänger ugnsluckan. Hon stannar vid kyrgårdsporten och framkallar synen om igen från början; hon öppnar kappan och luktar på klänningsbröstet, från vilket stiger en svag vällukt av liljekonvalje, och hon böjer huvudet för att kyssa den bruna bombasinen, men halsen stramar mot kragen. Och se, då växer en vit ört ur vänstra sidan med sex små rynkade klockor på en ljusgul stängel mellan två vassgröna blad och den klänger sig upp mellan hennes unga bröst och räcker sig mot hennes mun för att bli kysst. Och det ilar genom brösten som om det ville spruta mjölk ur dem, och hennes ben darra, så att hon måste hålla sig i de stora järngrindarna. I detsamma hör hon hornstötar uppifrån torget; det ringer som med en auktionsklocka oupphörligt, oupphörligt; hundar skälla, gossar skrika, och så kommer ett buller rullande fram för den smala gatan, ett tunt men dovt buller som av hamrad koppar; det tjocknar och vältar fram, och nalkas stort, rött som ett eldsken, som lyser upp skyltar och stenornament och små fönsterrutor; det nalkas henne, och nu rusa fyra svarta hästar med eld i ögonen och eld från seldonen, och en blodröd vagn med sotade män i guldhjälmar störtar förbi och på vagnen slingra sig svarta ormar kring blodtunnor med en fallbila, allt under det klockan ringer, hornen tuta och eldskenet yr omkring vagnen. 
<sec/>
– Vad gör du där? frågade modren som kommit för att hämta Tekla från läsningen och fann henne stående likblek med händerna stelnade omkring järngrindens tenar. 
<sec/>
– Såg du mor? frågade flickan. 
<sec/>
– Visst såg jag brandkåren, svarade gumman, och det brinner ju vid Slussen. Men du är ju sjuk, Tekla! Är du inte sjuk? 
<sec/>
– Jo, jag tror det. 
<sec/>
– Kom hem då, för all del. 
<sec/>
Och modren ledde dottren över gatan in i det lilla portvaktsrummet. 
<sec/>
Tekla sov icke den natten utan låg halvvaken och tänkte över pastorns ord och det ovanliga uppträdet hon bevittnat. Alla människor voro syskon och lika inför Gud; huru skönt att veta det; men varför icke också inför mänskor? Varför icke ens lika inför prästen i kyrkan då de rika hade bästa platserna med bänknycklar och de fattiga stodo på gången? Det kunde hon icke svara på. Varför hade pastorn stängt dörren då de skulle kyssa varann, gossar och flickor? Var det orätt att man kysste varann efter som ingen främmande skulle se det? Troligen var det icke rätt efter som hon icke hade lust att tala om det för modren. Ibland under nattens lopp när klockan ringde och modren vaknade erfor hon ett rasande begär att tala om allt för modren, att få säga högt: han kysste mig, den mörka gossen, men hon höll igen av fruktan att nöjet skulle förgå i samma ögonblick hon omtalat det. Det var en hemlighet mellan dem och pastorn, säkert en hemlighet efter som dörren stängdes. 
<sec/>
Och hon gömde den i sitt hjärta. 
<sec/>
Konfirmationsdagen föll in med en solig aprilmorgon, då bofinkarna kommit igen och börjat reda bo i kyrkogårdens lindar. Klockorna ringde så klart i den rena höga vårluften då Tekla med far och mor gick i sin vita klänning, barhuvad till kyrkan. Fadren bar sin stora mundering och hade en röd borste i tschakån, och mor var klädd i svart. Den gamla mörka kyrkan syntes Tekla så ljus och hon trädde in under den granna stenportalen såsom till ett besök hos Gud, där alla mänskor voro syskon. 
<sec/>
Solen lyser på mässingskronan i taket, på predikstolens och altarets förgyllningar och orgelns tennpipor skina nyskurade som silver. Folket är helgdagsklätt och fruntimren bära ljusa vårdräkter. Men uppe vid altaret sitter nattvardsungdomen: gossarne svarta och flickorna vita; bleka, upprörda; sjudande av vårluften och vaknande drifter, skakade av väckelser till tanke på livets stundande allvar och manbarhetens nyvunna rättigheter; bävande för det offentliga uppträdande de skola bestå, och nyfikna på mysteriet som väntar. 
<sec/>
Orgeln spelar, prästen talar, den mörka ynglingen ser oavvänt in i Teklas ögon så att hon slutligen tröttnar att vända sig bort och så låter hon blickarne vila i hans och där stanna de. Det synes henne som om de sutte ensamma och talade vid varandra; talade om sagor, om skolan, om julaftnar, om vad de hört, om vad de tänkt om dagen och drömt om natten. Och när predikan är slut känner hon det som om de två varit mycket länge bekanta. Hon kan utantill hans panna, hans hår, hans lilla svarta mustasch, hans fina korta haka; hon känner knuten på hans vita halsduk, hans rockuppslag och hans klockkedja; och hon tror sig förnimma lukten av liljekonvalje genom hela kyrkan. 
<sec/>
Så är ögonblicket inne att de skola fram till altaret. Tekla tänker icke mer på mysteriet utan på kärlekens måltid med syskonen av samma fadershus. Hon får sin plats bredvid en flicka i vitt siden och svarta lockar som knuffar henne i sidan då hon faller på knä på hennes plisserade kjol. Men det purpurröda vinet i den gyllene pokalen är festens och det fulla hjärtats glädjedryck, och det vita oblatet är rike mans överflödsbröd; officianterna i scharlakanssammet med guldbårder gå omkring som den rike mannens munskänkar och på silvertallrik betjäna Lazarus med smulorna, utan att släcka hungern eller törsten men väcka dem båda. Men till glädjefesten sjunga skolbarnen litanians sorgesång, såsom en kör av hungriga, och orgeln klagar fram melodien, jämrande, stönande såsom om den nedkallade all världens olyckor och elände över dessa barn som trott sig gå en vacker och en glad stund till mötes. 
<sec/>
Allt var över; föräldrarne mottogo sina barn med omfamningar, och barnen skildes från varandra glada att det var till ända. 
<sec/>
Konfirmationen hade ett inflytande på Teklas utveckling som sträckte sig långt fram i tiden. Såsom inledning till det råa vardagslivet kunde intet vara mera olämpligt. Klass-skillnaden, beroende på utvecklingens och ärftlighetens lagar, kunde icke upphävas, om än något jämkas och ändra gestalt. Gårdagens gesäll var morgondagens mästare, och tjänarinnan var snart som hustru matmoder. Dessa vackra läror om mänsklighetens broderskap, uttänkta av de små kunde aldrig få de stora med sig, och föräldrarne skulle säkert aldrig kunna känna sig som jämnåriga med barnen, då de faktiskt voro före dem i ålder och erfarenhet. Men det var en tröst för de svaga att få tro det, och Tekla ville så gärna tro att dessa unga flickor med den skära hyn voro hennes systrar, lika gärna som hon ogärna, ja med fasa ville räkna dessa fallna kvinnor som bodde över gården som sina anhöriga eller jämlikar, ehuruväl Jesus även hade medräknat Maria Magdalena bland sina systrar. Att vara demokrat uppåt, men inte demokrat nedåt, det är vår demokrati och var också Teklas. 
<sec/>
Hittills hade det varit Teklas göromål att bära mat till fadern om middagarne. Detta hade alltid varit plågande för henne, ty det rödbetsade lilla skåpet ådrog sig alltid en obehaglig uppmärksamhet, och hon såg inga andra än tjänare och vakter bära matskrinet. Efter den högtidliga akten varigenom hon utträtt ur barndomen fick hon fullt medvetande om att detta ärende till vakten var något ringaktat, och nu uppfinner hon alla tänkbara gränder som obemärkt kunna leda ned till kasernen. Gränderna finner hon upp, men de äro mörka, trånga, smutsiga, och i dem möter hon endast fattiga och illa klädda människor som icke se med förakt på henne. Värst är dock när hon skall gå förbi det lilla stycke av det öppna torget som ligger framför vakten vid Rådstun. Hon vill där sjunka genom jorden, draga mössan över ansiktet, bli osynlig som man blir i sagorna, och hon hittar på att fälla ögonlocken, så att hon endast ser de fyrkantiga gatstenarne framför fotspetsarna. Var gång hon kommer ut ur den mörka grändens mynning och ljuset från den öppna platsen slår emot henne, faller hon i svettning och ångest, och det är för henne som att simma över en sjö, eller gå på en spång över ett bråddjup. Men när hon fäller igen ögonlocken går hon med snabba säkra steg mellan hästar, bärare och åkdon utan att bli knuffad av någon. Emellertid äro dessa ögonblick så förfärliga för henne att hon även om söndagarne vid samma tid faller i ångest fastän hon då är befriad från tjänstgöringen. 
<sec/>
När hon kommer in i vaktrummet där fadern vistas, brukar väbeln taga henne under hakan och fråga henne hur hon mår. Detta har han gjort i många år, men nu en dag, när han vill göra det om igen, säger fadern med sträv röst: 
<sec/>
– Låt vara med karesserna! 
<sec/>
– Hm! svarar kamraten, det är ju vår Tekla. 
<sec/>
– Jag tycker inte om det där, brummar fadern igen. Kan du inte se att flickan har lång kjol. 
<sec/>
Tekla visste nu att hon inte var barn längre, och hennes blivande ställning som tjänare började bli henne klar, och oroade henne. 
<sec/>
En middag hade hon smugit in i sin sist upptäckta gränd, vilken förkortade vägen över torget med åtskilliga steg, och med ångest slående ner ögonen så att hon numera av vana verkligen trodde sig vara osynlig, lämnade hon trottoaren vid husväggen och begav sig ut på den fria platsen. Men i dag hade man hackat upp isen och den låg i stora stycken kant vid kant så att det rörde sig som havsvågor under fötterna. Vacklande sätter hon till att springa över de hårda kammarne, undviker hästhuven på känsel när deras mjuka nosar snudda vid hennes kappärm, hör körsvennernas rop som i en dröm, och skall sätta foten på trottoaren, då hon törnar mot en herre, av vilken hon endast ser ett par blankborstade kängor och ett par blåkantade byxben, ty hon vågade ej se upp. Sammanstötningen var våldsam så att tallrikarne i matskrinet med en stark skräll slogo tillsammans och troligen krossades, ty nu rann en flod av ärtsoppa på klapperstenarne. Tekla blygdes, så att hon föll i gråt, men kände en behandskad hand fatta i hennes arm för att stödja henne, och hörde en röst som med mjuk, deltagande klang sade: förlåt! 
<sec/>
Hon såg upp, och kände igen den mörke ynglingen, som med en lyftning på hatten gick vidare framåt gatan. Skälvande och gråtande inträdde hon till fadren i vakten, som tröstade henne så gott han kunde, och förebar att han gärna åte på krogen i dag. 
<sec/>
När Tekla kom hem arbetade hennes huvud under kallfeber. Hon satte sig på en halmstol i portvaktarrummet och stirrade rätt framför sig utan att kunna tala. Oaktat hon var mycket hungrig, åt hon ingenting. Det var henne en njutning att plåga sin kropp, och livet låg för henne så förhatligt som en fientlig mörk makt, inlagd inom henne själv och som hon ville tillintetgöra genom att undandraga den näringen. 
<sec/>
Hon blev sittande på samma stol till inemot aftonen. Modren frågade henne titt och ofta huru hon befann sig, men tröttnade slutligen när hon ej fick något svar. Till kvällen åt Tekla med stark matlust och gick sedan till sängs. Om morgonen därpå hade hon huvudpina och blev liggande till klockan tio. 
<sec/>
– Tänker du resa på dig i dag? frågade modren som ville ha fejat. 
<sec/>
– Jag vet aldrig om jag står bi, mor, svarade Tekla. 
<sec/>
– Hur är det med dig då? Du ser ut som om du skulle ha ältan, sade modren. 
<sec/>
– Ältan? upprepade Tekla. Ja inte vet jag hur det är, men, hur är det när man har ältfebern. Fryser man? 
<sec/>
– Nej, det behöver man inte, svarade modren, för man kan bara ha feber, som kommer igen en stund på dagen. 
<sec/>
Tekla blev tyst liggande i sängen en halv timme, och såg på väggklockans visare huru de flyttade sig långsamt fram emot elva. Stundtals höll hon andan tills blodet steg henne åt ansiktet, och drog täcket upp över munnen; stundtals andades hon häftigt tills pulsarne ökade fart. Därpå kallade hon på modren med matt stämma: Mor, viskade hon, känn efter om jag har ältfeber. 
<sec/>
Modren lade sin hand på hennes panna och sade att den kändes mycket het. 
<sec/>
Tekla blev liggande och såg nu på huru modren började rusta med middagen. Hon blåste eld i spiseln och skar sönder en salt torsk, som hon vattlagt kvällen förut. Därpå slog hon vatten i en panna och lade torsken i. Snart spred sig den unkna lukten av salt torkad fisk genom det trånga rummet och Tekla som hade motvilja mot denna rätt drog täcket över näsan. Men nu steg spiselvärmen och strålade ut mot sängstället, så att det hettade på sängkläderna. Tekla vände kudden och ansiktet mot elden och lyssnade på vattnets bubblande i pannan. 
<sec/>
Modren hade tagit fram matskrinet och under sakta brummande plockat ur de sönderslagna kärlen. 
<sec/>
– Nu går jag ut och köper en ny soppskål, sade hon; tag klocksträngen du, och hav ett öga på elden. Jag är strax tillbaka. 
<sec/>
Och hon kastade duken över sig och gick. 
<sec/>
När Tekla blev ensam, steg hon upp ur sängen och rätade ut sina lemmar. Därpå gick hon till fönstret och tittade ut genom sitt kikhål. Solen sken, kajorna snattrade på kyrkogården, och vita moln drevo för vinden. Hon längtade ut från det kvava rummet och de varma sängkläderna, som ville kväva henne med sin lukt av gammal sjöfågelfjäder. Hon ville ut, långt bort till soliga ställen, där sjöluft susade och gröna träd skuggade, men när hon såg det röda matskrinet på bordet, och visste att utan det, utan denna slavbörda, som fängslade henne, hon ej kunde komma ut, föll hon i raseri och kastade sig i sängen igen, dök ner i fjäderbolstern som om hon ville dränka sig, kväva sig och aldrig mer se dagens ljus. Men så ringer det i klockan pling-pling-pling, hon kallas till besinning och drar i strängen; porten knarrar och säger klack-klack; modren är åter hemma. 
<sec/>
Klockan har blivit framåt tolv och gröten kokar bredvid den påsatta potatisen. 
<sec/>
Modren ser på klockan och matskrinet. 
<sec/>
– Nå, Tekla, säger hon, tror du dig om att kunna gå till far med mat i dag? 
<sec/>
– Nej hur kan mor tro det; jag är ju så het som en ugn. Känn ska du få känna. 
<sec/>
Och modren, som ånyo lagt sin hand på flickans panna, finner att hon har febern. 
<sec/>
– Jag får väl skicka fru Westerlund då, säger hon, men det kostar mig alltid en fyra skilling. Westerlundskan nerkallas och Tekla kryper under täcket medan det förfärliga matskrinet ställes i ordning, och när gumman gått ut genom porten och den smällt igen, andas hon åter och faller i en lätt slummer, som varar en timme. 
<sec/>
Som hon vaknar, känner hon en stark kaffelukt som genomträngt och utplånat fisklukten, och när modren frågar hur hon befinner sig, tror hon att det är bättre nu. 
<sec/>
– Ja ja, säger gumman, det är nog ältan det där; men nu ska du vara försiktig. Om du mäktar ska du ta väl på dig och gå ut och gå dig varm. 
<sec/>
Tekla hyser några farhågor att hon ej mäktar, men slutligen ger hon efter för modrens föreställningar och klär sig för att gå ut. 
<sec/>
Med sin vårkappa och den nya parasollen anträder hon vandringen. Solen står ännu högt på himlen och gatorna äro fulla med folk. Hon trippar så lätt Västerlånggatan fram till Mynttorget, kommer ut på det solbelysta torget, utan att få ångest eller slå ner ögonen, och över Norrbro fortsätter hon till Skeppsholmen. Luften gör henne så gott, mänskorna se så glada ut efter den långa vintern och staden är så vacker; lätta äro stegen när hon icke har det tunga matskrinet att bära, och de mötandes blickar äro så vänliga eller åtminstone icke så förkrossande. 
<sec/>
Hemkommen igen förklarar hon sig må väl, men vem visste huru det skulle gå i morgon, om det nu verkligen var ältan. 
<sec/>
Följande morgon är Tekla sjuk igen och blir liggande till eftermiddagen, då hon efter en kort sömn stiger upp för att göra sin vandring. Nu har man full visshet om att det är vardagsältan, och läkaren bekräftar saken efter att ha hört sjukdomens sätt att yttra sig, och numera kan Teklas hjälp i hushållet ej påräknas mer. 
<sec/>
Tekla var neuropat, tillhörde alltså de svaga, vilka duka under i kampen om tillvaro och ställning. I det mänskliga samhället har begäret att stiga på den sociala skalan utvecklat sig till en instinktiv drift, och alla normalt anlagda människor se överallt småningom en viss del av sina förhoppningar på en förbättrad ställning förverkligad. Men de svaga eller urartade skulle gärna trots känslan av sin oförmåga vilja uthärda kampen och komma upp; därför yttrar sig också otillfredsställelsen med verkligheten hos dem starkast. De ha icke kraft att bära livets bördor, kunna icke anpassa sig efter omständigheterna, därför måste de böja sig eller hitta på vägar, där de undvika de stenar, som de icke kunna lyfta undan eller hoppa över. Alla missnöjda äro svaga, men emedan styrkan inte står till deras förfogande gripa de medvetet eller omedvetet till list för att vinna sitt ändamål. Lejonet, som blivit gammalt och tandlöst, låtsade sig sjukt. Simulation är de svagas stora uppfinning, som de förmå utveckla med betydande färdighet. Ett så litet gangliedjur som knäpparen (Elater) förstår, oaktat det saknar ryggmärg och hjärna, att ställa sig som dött, och medan åskådaren fördjupar sig i betraktelser över den så hastigt hädangångna, bringar djuret sig i säkerhet med den lilla hoppmaskinen det bär under magen. 
<sec/>
Men hos människan av svag konstitution synes begäret att stiga ha växt med svårigheten att uthärda. Alla de mänsklighetens lagar, som äro ålagda varje individ, varhelst han må befinna sig, kännas mest tryckande för den nervsjuka, och han nöjer sig i regel inte med att klättra upp ett stycke på berget för att kunna andas, utan han måste upp på toppen, eller han spränger berget i luften. Därav kommer sig också moderna människors, storas som smås, oerhörda missnöje med allt som står över dem och som pessimisterna, de nervsvagaste av alla, bragt på följande formel: »Lägg en torpedo under arken!» 
<sec/>
Tekla, den troligen obetydliga flickan hade genom en mängd ogynnsamma förhållanden i hemmet och uppfostran blivit en »sensitiva»; hade vidare genom iakttagelse funnit i fadrens ställning på en missaktad och för befordran hopplös plats, ett hinder på hennes väg; hade genom lärdomarne i kyrkan om ett påstått jämlikhetstillstånd fått hopp om en framkomst i livet och slutligen upptäckt att hennes syssla som tjänare skulle stänga möjligheterna för henne. Hon hade insett att hon ej ägde kraft att undanröja hindret, ty att uppresa sig mot föräldrarne förmådde hon ej. Instinkten och omständigheterna hade fört henne på omvägen, om hon också ej kunde få äran av att ha uppfunnit vara skolsjuk. 
<sec/>
Befriad från arbete hade hon nu god tid att utveckla sin förmåga att få sin vilja fram. De dagliga vandringarne samlade åt henne ett förråd av iakttagelser på människorna som hon med otrolig färdighet kunde begagna. Hon lärde sig se huru de förnäma damerna hälsade varandra, huru de förde händerna med parasollen, hur de rörde fötterna när de gingo; och hon såg snart att de icke gingo som andra fattiga människor; hon såg efter huru långt bakut hatten skulle sitta; huru pass högt man kunde lyfta kjolen, huru djupt man hälsade med huvudet. Och hon hade snart lärt alla dessa frimurartecken som de högre klasserna finna upp för att känna igen varandra, och för att hålla de underifrån påträngande från livet. Alla dessa små knep, vilka såsom dagens lösen i fält, oupphörligt måste förnyas för att de ej skola missbrukas till överrumpling av fienden, som snart hade lärt dem. Detta inhämtade hon lätt, och kunde hastigt tillämpa, men svårare var det att följa med de rikas ständigt växlande mode. I dag var man modernt klädd och hade funnit likheten med de stora, men om tre månader var man oförvållandes bliven efter, och såg ut som en piga. Man var undansatt innan man visste ordet av, och den kampen var förtvivlad att hålla ut. Snart hade hon emellertid upptäckt Jacobsons stora modemagasin på Drottninggatan, där en rörlig docka förmedlade de sista orderna från Paris, där signalen gavs att passet var giltigt. Snabb i uppfattningen varsnar hon genast hemligheten, antingen den ligger i klänningslivets skärning, i polonäsens fall eller plisséernas anordning, och om kvällarne sitter hon och tar upp sömmar, fäller veck, eller syr in. Färgerna ha snart inga hemligheter mer för henne och hon förstår undvika sådana som skrika och draga granskarens öga på tygets beskaffenhet. Hårets läggning var mindre kostsam att härma, men det förnäma ansiktets minspel, det lugna, säkra uttrycket, som anger en oberoende ställning, hade hon svårare att tillägna sig. Det behövdes på gatan endast en stark forskande blick, och hon for tillsammans som en upptäckt förbrytare och kände sig som en utklädd. 
<sec/>
Modren märkte strax förändringen i Teklas hela väsen, men flickan hade en förmåga att ge skäl för allting att hon snart tystades, och hon såg icke utan en viss förnöjelse hurusom hennes barn växte till sig och antog en ädlare form än hon själv förvärvat. Fadren visade någon oro, och kännande sitt klassödes tunga hand över sig och de sina ville han försöka varna: 
<sec/>
– Har du sett på Tekla, frågade han modren vid eftermiddagskaffet. 
<sec/>
– Ja, hon växer till sig, sade modren. 
<sec/>
– Jaa, men det är inte det, invände fadren. Hon börjar på att ta förnäma later. Det där hamnar i helvete. 
<sec/>
– Varför det? Tror du inte jag vakar över henne? kastade modren fram, förnärmad av misstanken. 
<sec/>
– Ja, ser du, gumma, om hon hade utsikt att bli väl gift, men det har hon inte. Och då är det bättre stanna hederlig i sin ställning. 
<sec/>
– Vad vet du om hennes gifte? Har kanske inte fattigare flickor än hon blivit fina herrars fruar? 
<sec/>
Mera kunde Tekla inte lyssna sig till, men det var nog. Häxorna hade viskat i lady Macbeths öra och lady Macbeth i modrens, så var utsädet nedlagt i hjärnans alltid feta jord. De tysta tankarne inom henne hade gått ut på rov och kommo nu hem igen mättade och starka till nya strövtåg. 
<sec/>
Följande dagar, sedan Tekla fullständigt men småningom tillfrisknat, och hon under tiden bevisat modren att det icke var passande att en ung välklädd flicka bar ett matskrin, emedan hon därigenom utsatte sig för simpla karlars råheter på gatan, gick hon likasom på trots sin middagsfärd in över Riddarhustorget förbi Rådhuset. På samma trottoar där hon fallit den svåra dagen efter vilken hon blev sjuk, möter hon den mörka ynglingen. Han hälsar kort, likgiltigt och går vidare. Sedan hon gått ett stycke längs Myntgatan, går hon över på andra sidan och vänder på andra trottoaren tillbaka till torget, just lagom för att se honom taga av inåt Nygatan. 
<sec/>
Dagen därpå går hon vid samma tid på Nygatan och blir förvånad över att träffa den unge herrn igen. Men han ser också förvånad ut, hälsar förläget, och rodnar lätt. 
<sec/>
Nästa dag möter hon honom igen. Hon har sett honom på långt håll, känt igen hans hatt som har en lindrig lutning framåt, kastande en skugga över ögonen som gör att de se större ut och få ett drömmande uttryck. Hon har tagit hans blickar redan på avstånd och hon håller dem i sina tills han hälsar. Men nu lyfter han hatten med ett plågat uttryck i ansiktet såsom om han erinrat sig att han en gång omfamnat och kysst detta fruntimmer, vilket han aldrig skulle få tala vid. 
<sec/>
När Tekla följande middag råkar honom igen, tänker hon på att denna unga man kysst henne och hon känner att hon bleknar, på samma gång hon ser hans ansikte uttrycka en oro, och hans högra fot gör en hastig rörelse som om den ville stiga ner och gå över till henne. 
<sec/>
Hon blir borta i sex dagar och kommer så igen. På avstånd ser hon hans blänkande hatt, därpå komma ögonen fram, och de fånga hennes; men i detsamma färdas en ölvagn förbi, och hon ser blott hans ögon som hälsa glada såsom till ett återseende. 
<sec/>
Sommaren kommer, på gatorna blir det öde och tomt, och Tekla ser icke sin vän mer, ty han bor nu på landet. Det blir ett tomrum i hennes liv, och det synes henne som om mörker fallit sedan solen kom och tog bort hennes enda glädje. I ensamma stunder på kyrkogården satt hon och rannsakade sig, sökte reda sina tankar, anställa betraktelser över sig själv. – Vad ville hon denna unga man? frågade hon sig. Antaget att han talade till henne, att han steg in i hennes kammare när hon var ensam, och att han sade: se här är jag, vad vill du mig, ty jag ser på dina ögon att du vill mig något? Vad skulle hon svara och vad skulle hon göra med honom? Ingenting skulle hon kunna svara, ty det var henne en så djup hemlighet, att hon heldre skulle dö än svara, även om hon ett ögonblick misstänkte vad hon skulle svara. Vad skulle hon göra med honom? Ingenting! Inte ville hon kyssa honom, icke kunde hon omfamna honom, eller be att få arbeta åt honom, leva för honom. Vad ville hon honom då? Hon ville att han skulle vilja komma till henne och be att få kyssa hennes ögon, omfamna henne, rent, oskyldigt som den där gången i kyrkan, att han skulle be att få leva för henne, arbeta för henne, trösta henne, pyssla om henne. Vad ville hon då honom? Hon ville att han skulle be att få ge henne något! Det var hon som sålunda ville begära något av honom? Åh nej. Begära, tigga? Nej, nej, nej! Han skulle komma och begära att få ge ... Där stannade hennes tankars ringdans, och harmsen över de elaka tankarne som grinande gott förstånd kommo fram som stadens ynglingar och togo henne på bar gärning, steg hon upp för att röra sig, gå sin väg från bänken och trädet som kanske hört vad de tysta angivarne haft att säga, och stirrande rätt framför sig, såsom om hon försökte att tänka på ingenting gick hon nedför backen till Nygatan. Där kände hon varenda skylt, vartenda fönster; där hängde urmakarens klocka som visade när han skulle komma; där var gjutarens, där hans hatt först brukade dyka upp, där voro grosshandlarnes många kontor, där han hälsade sista gången. Tekla går framåt, framåt såsom om hon väntade få se honom; hon kastar ögonen åt högra sidan, känner en brinnande längtan att se honom, önskar att han just nu skall komma, vill att han kommer, fordrar att han kommer, ty han måste komma, eller kastar hon sig ner och dör. Och se – där kommer hans ögon med hattens skugga, och han ser på henne, men kallt, forskande, främmande, och hans drag förändra sig, från hans ansikte växer ut ett långt kindskägg, och hon stirrar en obekant herre i ansiktet som tänker hälsa, osäker om han känner detta fruntimmer eller ej. 
<sec/>
Tekla går hem igen, lycklig att ha sett honom i tankarne ett ögonblick. Och hon kommer åter nästa dag och »häxar fram» honom som hon kallar det. 
<sec/>
Så går den heta dova sommaren med sysslolöshet för Tekla, vars huvud laddar sig med planer halvt medvetna, halvt omedvetna, utan att hon utför någon. På ständig vakt mot modrens förstånd, som stundom flammar upp och inser att detta liv icke kan vara nyttigt för hennes dotter, övar hon sin vältalighet och sin förmåga att snärja den gamla så att hon alltid ger sig. 
<sec/>
– Ja du kan då förvända synen på mig, säger hon. 
<sec/>
Fadren börjar beundra hennes gåvor och ju mer han beundrar, dess blindare blir han: 
<sec/>
– Det finns något hos den där slynan, säger han, och nickar som om han böjde sig ner för detta djupsinne som han kallat till liv. 
<sec/>
Tekla har numera kommit så långt att hon kan ur föräldrarnes besparingar framkalla de pengar hon behöver till sin paryr. Men när modren frågar om hon icke vill lära sig något nyttigt i stället för dessa pengar, svarar flickan: 
<sec/>
– Vad tjänar det till att lära något? Jag lever inte länge. 
<sec/>
Då blir modren tröstlös och tror att så är, och så gör hon allt vad dottren vill för att icke förkorta hennes dagar. 
<sec/>
Varje söndag gick Tekla i kyrkan. Första tiden efter konfirmationen fann hon det något kallt att icke vidare få sitta i koret som läsbarnen gjort, och hon kände, att hon icke mera hade samma uppbyggelse som förr av att höra predikan. Hon var icke längre med bland huvudpersonerna, som riktade uppmärksamheten på sig; och hon fick stående på gången bevista gudstjänsten, under det att de förnäma bekvämt bredde ut sig i sina abonnerade bänkar. Men nu på sommaren, när de förnäma bodde på landet, öppnades deras bänkar, och som det var litet folk i kyrkan kunde Tekla alltid finna sig en god plats. Det var som att leva i en annan krets de timmar hon satt i bänken. Där lågo kuddar med broderade namnchiffer och fotpåsar av sjubb, som spredo en doft av parfym omkring sig. Där funnos psalmböcker med silverplåtar, och under bönpulpeten hittade hon en liten luktflaska av agat. 
<sec/>
När det var mycket ont om folk i kyrkan, och prästen av vana vände sig till de förnämas bänk, tyckte Tekla att han talade ensam till henne och hon gav med svaga rörelser på huvudet tillkänna att hon hörde honom, och hon förstod honom; hon och han ensamma visste Guds rikes hemligheter som för dem där bakom aldrig skulle kunna bli uppenbara. Och hon var redan så djupt inne i sin dikt om inbillad storhet att hon kände ett visst medlidande med de blygsamma som ej vågat sig fram dit hon vågat. 
<sec/>
Så gick slutligen sommaren till ända, och Tekla hälsade det första höstregnet med en stilla glädje. På kyrkogården dansade snart ett och annat gulnat löv omkring gravvårdarne och det blev kallt att sitta ute. Nu måste han snart komma igen, tänker hon – och han kommer. Hon ser honom igen efter tre månader, men hans ansikte är förändrat. Han har icke allenast blivit solbränd och fet, utan där ligger ett nytt uttryck i hans drag. Han ser lyckligare ut. Lyckligare efter dessa tre förfärans månader. Han har sålunda icke saknat henne, han har icke varit olycklig! Han har sett solen och sjön, men hans ögon hava även sett in i andra, och de glänsa ännu av reflexerna från dessa ögon. Han måste sålunda älska en annan! 
<sec/>
Tekla går hem och lägger sig till sängs i åtta dagar. Därpå stiger hon upp som om ingenting hänt, men stark och beslutsam. Hon går sedan varje dag på Nygatan vid vanlig tid, såsom om hon gick till en tjänstgöring, och så gick hon hela vintren igenom tills det blev vår. 
<sec/>
Pingstmorgonen strålade över Riddarholmen där de nymålade ångbåtarne lågo och bolmade rök. Helgdagsklädda människor strömmade där samman för att fara på lustfärd ut i Mälaren. Gesäller med syrener i hattarne, borgare med matsäckar, bokhållare med gitarrer hängande vid ett blått band, torgfruar i storblommiga klänningar och fullt med guldringar på fingrarne, flickor i röda garibaldiblusar, barn med bollar och trumpeter, stadsbud med nyblankad mässingsskylt i mössan, poliser, skottkärror, artillerister med blänkande mässingsinstrument, sångföreningar med flygande fanor rörde sig i ett brokigt virrvarr framför landgångarne. Ångvisslor pepo, resgods skramlade oupphörligt, skeppare hojtade, skeppsklockor ringde, propellrar plaskade i vattnet. Riddarholmskyrkan slår nio, och alla stadens och malmarnes kyrkklockor ringa förstgången. Det står en ånga av kvävande talglukt, maskinolja, stenkolsrök, svett, av berusande syrendoft och dövande hägglukt, över den rörliga levande massan, som kommit utströmmande från mörka verkstäder, fuktiga bodar, rökiga kök, unkna barnkamrar för att andas sjöluft och som nu trängas för att komma ombord på festligt flaggprydda och grönklädda båtar. 
<sec/>
Praktfullast visar sig den stora propellerångaren Aurora som är blåmålad med cinnoberröd vattengång och har lejdare fulla med signaler, flaggor och standar mellan masttopparne, och vars akterdäck är inrättat till en lövsal med stora björkruskor. Däcken äro redan fyllda av medlemmar i sällskapet »Sanna vänner» som förhyrt fartyget till sin högtidsdags firande. Herrar i stora breda sidenband i vitt och rött samt sin ordens insignier på bröstet springa omkring och bereda platser åt fruarna, och när landgången dras in börjar musikkåren spela på kommandobryggan. Ångaren backar ut i sällskap med tio andra och musikanterna överrösta varandra så att Boccacciomarschen faller in i »Sätt maskinen i gång, herr kapten», och jägarkören ur »Friskytten» i Bellmans »Blåsen nu alla». Alltsammans, larmet, lukten, färgerna och rörelserna, liknar en orgie. 
<sec/>
På akterdäck sitter Tekla halvdövad med sin mor, medan fadren är nere i försalongen med styrelsemedlemmarna för att vidtaga anordningar. Hon har redan granskat damernas snörkängor och klänningar och funnit att hon råkat i ett sällskap som var henne likgiltigt. Hennes ansikte är blekt, och ljuset som tränger genom det unga björklövet kastar in något svagt grönt i skuggorna, som ger hennes utseende ett visst sjukt förnämt. Hennes stora svarta ögon med den starkt vidgade pupillen stanna vilande på en röd pion som sitter instucken i lövverket. Hon ser ut som om hon ej visste vad hon skulle göra bland dessa främmande människor, och hon har följt med för att slippa vara ensam hemma och för att få en ny klänning. Modren sitter tyst och skrämd över att se sig utdragen ur sin håla, och det starka dagsljuset plågar henne. 
<sec/>
Men nu styr ångaren med full fart ut på fjärden och mellan lövruskorna synas gröna stränder med vita hus, landställen med flaggstänger, varmbänksfönster och poppelalléer, röda stugor och vita björkhagar, gröna rågåkrar och kanariegula ängar. De friska böljorna plaska mot båtens propeller, och himlen står kornblå över land och vatten. Tekla såg tavlorna rulla förbi, kände sjöluften svalka milt om tinningarne, och hon vaggades av musikens gungande rytmer i en lugn harmonisk stämning som gav hennes ansikte ett uttryck av frid och belåtenhet. I detsamma hörde hon en röst som hon ej kände tilltala sig från sidan: 
<sec/>
– Min fröken, ett kontramärke! 
<sec/>
Hon såg upp; ynglingen stod där med ett brett gult bandelär över bröstet och räckte fram en bandros. 
<sec/>
– Nej, se, är det ni, utbrast han förvånad. Tänk att vi skulle råkas en gång till i livet. Jag hade tänkt så många gånger stanna på gatan, men jag vågade inte. Får jag lov att föreställa mig för er fru moder? 
<sec/>
Och med en artig bugning föreställer han sig för modren: 
<sec/>
– Mitt namn är Robert Wedholm! Fröken Tekla och jag äro skolkamrater och konfirmerades tillsammans i Tyska kyrkan. 
<sec/>
Tekla hade icke fått fram ett ord, och modren visste ej vad hon skulle säga. 
<sec/>
Herr Wedholm utdelade sina märken och kom tillbaka till de två fruntimren. 
<sec/>
– Kanske fröken behagar stiga upp på kommandobryggan och se på utsikten? Vi ha just Bockholmssunds undersköna stränder förut. 
<sec/>
Tekla såg på modren, som nickade bifall, något sömnigt, ty luften sökte henne. 
<sec/>
Herr Wedholm gick förut och Tekla efter. Hon hade tyckt att han uttryckte sig vårdat, men att hans röst ej var sådan som hon väntat sig. Men det låg något tryggt i detta att han sagt de varit kamrater. Han hade med denna erinran om gemensamma sinnesrörelser och minnen liksom kastat en varm duk över bägges deras axlar, under vilken de gingo lugna för pratets hagelskurar, och han hade knutit ett band emellan dem. 
<sec/>
– Ni tycker väl ej att jag är påflugen? började han, när de kommo upp på bryggan. 
<sec/>
– Hur kan ni säga så? svarade Tekla, vi ha ju varit konfirmationskamrater. 
<sec/>
Ordet kamraters undergörande kraft hade hon redan upptäckt och hon kände ånyo dess verkan på sig och honom när hon uttalade det. Han blev förtroendefull, och var ytterst artig. Sedan han satt fram en stol visade han landskapet. 
<sec/>
– Har ni befarit Mälaren förr, fröken? frågade han. 
<sec/>
– Nej aldrig, svarade Tekla, vilket synes glädja herr Robert. Ser ni denna insjö, fortfor han, är större än Bodensjön och har ett tusen tre hundra öar och holmar; tänk sig, fröken, ett tusen tre hundra. 
<sec/>
– Åh! utstötte Tekla, förvånad över herr Roberts kunnighet. 
<sec/>
– Och detta är Bockholmssund. Är det inte hänförande dessa små runda holmar som flyta på vattnet och äro gröna ända ner i stranden. Ser ni, fröken Tekla, det är alarne som växa ner i sjön där vassen vidtar. Är det inte skönt! 
<sec/>
Tekla fann att det var mycket vackert, men hon ville att han skulle tala om något annat, om henne, om sig själv. Men han var alldeles betagen i naturen, eller tillgrep han den för att icke narras tala om något annat. Det var som om han med fulla händer bjudit henne på dessa utsikter, denna grönska, som hon ej ägt förut. Hans uttryck voro tvungna, sökande våldsamt hänförande ord såsom om han ville draga åhörarinnans uppmärksamhet åt ett annat håll medan han gömde sig; det tycktes som om han i detta ögonblick måste ge sin förtjusning luft, blott icke föremålet för den samma anade dess källa. 
<sec/>
Tekla drogs med och exalterades, över ett kyrktorn, en vattenkvarn, en vedjakt, och snart klingade bådas hänförelse i samklang såsom om de blivit stämda i samma ton men i olika höjd. De frossade i samklang och den ena behövde bara knäppa sakta på en sträng, så sjöng hela ackordet från den andras läppar och ögon. Sedan de unga spelat sin duo en god stund började herr Robert bli orolig och stannade plötsligen av. Efter att ha gripit omkring efter några nya ämnen, frågade han hastigt om han icke fick gå och hämta modren. Det fick han, och snart kom han tillbaka med gumman, varpå han anskaffade sodavatten och saft. Nu tycktes grundtonen vara funnen och nya harmonier klingade, och nu med mera resonans sedan modren satt där som tacksam åhörare och nickade bifall. Han talade om operor och sångerskor, om illustrerade tidningar och verser, och allt vad han sade försatte Teklas sinne i en stilla ljuv ro. Mycket hade hon ej att svara, och vad han sade brydde hon sig ej om att fatta, utan lät det träffa örat som en vacker musik. 
<sec/>
Omsider blev det middag och ångbåten vände in i Gripsholmsviken för att taga i land vid egendomen där festen skulle firas. Herr Robert lämnade sina gäster och bad om den äran att få senare träffa dem, ty han var såsom ledamot av styrelsen upptagen för tillfället. Gevaldigerns bekantskap hade han redan gjort i kajutan. 
<sec/>
Nu saluterade skeppskanonerna och från en hög udde med ett tempel på svarade en raket och därpå en salva från en nickhake. Musiken spelade upp en festmarsch, bagaget hämtades upp och under hurrarop från en massa bondfolk gled båten intill herrgårdens brygga. Därpå debarkerades, och under fanor och spel tågade man upp till herrgården, där herr greven hälsades med fanfarer och tackades för den gästvänlighet han visat sällskapet då han upplät sin park till deras nöje för dagen. 
<sec/>
Herr greven tackade från sin balkong med ett välvilligt leende, som förargade Tekla, emedan det föreföll något nedlåtande. Därifrån marscherades till en bergshöjd vid stranden där sällskapets minnesmärke var upprest, och där en kort bön hölls av ordens andliga ledamot, varefter fanfarer förkunnade att middagen var dukad. 
<sec/>
Under lindarnes höga valv voro borden dukade med ett par hundra kuvert, och vinglas återkastade vinflaskornas röda lack och gyllene etiketter. 
<sec/>
Tekla hade aldrig sett något så praktfullt, och hon glömde ett ögonblick slottets och grevens grannskap. Herr Robert hade plats bredvid fadren och satt mitt emot henne, och gevaldigern var den unge mannen särdeles gunstig. 
<sec/>
Knivar skramlade, korkar smällde, glas klingade, och det var icke ett ögonblicks ro. Än var det en skål som utbragtes, än en fanfar eller ett skott. Tekla kände vinet blanda upp blodet och följa med uppåt hjärnan, som föll i en salig halvdomning. Herr Robert, som ville dela sig och underhålla sina grannar, kände Teklas ögon lura på sig, och han tvangs att åter och åter vända sig till henne, tala för henne, ty numera hörde hon ej vad han sade för stimmets skull, men han såg att hon lyssnade och han kände att varje ord som hans läppar och tunga frambragte fann återklang hos henne. 
<sec/>
Middagen tog slut och man steg upp att lustvandra i parken. Herr Robert gick vid Teklas sida. De vandrade i sjöstranden under alarnes rundhuggna välvningar; de fördjupade sig i parkens långa och raka alléer; vilade i ett lusthus av rusande kaprifolium, och kommo slutligen till en kulle där ett tempel stod. De gamla satte sig på en bänk och läto de unga gå upp ensamma. 
<sec/>
– Det är märkvärdigt, sade nu herr Robert eldad av vinet och ensligheten, men jag tycker vi äro såsom gamla bekanta. 
<sec/>
Det var första gången han kom in på ämnet och upphörde tala om annat. Tekla fick en annan färg i rösten när hon svarade: 
<sec/>
– Ja, men vi äro ju också gamla bekanta! 
<sec/>
Hon hade nu erinrat om deras första bekantskap i kyrkan; elden, som den första kyssen tänt, flammade upp, och nu brann det. 
<sec/>
– Det var en underbar kväll, sade herr Robert drömmande. Den glömmer jag aldrig. 
<sec/>
– Tror inte herr Robert, upptog Tekla som kände att det behövde röras om i brasan, tror inte herr Robert, att själarne äro syskon? 
<sec/>
– Jag tror, svarade den unge mannen med en djupsinnig min, att det finns själar som äro födda syskon. Vi till exempel. När jag talar till er, känner jag att ni förstår mig fullständigt, att ni icke hyser en annan tanke än jag, ty om ni icke gjorde det, skulle ni säga mig emot, och då vore det osynliga bandet brustet, då vore icke sympatien mer; och det skulle jag känna. 
<sec/>
– Ja, svarade Tekla och såg ner på sanden, jag känner det som om varje ord ni talade vore min tanke. Är det inte sällsamt? 
<sec/>
Herr Robert ansåg att det var underbart, och han vecklade nu ut en slöja av det underbara, det oförklarliga, som i mystiskt mörker insvepte deras verkliga tankar och känslor så att de rörde sig ganska obesvärat under det lätta täckelset. De talade fritt såsom maskerade, de lekte blindbock utan att råka på varandra – så underbart! 
<sec/>
Föräldrarnes rop kallade dem snart ner till verklighetens klara dager, och fanfarer i fjärran förkunnade att dansen öppnats på logen. 
<sec/>
– Dansar ni, fröken? frågade herr Robert. 
<sec/>
– Ja, men mycket dåligt, sade Tekla. 
<sec/>
– Jag får ju första valsen? 
<sec/>
– Helt visst; och med nöje, ty eljes skulle jag bli sittande. 
<sec/>
– Ni skulle bli sittande? Nej omöjligt! 
<sec/>
– Omöjligt. Varför det? Den som är ful får inte någon kavaljer. 
<sec/>
– Ful? Tror ni verkligen att ni är ful? 
<sec/>
– Det vet jag väl. 
<sec/>
– Åh, ni skämtar, fröken Tekla. 
<sec/>
– Har ni inte sett jag har en ful näsa? 
<sec/>
– Nej visst inte. 
<sec/>
– Då är ni den första som tycker att den inte är ful. 
<sec/>
Dansen var redan i gång när de unga inträdde i dansbanan. Herr Robert lade armen om Teklas liv och sade: 
<sec/>
– Det är inte första gången jag har er i min famn. 
<sec/>
Tekla darrade lätt, men slog honom på handen, och så virvlade de bort, och kommo tillbaka igen tills de stannade andtrutna. 
<sec/>
– Ni dansar ju utmärkt, sade herr Robert. 
<sec/>
– Ni är alltför god som tycker det. 
<sec/>
Musiken ledsagade deras tal och de svällande tonerna gåvo ackorden till vilka de satte solo’t. Herr Robert blev djärvare och nu talade han icke mera om annat utan höll sig fast vid ämnet. 
<sec/>
Han knådade det som en deg och gav det alla möjliga former, han kavlade ut det så tunt och så rullade han ihop det till en kula som han kastade upp, tog emot, slog ut igen, bultade, naggade och kavlade ut igen. 
<sec/>
– Minns ni, fröken att jag kysste er i kyrksalen? sade han slutligen. Minns ni det? 
<sec/>
Och musiken beledsagade de brinnande orden med en kadens och en trumvirvel, som gjorde Teklas svar ohörbart när hennes bleka läppar rörde sig. 
<sec/>
De dansade igen, vilt, som dervischer, vilka vilja berusa sig och släcka minnet av det närvarande; och så stannade de igen. 
<sec/>
Nu talade han om hennes ögon, om hennes hår, om hennes händer, och slutligen om hennes små fötter, och hon lyssnade bedårad. Hon kände sig förskönas, växa, fyllas med kraft från hans nerver, tappas på med ny blod av hans blod, andas med hans lungor, tala med hans läppar. Ibland kände hon sig förlorad, bortkommen, försvunnen, och ville ta igen sin själ som han sugit i sig, men det var så ljuvt att vara en annan än sig själv, att likasom företa en själavandring in i en annans starkare kropp, bäras av en annans ben, göra åtbörder med en annans armar, under det man själv försjönk i vila. Så var det han skulle komma och befria henne från arbetet att tänka, tala, handla; så skulle han komma liksom frälsaren, vilken bar allas synder och allas bördor; o så ljuvt att slippa leva själv och ändock leva. 
<sec/>
Det blev afton, och daggen föll över blommor och gräs; solen sjönk och kastade rosigt ljus över vikar och holmar, och fjärdarne lågo blanka, stålblå som urklippta stycken av himlen. 
<sec/>
Ångbåten var åter fylld med folk och hade lagt ut. Tekla satt på däck med herr Roberts pläd under fötterna. Vid hennes sida talade herr Robert oupphörligt, lutad framåt och på sned för att kunna se hennes ögon. Modren sov och fadren var i förrummet. 
<sec/>
Herr Robert vände ryggen åt de rosiga fjärdarne och holmarne och såg endast i Teklas ögon, och talade. Han åt henne och drack henne med sina blickar, han omfamnade henne och kysste henne med sina ord, han andades på henne som om han ville tina upp snö, han jagade henne från gömsle till gömsle för att fånga henne i en bekännelse, men Tekla kröp bakom oupphörligt, oupphörligt. 
<sec/>
Slutligen hade han henne: 
<sec/>
– Varför gick ni på Nygatan varje middag? frågade han djärvt med hela feghetens mod, som gör hjälten. 
<sec/>
– Därför ... jag vet inte ... jag kunde inte annat, svarade Tekla. 
<sec/>
– Ni kunde inte annat. Var det för att ... 
<sec/>
– För att möta er! 
<sec/>
Nu var det sagt. Han sprang upp och lyfte hatten som om han ville svalka sin panna, släppa ut ett farligt överskott av tryck som hans heta hjärna hade alstrat. 
<sec/>
– Är det sant? Är det sant att ni har mig kär? 
<sec/>
– Det är sant, svarade Tekla tvekande såsom om hon i detta ögonblick ville vara sann och därför måste tänka efter om det var så som hon sade. 
<sec/>
Gnistan hade sprungit över och antänt. Herr Robert använde de två följande timmarne att utröna om det var sant, så otrolig föreföll honom hans lycka, så osannolik den sagan att hon hade honom så kär. 
<sec/>
Klockan är mellan två och tre på morgonen. Tekla sitter vid modrens dödsbädd i ett litet rum på andra sidan om portgången. Läkaren gick sin väg klockan tolv förklarande allt hopp ute; och fadren fick kallelse ner till vakten klockan ett. Han hade sagt farväl till sin hustru och gråtit. 
<sec/>
Nattlampan har brunnit ner ända till vattnet och börjar puttra och fräsa. Tekla slår ny olja i glaset, sticker in veken med spelkortsmanschetten i korkflötet och sätter sig igen på sin stol. Hon stirrar rätt framför sig mitt i den lilla ljuslågan som endast förmår lysa upp en fläck i det mörka rummet och kasta en ring i taket. Hon ser endast lamplågan och medicinflaskorna på kommoden. Sjögröna kvartersflaskor med guldhattar, bärnstensgula flaskor med krusat papper, svarta flaskor med vita etiketter; pulverdosor med röda små lacksigill; matskeden står i ett vattenglas och förstoras till en förläggarslev; den halva citronen ser ut som en pumpa genom lampans buktiga vattenpelare; alla föremål ändra former och proportioner i det falska halvdunklet och giva stoff till förvirrade förnimmelser i hennes av nattvak sjuka hjärna. 
<sec/>
Viljan eller förmågan att undertrycka somliga tankar har slappats och tankarne födas fritt, komma till världen som missfoster dem föderskan ej vill erkänna som sina barn, fastän hon ej kan förneka dem! 
<sec/>
Så tänkas tankarne. Den vita påskriften som hänger ner från halsen på den svarta flaskan säger: ser du så vackert ett vitt sorgförkläde tar sig ut på den svarta ylleklänningen. Du går på gatan med de långa nystärkta förklädesbanden och de breda snibbkragarne; folket vänder sig om och viskar: stackars flicka, hon har fått djup sorg! Så varmt det känns när mänskorna säga så där och ändock bara ge luft åt vad de skulle känna i ditt ställe. Och så kommer fästmannen och får se dig i den vackra sorgdräkten; och han blickar vördnadsfullt upp till dig som om du fått några högre egenskaper genom din förlust; och när han suttit en halv timme, vill han kyssa dina ögon som gråtit sig fula, och han lägger sin arm om ditt liv och viskar: den där dräkten klär dig, Tekla! – O så ljuvt att ha sorg! 
<sec/>
Modren rör på lakanen i bädden och det låter som när det prasslar i skogens snår och vandraren spritter till. 
<sec/>
Bort med de stygga tankarne, som komma smygande över den värnlöse, som ej har kraft att slå dem tillbaka. Hon ber Gud att modren skall få leva, – ber Gud att hon skall vilja att modren skall leva. Men hon kan icke vilja det. Varför skulle hon önska sin mor ett förlängt kvalfullt liv, som förr var mindre olyckligt än nu då lyckan kom. Hade hon inte sett huru herr Robert led när han måste besöka sin fästmö i det mörka illa kända huset. Hade hon inte märkt huru modren blivit i smyg beledd hos svägerskan på förlovningskalaset. Jo det hade hon märkt, och hon hade också sett sin mors sorg och djupa förtvivlan då hon hemkommen i sitt kyffe satte sig att gråta och på dottrens frågor endast svarat: dit går du, Tekla, men dit går aldrig jag mer. 
<sec/>
Och huru skulle det bli sedan när hon blev gift. Skulle inte Robert behöva hyckla deltagande och sonlig vördnad varje gång modren kom på besök. Skulle inte varje oöverlagt ord bli ett stygn, varje misstänkt min en anledning till kiv! Jo, bäst som sker, och det var Guds barmhärtighet, som kom att befria den gamla från oanade sorger, Guds barmhärtighet! Skulle hon bedja Gud, att han befriade hennes mor; skulle hon bedja Gud, att han toge hennes liv? Men då sutte hon ju här och önskade sin mor döden! Vilken eländig dotter, vilka usla tankar! Bort med de stygga tankarne! Men tankarne försvinna icke, de hemligt undfångna, de måste födas och komma i ljuset. Men vem alstrar tankar, vem ger dem liv? »Jag, jag fattig syndig människa, som i synd född ...» 
<sec/>
Allsmäktiga Gud, du som har makt över själ och kropp, har du icke också makt över mina onda tankar? O Herre, skapa i mig ett nytt hjärta! ber redan aposteln, vilken kände, att hans vilja icke behärskade hans känslor. Men är det Guds vilja att hon skall dö, så är det bäst för henne, och min bön är syndig, då den söker ändra den allvises beslut. Det är bäst för henne och ... och icke illa för dig! Det är icke illa för dig, att stridsäpplet kommer på elden, det är tvärtom riktigt bra för dig. Bra alltså för bägge parterna! Men ske Guds vilja! Hon blir nu inte mera störd i sömnen av dörrklockan, inte mera utskrattad av de förnäma, vilkas skönhetssinne såras av hennes i arbetet svartrepade händer; och du skall flytta in i en våning med tre rum och kök och där vara tillsammans med den du älskar; fadren blir befriad från att föda två andra utom sig själv, han kan om kvällen gå på krogen och röka god tobak på gamla dar. Om alltså modrens död skulle befordra alla de inblandades lycka, så vore det ju rätt att be därom, och en from önskan. Jaså! alltså en from önskan att önska sin mors död. Men varför ville en dotter önska sin mor och sig själv allt gott, hur kunde hon vara så dålig att önska henne döden? Ja, det var uselt att tänka på den egna fördelen. Var det uselt? Hur skulle det gå för människorna, om de icke tänkte på sin fördel utan på sin nackdel? Är det icke en plikt att tänka på sin fördel? Jo, men i alla fall var det eländigt att önska livet ur sin mor. Vem säger att det är eländigt? Står det i bibeln eller i lagarna? Nej, i ingendera, men samvetet säger det! Och samvetet är Guds stämma; men Gud hade också sagt att man skulle tänka på sitt eget bästa utan att såra andras. Här sårades alldeles inte andras intresse, alltså var det helt i sin ordning att önska sin mor döden, om än eländigt. Vad menar man då med eländigt? Människorna bruka detta ord alltid blott som tillägg till »du» eller »han», men aldrig till det lilla ordet »jag». Till »jag» foga människorna blott vackra ord, som uttrycka medlidande, beundran, deltagande eller fruktan. Jag olycklige, säger man, jag arme man, men du eländige. Varför brukar man fula ord blott när man talar till andra och inte till sig själv? Det förefaller som om de fula orden voro angreppsvapen, de vackra däremot försvarsvapen. Man slår ju ihjäl människor med ord, bedrar dem och avskräcker dem med ord; och en stor man skrev, vad alla böcker och tidningar så ofta citera, att orden uppfunnits för att dölja tankarne. Tänk om ordet »eländig» bara vore en sådan uppfinning; tänk om alla som sutto vid en dödsbädd, av vilken de väntade en fördel, en ställning, ett arv, minskade utgifter, frihet, bröd, ära; tänk om alla dessa hyste samma eländiga tanke på sin fördel som skydd mot hjärtats tärande grämelse? Men då vore det ju heller intet fel, intet eländigt, utan något mycket enkelt, vilket såsom nödvändigt kom av sig själv, ja det måste komma från Gud, som styr tankarne, och det är blott han, som kan skapa ett nytt hjärta och nya känslor. Varför kallade då människorna en så nödvändig tanke, som de alla hyste, att se till sin egen fördel, för eländig? Kanske därför att omsorg om egen fördel motverkar den fördel andra kan ha, och emedan man skulle vilja avhålla andra från att upptäcka sin egen fördel? Vilket skälmstycke är icke i sådant fall de många orden, med vilka man ömsesidigt beskjuter varandras samveten! Hur skall man nu få veta om alla människor tänka ungefär detsamma vid dödsbädden? Frågade man dem, så skulle de svara med vackra ord, som hedra deras hjärta, och sade verkligen någon, att han anfäktades av onda tankar, så skulle alla »hederliga» människor ropa fy! och två sina händer, ja de skulle inte ens hålla honom räkning för att han talade sanning; några skulle säkert också utropa: Om sådana ting talar man inte! Men varför skall man inte tala därom? Till utgrundande av människohjärtats hemlighet skulle det likväl vara ganska nyttigt. Man får alltså inte tala om hjärtats hemligheter? Varför? Därför att man inte längre kan bedraga varandra, om hemligheten blir uppenbar, och man måste föra varandra bakom ljuset för att kunna leva. Fy! så låga tankar om människorna! Varifrån komma de? Lågo de kanske som sädeskorn i hjärnans drivhus; sprutade det varma, tjocka blodet ut ur hjärtats reservoar, genomdränkte, värmde och gödde, sprucko fröskalen sönder, sköto groddarne fram, sprang hjärteblodet upp i den lilla växtens blad, stänglar, blommor och frön? Ja, så växte tankarne, och varje nytt »varför» gav den nya tanken ett nytt frö. 
<sec/>
Modren suckade och täcket höjdes ett par gånger. Tankarnes garn klipptes av, men knutarne lågo där olösta på trådändarne, och det kom icke mer några varför på en lång stund. Men med den återinträdande tystnaden uppkastade sig återigen de första frågorna: rätt eller orätt? Rätt eller orätt att önska sin mors död? 
<sec/>
Men motsättningarne voro så skarpa och huvudet så trött, att begreppen smälte ihop i en salig domning. Varken det ena eller det andra, svarade den slappa hjärnan; lika mycket båda delarne; lika litet rätt eller orätt, som det är, om du är brun eller blond. Det är så, det har blivit så, och det kan icke ändras. Likgiltigt alltså! Vilken solig, befriande tanke: likgiltigt! Likgiltigt rätt eller orätt, stort eller smått, liv eller död, likgiltigt alltsammans! Hjärnan stannar sitt vilda lopp, hjärtat bultar mindre häftigt, lungorna andas i en sakta sövande gungning, musklerna släppa sina tag, lederna lossna, tankarne fly undan, gömma sig, det blir mörkt, tyst som om förintelsens stilla ro nalkades, själen känner ej mer, kroppen erfar intet mer, anden förnimmer intet mer. 
<sec/>
När Tekla vaknade på sin stol såg hon nattlampan, flaskorna, citronen och skedarna ligga i ett rött halvljus, men på väggens tapet ovanför syntes två hjärtan i blåvitt sken; hon tyckte sig höra tornklockan slå, och utanför på gatan hördes gatsoparens kvast säga rist rast på gatstenarne; en gråsparv kvittrade, de sista tonerna från reveljtrumpeten på Skeppsholmen steg upp genom gränderna och ekade mot kyrktaket. 
<sec/>
Det var morgon och dagsljuset bröt in genom fönsterluckornas hjärtformade hål. När hon vaknat till besinning erinrade hon sig modren, och lägger forskande sin hand på hennes rynkiga panna. Den är ljum men icke mer varm; hon lägger sitt vänstra öra mot bröstet, men kan icke höra något; hon går och tar en handspegel och håller framför den sjukas mun; spegeln förblir klar. Hon öppnar med fingren de nerfallna dävna ögonlocken som sluta sig över de vissna ögonkloten. Hon är död! 
<sec/>
Efter många dagars och nätters väntan har det väntade inträffat; det som var förutsagt hade skett, det som skulle hända hade hänt. Vissheten hade vunnits, och oron, osäkerheten var borta och lugn inträdde. 
<sec/>
Tekla öppnade luckorna och tog fram ett par rena lakan som hon med nålar fäste upp framför fönsterna. Det blev vitt i rummet såsom när första snön har fallit och alla föremål stämdes in i en dämpad död ton. Därpå klädde hon om sig och tog fram sin svarta klänning; tog bort sina guldörhängen och sprättade bort det vita från klänningslivet. Var gång hon gick förbi väggspegeln såg hon sin svarta figur emot de vita lakanen och kände det hemskt att vara ensam. Hon slog upp dörren till portgången och kände sig tryggare; men hon längtade efter någon att tala med. Döden hade gjort ett tomrum i hennes liv och det måste fyllas; döden hade tagit något ifrån henne och hon ville ta igen det förlorade och med en liten ränta; hon ville vända sorgen i glädje och förvandla förlusten till en liten intäkt för att gäcka döden. 
<sec/>
Klockan blir sex och den nya portvakterskan öppnar sin dörr för att gå till mjölkboden. När hon får se att det är öppet mitt över portgången, går hon dit och knackar på den öppna dörren. 
<sec/>
Tekla visar sig, blek, stum, svartklädd. 
<sec/>
– Herre Jesus är det slut? utbrister gumman. 
<sec/>
– Det är slut, svarar Tekla. 
<sec/>
– Ske Guds vilja, säger gumman, och stiger in för att få visshet. 
<sec/>
Du är allt glad nu som får platsen, tänker Teklas ostyriga hjärna; och hon känner sig god, ädel när hon lägger band på sin grymhet och icke säger det högt. 
<sec/>
Och så komma sjömännen ner från härbärget, och flickorna från våningen, och pantlånarn kastar en blick på möblemanget; alla äro aktningsfulla, tysta, nyfikna, och giva sitt deltagande åt den sörjande som mottager beklagandena som en hyllning. 
<sec/>
Klockan sju kommer fadren. Han räcker handen åt Tekla och säger frågande: 
<sec/>
– Det är slut? 
<sec/>
Därpå går han fram till bädden och trycker sakta på ögonlocken, samt blir sittande i tyst begrundan. 
<sec/>
– Nu få vi mycket att tänka på, tar han upp, och det här kommer att kosta pengar. 
<sec/>
Så rått, tänker Tekla, att genast tala om kostnaden, likasom om hon trott att fadren i denna stund blott hade en tanke, den han uttalat, och icke flera, vilka fadren icke kunde säga åt dottren, men som maken skulle kunnat ha viskat åt hustrun; ömma tankar utan uttryck, ljuva minnen utan namn, en tyst stark sorg som den får, vilken förlorat sitt enda. Hade hon kunnat gå ut ur sitt själv ett ögonblick skulle hon förmått tänka huru det skulle ha känts om hon förlorat sin Robert; men kortsynt fattar hon icke att fadren måste ha en annan synpunkt på saken än hon. 
<sec/>
Herr Robert kommer klockan åtta, och efter att ha utverkat ledighet från sitt kontor går han ut med Tekla och handlar klockan tio. 
<sec/>
Och det köpes svart och vitt, och det göres besök hos prästen och klockaren, och i likkistmagasinet, och i vinhandeln beställes mosel och rhenvin. 
<sec/>
I tre dagar har Tekla mottagning i det lilla likrummet, och därpå slås portarne upp och folk strömmar in från gatan för att se liket. Och sedan strös granris i portgången och på gatan; klockorna dåna, prästen kommer; vagnar köra fram, det serveras buljong och drickes rhenskt ur gröna glas; sex gevaldiger taga kistan på svarta selar och bära den ut till den blomstersmyckade likvagnen; folkhopen delar sig när pastorn leder Tekla in i den fyrsitsiga hyrvagnen som gungar så mjukt på sina fjädrar; kusken smäller med piskan, hästarne sätta järnskorna i gatstenarne, det bär av till kyrkogården och porten slås igen till det mörka huset, med dess mörka minnen; och dottren åker bort från soplår och råttor, avträden och ockrarkontor, bort från barndom och hem genom döden ut i ett eget liv! 
<sec/>
Ur den kvava portvaktskammaren, dit solen aldrig nådde, från den gamla stadens trånga gata och den dystra kyrkogården, bort ifrån föräldramakten och det karga nådebrödet hade nu Tekla flyttat som husfru till en liten ljus våning fyra trappor upp vid Skeppsbron. Där sken solen hela dagen; strömmen glittrade blå och vidgade sig mellan grönskande stränder; ångbåtar och segelfartyg kommo och gingo, och så många flaggor vajade i luften att man trodde sig ha en enda stor flaggkarta framför sig. 
<sec/>
Tekla satt hela dagen vid fönstret och lät värma sig av solen; hon stirrade ut i det oändliga ljuset, som om den långa vintern nu för första gången hade tagit slut. Hennes hy, som varit blek lik vattenskotten på en i källaren vintersatt krukväxt, började taga färg. De två små rummen och köket voro skinande av nya möbler och husgeråd, och hon kände sig som en drottning när hon såg tjänsteflickan utan invändning göra alla hennes forna sysslor; och när hon om morgnarna gick till torget för att handla, och flickan följde efter med matkorgen, insåg hon att hon stigit, att hon var någon, och att hon hade fått makt. Och när mannen kom hem, glad, nöjd, överlycklig, tacksam, fann hon sig så oändligt lycklig att hon grät. 
<sec/>
Han var en munter man, som aldrig drog hem sina bekymmer eller sina sysslor. Han sjöng glada visor för henne så att hon skrattade för första gången i sitt liv, och han tog stundom hem livliga kamrater och då spelades, agerades och sjöngs, men man slutade alltid med en hyllning till den unga frun, som var solen i kretsen och, utan att hon visste det, lyste och värmde. 
<sec/>
Tekla trodde att nu först började hennes ungdom, såsom hon tänkt sig den hos rikt folks barn, livet tycktes henne vara en lek. Men hon var inte van vid sysslolöshet och njutning, därför blev hon efter två månaders förlopp orolig. Det vore inte rätt att vara så lycklig, menade hon, och när hon tänkte över sin och sin mans ställning, fann hon, att hon var hans gäldenär. Han arbetade hela dagen, men hon vilade sig och lekte. Slutligen sade hon att hon inte uthärdade sysslolösheten, hon ville ha någonting att göra. 
<sec/>
– Vänta bara, du får fullt upp att göra, sade han. Hon rodnade över denna anspelning, men bad dock att få hjälpa honom. 
<sec/>
– Nå, om du skulle skriva brev åt mig, sade han på skämt. 
<sec/>
– Det kan jag visst det, och om det så skulle vara med tyska bokstäver. 
<sec/>
– Skriver du tyska? 
<sec/>
– Ja visst, det fick vi ju lära oss i skolan. 
<sec/>
Därmed hade Tekla en provisorisk sysselsättning, som gladde henne, men dock blott tillfälligtvis kom till användning. 
<sec/>
I huset umgicks ofta hennes mans bror, som var sekreterare i Kammarkollegium. När han en dag ser Teklas skrivprov, blir han förvånad över hennes ovanliga skicklighet och förklarar för henne, att om man kunde skriva tysk stil, så förstode man också gammalsvenska, och denna kunskap betalades bra i arkiven, där det inte var så många som ägde den. Han frågade om hon inte försöksvis ville övertaga några avskrifter av handlingar från femtonhundratalet i Riksarkivet. Naturligtvis mot honorar. 
<sec/>
Det ville hon mycket gärna. Hennes man försökte göra invändningar, ty han var rädd att husets ekonomi kunde bli lidande genom brist på tillsyn; men Tekla bevisade för honom just motsatsen, ty inkomsterna skulle växa genom hennes förtjänst. Saken var därmed avgjord. 
<sec/>
En morgon vandrar hon med sin portfölj till Riksarkivet. Vid dörren mottar henne en vakthavande på det artigaste och anvisar henne en plats. 
<sec/>
Den stora salen är utrustad med hyllor från golv till tak, i vilka man endast ser pergamentfolianter med röda skyltar på ryggen. I bakgrunden, långt tillbaka, sitter chefen vid sitt bord. Hans stora, grånade Zeushuvud synes vaka över relikerna, och en högtidlig tystnad härskar därinne. Män med kal hjässa och vitt hår, män med glasögon och grått skägg sitta böjda över gamla gulnade papper och forska i gamla annaler efter nutidens urgrund. Deras ansikten se ibland plågade ut, men sedan klarna de åter upp, när felet upptäckts, varpå en missuppfattning av utvecklingen grundat sig, som nu skall rättas till. 
<sec/>
Tekla var andäktigt stämd som i en kyrka. Hon hörde nämnas namnen på några äldre herrar, och av dessa kände hon igen några. Där var historieskrivaren F., som började sin svenska historia tjugo år före hennes födelse och vilken hon och hennes kamrater hade läst med förtjusning. Hon kunde inte se sig mätt på den store mannen. Hon såg också den då för tiden så berömda och fruktade ministern, som med ett parti bakom sin rygg var mäktigare än kungen. Unga studenter, doktorer och professorer kommo och gingo, men alla sågo ödmjuka ut, alla gingo på tå, talade lågt. Det var ett ytterst märkvärdigt rum, där alla sökte vapen till den stora kampen om makten över andra människors tankar. Stundom avbröts tystnaden av riksarkivariens lugna, överlägsna, ofta ironiska stämma, och det tycktes alltid, som om han hade rätt. Han stod över alla, hjälpte alla, vänner och fiender, därför var han så ansedd. 
<sec/>
Tekla bävade för hans storhet, hans makt, ty han tycktes vara allvetande och rättvis, mild och förkrossande, som den Högste. 
<sec/>
Hon hade skrivit ett par timmar, då hon såg chefen resa sig. Han hade då och då riktat sina blickar mot hennes bord och kom nu rakt fram till henne. Hon hade en foliant av drottning Kristinas riksregistratur framför sig och gömde sitt ansikte däri, då chefen hälsade, aktningsfullt bugande, och frågade: 
<sec/>
– Kan ni, fru Wedholm, läsa detta? 
<sec/>
– Ja, herr riksarkivarie, svarade hon. 
<sec/>
– Det är ovanligt att damer kunna läsa den gamla stilen, sade han. 
<sec/>
Tekla ville inte säga, att hon lärt det i Tyska skolan, utan mottog lugnt berömmet. 
<sec/>
Allas blickar voro riktade på henne, och hon fann stort behag i att också betyda något i denna församling av lärda män. 
<sec/>
Med en förnyad artig bugning lämnade chefen henne. Det blev middag, och Tekla måste hem. När hon med en hel rad av tjänstemän kom ut ur arkivets port, drog hon de passerandes uppmärksamhet till sig, och med sin portfölj under armen tyckte hon sig höjd högt över andra damer, som mötte henne. 
<sec/>
Vid hennes hemkomst satt mannen redan och väntade på maten. Han var glad att se sin fru och blev ännu gladare, när han fann henne nöjd. Tekla var vänligare än någonsin, men i hennes älskvärdhet låg redan ett stycke medkänsla. Hon berättade om sin triumf, och orden: riksarkivarien, statsrådet, professorn regnade över mannen, som strålade av glädje som om han hade gjort alla dessa höga bekantskaper i sitt hem, och han tänkte redan på vilken effekt de skulle göra på kontoret. Soppan var väl inte så god som vanligt, men det märkte han inte. 
<sec/>
Följande dag satt Tekla åter på sin plats, sedan hon vid inträdet hälsats på det artigaste av alla tjänstemännen. När hon skrivit ett par timmar, reser sig chefen och kommer med en handskrift till Tekla. 
<sec/>
– Ursäkta, sade han, men jag har dagar, då mitt huvud är sjukt, och då kan jag inte läsa en rad. Vill ni, fru Wedholm, vara så god och hjälpa mig lite? 
<sec/>
Tekla tog handskriften, kände blodet vika från ansiktet och läste högt och flytande, som ur en dagstidning. 
<sec/>
– Det är märkvärdigt, sade riksarkivarien, jag hade verkligen inte trott, att ett fruntimmer kunde läsa handskrifter så bra. 
<sec/>
Tekla kände, att hon i detta ögonblick var honom överlägsen. Zeushuvudct hade förlorat sin gloria, de allvetande voro icke allvetande, den mäktige hade en svag punkt. Men i följd av bristande matematiskt förstånd tror hon sig vara honom överlägsen i allting, medan hon blott är det i denna enda lilla sak. Den medfödda brist på rättskänsla som gör att vi icke sätta oss bredvid de fallna gudarne utan alltid äro beredda att trampa på dem, gjorde henne djärv, och retad av den ringaktande betydelse han inlagt i ordet »fruntimmer», svarade hon: 
<sec/>
– Herr arkivarien synes icke ha någon hög mening om kvinnorna. 
<sec/>
– Jo visst, svarade han, något förvånad att bli så hals över huvud invecklad i en konversation; jag tänker mycket högt om fruntimmer i deras egenskap av fruntimmer. Som sådana äro de oss vida överlägsna, liksom vi äro dem överlägsna som män. 
<sec/>
Krutet hade fattat eld, och Tekla tänkte just göra invändningar, då arkivarien lugnt fortsatte: 
<sec/>
– Och därför, fru Wedholm, upprätthålla vi jämvikten och äro likställda, dock skulle detta ändra sig i samma ögonblick som vi ömsesidigt komme in på varandras marker. 
<sec/>
– Det beror helt enkelt bara på att kvinnan inte får visa vad hon kan, svarade Tekla. 
<sec/>
Arkivarien pekade på drottning Kristinas handlingar och sade: 
<sec/>
– Där har ni en, som fick det. Hon åtnjöt uppfostran av Axel Oxenstierna, fick lära latin och grekiska, fick regera med de utmärktaste rådgivare, och vad blev hon? 
<sec/>
– Ett geni, svarade Tekla. 
<sec/>
– Nej, min fru, hon var intet geni. Vad säger professorn därom? 
<sec/>
Professor F., som leende åhört samtalet, trädde närmare. 
<sec/>
– Drottning Kristina var den sämsta regent som Sverige haft; hon var en dålig politiker, dålig talare, dålig författare, dålig kvinna, förkunnade han. Var fanns där geniet? 
<sec/>
– Och än vidare, inföll arkivarien, då munkar och nunnor fingo samma lärda uppfostran, varför uppfann då inte den heliga Gisela utan Berthold Schwartz krutet? 
<sec/>
Tekla retirerade, hon höll det för lämpligt att draga sig tillbaka bakom sin lilla skans, den gamla handskriften, fast besluten att bättre rusta sig för ett nytt anfall. 
<sec/>
– Fru Wedholm, ni är väl inte ond på mig? slöt arkivarien, men jag är ingen kvinnohatare, jag har en fru, som knyter servetten om mig vid måltiderna, och en gammal mor har jag, som långfredagen skickar mig i kyrkan, fast jag är en hedning. Det sätter jag mig heller inte emot; men den dag de ville läsa korrektur på mina skrifter, vore det slut med servetten och kyrkogången. Så är det, fru Wedholm! 
<sec/>
Hänvisad till sin ställning, tillbakaslagen, sedan hon anfallit, begrep Tekla inte att hon varit angriparen utan trodde sig angripen. 
<sec/>
Hemkommen kastade hon sig i mannens armar och grät, som om hon begärde hans skydd. Men hon förmådde inte säga vad som fattades henne, vad som hade hänt henne, ty då hade hon ju måst visa sin underlägsenhet. 
<sec/>
Vid middagsbordet nämndes inte arkivarien och professorn, det var en tête-à-tête som fordom. Mannen fann sig nästan bättre till mods därvid, men Tekla tyckte att hans beskyddande vänlighet var så tryckande. Hon hade smakat av kunskapens träd, och ehuru hon bitit i en omogen frukt, kände hon skillnad på gott och ont, och därmed var hon på väg mot porten ut ur paradiset. 
<sec/>
Följande morgon tänkte hon inte gå på arkivet. Hon såg sig om i sina rum och märkte att under hennes bortovaro hade allt blivit nerdammat. Hon går ut i köket och finner skafferiet i oordning. Uppretad därav läxar hon upp tjänsteflickan, och underbart stärkt över att hon här kunde visa sin makt, får hon åter lust att lämna sin borg och uppsöka nya träffningar på annat område. 
<sec/>
Klockan var elva, då hon gick till arkivet, men mycket nervös, nästan exalterad. Tjänstemännen hälsade henne aktningsfullt som vanligt, och chefen, som tillfälligtvis stod vid dörren, gav henne handen och frågade efter hennes befinnande. 
<sec/>
Sedan hon skrivit en timme, kom han fram till bordet med en stor bok. 
<sec/>
– Fru Wedholm, ni är väl inte ond på mig? började han försonligt. 
<sec/>
– Nej på intet vis, sade Tekla bestämt. 
<sec/>
– Nå, det var ju inte heller så farligt vad jag sade, eller hur? 
<sec/>
Tekla blev förtroligt stämd, ty så snart förhållandet gestaltade sig vänligare, var hon åter i sadeln, och en avväpnad fiende lät lättare behandla sig än en rustad. 
<sec/>
– Det är märkvärdigt med mig, fortfor arkivarien, men i dag kan jag inte läsa en rad. Jag ser bara bokstäver, men förstår ingenting. Andra dagar skulle jag åtaga mig att läsa mandschuriska. Är det så med er också? 
<sec/>
Tekla hade aldrig tänkt däröver, men ändå ville hon inte gärna säga nej, därför svarade hon: Ja. 
<sec/>
– Känner ni Swedenborg? inföll arkivarien. 
<sec/>
– Swedenborg? upprepade Tekla förvånad. Det var ju en andeskådare, som hade syner. 
<sec/>
– Ja, man säger så, men man talar mycket och vet så litet. 
<sec/>
Tekla fick hastigt sympati för Swedenborg. Man räckte fram honom till henne som en brygga mellan två fientliga själar, och hon satte försöksvis ena foten på den. 
<sec/>
– Som barn hade jag också visioner, sade hon, men det var en sjukdom efter vad läkaren menade. 
<sec/>
Två ovanligt stora, ärliga ögon riktades mot henne, som om de ville draga fulla sanningen ur henne. Tekla blev rädd, att man kanske drev med henne, och tänkte efter om hon också verkligen haft visioner; men det var för sent att modifiera sina uttalanden, ty arkivarien hade redan tagit fasta på dem och byggt förhoppningar därpå. 
<sec/>
– Har fru Wedholm någonsin hört talas om något, som folk skrattar åt och som man kallar spiritism? 
<sec/>
– Ja, en smula. 
<sec/>
– Har ni ännu aldrig bevistat någon seans? 
<sec/>
– Nej, aldrig. 
<sec/>
– Skulle ni önska vara närvarande vid en sådan? Vi äro nämligen ett litet sällskap, som studerar denna sak. Alla bildade och upplysta män. Professor Y. är med, han är fysiker, statsrådet U. är också med, det är alltså inte fråga om något hokus pokus. Har ni lust? 
<sec/>
Tekla tvekade. Å ena sidan hånskratt, å andra sidan ära, bådadera lockade och avskräckte. 
<sec/>
– Vi bruka sammanträda hos statsrådet, så att er man behöver inte oroa sig, tillfogade arkivarien, och detta avgjorde Teklas beslut att deltaga. 
<sec/>
Arkivarien reste sig, bugade till avsked med ett halvhögt »Välkommen!» Och så var Tekla upptagen i de utvalda andarnes hemliga förbund, i en krets, till vilken hon eljes aldrig skulle fått tillträde, och det på grund av personliga egenskaper, som hon hittills lämnat obeaktade. 
<sec/>
Samtidigt med den gamla religionens utdöende inom de bildade klasserna hade spiritismen hållit ett glänsande intåg i Sverige. Det religiösa behovet, denna kvarleva av äldre levnadsstadier, fruktan för det obekanta, hade under ny form åter insmugglat sig, gynnat av denna själens horror vacui, som uppstått genom den officiella trons förflyktigande. Ateism, agnosticism, rationalism efterträdde kyrkoläran, men hoppet om en personlig fortvaro i ett annat liv fanns kvar hos många och blev ett mycket nödvändigt stöd för spiritismen. De flesta hade nämligen ställt sitt liv så att de väntade ett bättre efter detta; när nu ålderdomen kom och evighetstanken måste vika för det kritiska förnuftet, dök den åter upp och smög sig in på känslovägen, som ett kategoriskt imperativ i synnerhet hos dem som med sina tankar på himlen försummat jordelivet och valt »den bättre delen». 
<sec/>
Det fanns många arter och avarter av spiritism. Några hade på den djupare grunden av psykologisk forskning lagt beslag på den som ett intressant studieobjekt, andra hade upptagit den av religiösa skäl, andra åter sågo i den en genväg att nå till de högre vetenskaperna, och alla hade sökt inträde i denna gemenskap av utvalda liksom i ett andens riddarhus, där man kunde komma in utan förtjänster, utan dygder, utan vetande och hänga upp sin sköld. 
<sec/>
Tekla hade, sedan hon blivit medveten om sin andliga underlägsenhet och dörren öppnat sig på glänt för henne, strax rusat in i detta nya Salomos tempel, där makt och ära väntade henne. Och denna gång blev hon inte upptagen i den heliga skaran som kvinna utan som en högre begåvad människa utan anseende till könet. Här stod hon alltså inför förverkligandet av sin dröm om allas syskonskap, då hon, dottern till en underofficer och en portvakt, en kontorists fru, utan vidare blev inbjuden att komma samman med dessa berömda män, höra deras hemligheter och deltaga i deras forskningsarbete. Men hur hade det gått till? Helt enkelt, hon hade sagt, att hon haft visioner. Hade det verkligen varit fallet? Oroliga drömmar hade emellanåt stört hennes sömn, men det kunde komma därav, att hon och modren blivit väckta hela natten av portklockan och att hon under sin uppväxttid inte fick sova en hel natt igenom. En gång hade hon, exalterad av prästens tilltal och sjuk, trott sig se en brinnande vagn, som inte var något annat än en brandkårsvagn, alltså bara den fantastiska omdiktningen av en helt verklig sak och icke en vision. Hur kunde hon därför tala med arkivarien om visioner? Det föreföll henne som om hon under samtalet med honom gripits av ett häftigt begär att behaga honom, som om han med sina stora ögon tvungit henne att säga så och icke annorlunda. Hon kände sig oansvarig och slutade sina reflexioner med beslutet att bevista seansen för att få reda på om hon var visionär eller inte. 
<sec/>
Till mannen där hemma sade hon kort och gott att hon hade inbjudits till en seans hos ministern; men då hon ansåg det rådligt att hemlighålla det egentliga ändamålet, sade hon endast att det var en sammankomst av lärda vid vilken hon skulle föreläsa. 
<sec/>
Mannen var stolt och lycklig att ha en så märkvärdig liten fru, och han beskrev nu för henne ministerhotellet, som han också kände inifrån, emedan han där hade att inkassera vinräkningar. Vid middagen surrade det i öronen av excellenser, så att tjänsteflickan förvånad lystrade till och ådrog sig en tillrättavisning. Efter maten ville Robert sjunga, men Tekla bad honom att låta bli. Dessa andefattiga visor som »Gubben gick uti hasselskog» tycktes henne alldeles för banala. 
<sec/>
På kvällen gick hon ut för att göra inköp och kom av ren tillfällighet till Blasieholmen. Framför ministerhotellet stod en lång rad täckta vagnar; första våningen var upplyst och hon såg mellan blommorna i fönstret uniformer, ordensband, damkoaffyrer och vaxade mustascher. Hon trängde sig fram mellan vagnarna, rak och stolt, så kom hon till dörren, framför vilken en brysselmatta låg utbredd. Från trappuppgången strömmade det ner ljus, vällukter och musikackord, och gripen av en obetvinglig lust att visa att hon också var barn i huset satte hon sin fot på mattan. Men strax tar henne en lakej i armen och anmodar henne att avlägsna sig. 
<sec/>
Kränkt i sin stolthet går hon vidare men mumlar mellan tänderna: Vänta du! 
<sec/>
Vid gathörnet blir hon ännu en gång stående och ser upp mot fönstren. – Varför, frågade hon sig, är jag inte där i kväll? Varför bara om lördag? Men hennes nyvaknade stolthet svarar lugnande: om lördag äro inte dessa fåfänga världsmänniskor inbjudna; då äro vi ensamma. 
<sec/>
Hon stod redan över dessa uniformer och ordnar, dessa titlar och lakejer och skänkte dem sitt föraktfulla beklagande. 
<sec/>
När Tekla nästa lördag, ledsagad av en betjänt med lykta, återvände hem, blev hennes man förvånad över hennes förändrade utseende. Hon var dödsblek och hennes ögon gjorde ett drömmande intryck; hon svarade kort och förstrött och öppnade sovrummets fönster för att hämta frisk luft. Hon fick inte skvallra något om förhandlingarne, men slutligen kom det dock fram att man upptäckt hon var ett »medium». Närmare förklaringar över detta ords betydelse fick Robert inte, men han visste att det var en kostbar, blott få förunnad gåva. 
<sec/>
Tekla blev otålig och bad slutligen Robert att gå till sängs, emedan hon ännu hade ett par viktiga brev att skriva. För detta ändamål slog hon sig ned i matsalen vid sitt lilla skrivbord och tog brevpapper ur lådan. 
<sec/>
Mannen, som så länge väntat på henne och hela aftonen varit ensam, hade gärna velat språka med henne ännu en stund för att höra hur det var hos ministerns; därför visade han några svaga tecken till missnöje, vilka dock genast undertrycktes, då Tekla förklarade: vad som än hände, så kunde han räkna på hennes oförändrade känslor för honom, och det skulle gå honom väl. 
<sec/>
Dessa dunkla ord, som lovade honom oanade fördelar, lugnade mannen, som förfogade sig in i sovrummet, vilket hans fru stängde bakom honom. 
<sec/>
Tekla var nu ensam; hon tände ett par ljus i takkronan och gick omkring i rummet. 
<sec/>
Denna lilla stund ville hon ha helt för sig själv; denna njutning att känna sig mäktig var för upphöjd att kunna delas, hon ville inte dela den med sin man; ty i samma ögonblick han blev invigd, kunde han komma med kritik och invändningar, och hans svartsjuka kunde locka honom att riva ned vad hon byggt upp; och svartsjuk måste han förr eller senare bli, då han icke kunde bli upptagen i denna krets. 
<sec/>
Aftonen hade varit så hänförande, en enda stor triumf för henne. Hon hade förmått sätta bordet i rörelse genom händernas påläggande; hon hade på magnetisörens befallning fallit i sömn och hade dansat sovande. Därpå hade hon skrivit, och man upptäckte i henne ett skrivande medium. Man hade satt en penna i hennes hand och hennes hand skrev viljelöst, och ingen ringare än drottning Kristina var det som hade uppenbarat sig genom henne. Så underbart, och hur gick det till? Det kunde hon inte säga: hennes hand hade ju skrivit, inte hon. Så sade arkivarien och professorn, och då måste det vara sant. Men om hennes hand skrivit, så hade väl hon skrivit. Arkivarien och professorn sade nej, och då måste det väl vara så. 
<sec/>
Och vilka rum! Underbara mattor, gardiner, tavlor, möbler, speglar, takkronor, om vilkas existens hon icke haft en aning. Och den fruktade ministern, som ägde mer makt än konungen, han uppförde sig där som varje annan liten dödlig; och han hade räckt henne armen, när han gick till supén. Alla dessa lärda män, som forskade i åratal, hade sett upp till henne, som utan studier och utan böcker visste mer än de alla tillsammans. Själva arkivarien, som inte trodde på kvinnan, hade ju varit den förste att böja sig för hennes högre vetande. Nu visade det sig, att kvinnan var en högre existensform, som de kallade det; hon hade bevarat gudalågan ren i bröstet, och kunde övervinna tingens dunkla virrvarr mycket bättre än männen, som sökte intränga däri. Hon gick fram och tillbaka med stolt upplyftat huvud, då och då höjande axlarne som om hon hade befriats från en tryckande börda; hennes halvöppna mun log och hennes ögon stirrade rakt fram, som om de blickade in i en glänsande framtid, rik på segrar, ära och njutningar. Men då hon slutligen blivit trött på att än en gång i tankar njuta kvällen och ville släcka ljuset för att gå och lägga sig, erinrade hon sig sin man. En obeskrivlig känsla av medlidande bemäktigade sig henne, när hon tänkte på hur obetydlig han var och vilken klyfta som öppnat sig mellan dem. Men hon kände också en viss oro för framtiden, då hon genom denna mesallians såg sig bunden vid en man, som aldrig kunde förstå henne. Aldrig! Ty hon hade nog märkt hans elaka leende, när hon talade om sin kraft som medium; ett leende, som sade: »Det där tror vi så mycket vi vill; men det gör ingenting; gå bara på; jag ska säkert komma efter och sälja mitt vin till dem!» 
<sec/>
Han var en tarvlig materialist, en självisk, obildad man, som emellanåt tänkte helt lågt om människorna. Hans kärlek, när hon nu tänkte efter och hennes ögon öppnades, var ingenting annat än rå sinnlighet. Aldrig talade han nu om kärlek, som han gjorde före bröllopet, och detta äktenskap kunde aldrig mer bli lyckligt. 
<sec/>
Hon lade åter undan brevpapperet, släckte lampan och gick in i sovrummet. 
<sec/>
Småningom kom Robert till insikt att hans fru var en betydande personlighet, vars makt sträckte sig vida över hans obetydlighet, utan att han dock därigenom kände sig försatt i skuggan. Då emellertid sammankomsterna höllos tämligen hemliga, kunde Teklas rykte inte strax tränga ut i vidare kretsar, men att hon inom kort ledsnat på denna undangömda ställning och att begäret att utsträcka sin makt vaknade inom henne, visade sig snart genom en tilldragelse som, föranledd av andra andars kamp om makten, nu skulle utnyttjas av henne till egen fördel. 
<sec/>
Stockholm befann sig halvt i uppror, ty regeringen hade anlagt process för hädelse mot landets populäraste författare, emedan han skulle på brutalaste sätt ha förnekat Kristi gudom. Under en tid av fyra år hade denne man genom sina skrifter legat som en mara på sina landsmäns sinnen och bokstavligen överfallit dem med sina böcker, sina noveller, sina dramatiska arbeten, sina satirer, sina poesier, tidnings- och tidskriftsartiklar, så att de voro som besatta. De ville tiga ihjäl honom, men han nöp dem så, att de måste skrika; de ville överrösta honom med sitt larm, men märkte inte att de därmed framkallade den kyrkliga växelsången och förstärkte hans solostämma; de smädade honom, men han svarade: »Ni ha rätt, jag är inte en bit bättre än ni, ty vi regeras av samma lagar.» De utpekade honom som charlatan, men han framlade öppet hela sitt författeri och visade dem sina konststycken; folket ville slutligen göra honom till sin profet, men han sade dem: »Jag är ingen profet, har inte heller lust att bli martyr; jag är forskare, kemist, och om min analys visar arsenik eller inte är mig likgiltigt.» Och det var hemligheten med hans författarskap, vilken egentligen ingen riktigt förstod. De högre klasserna fruktade honom och sträckte mot honom händerna, fulla med guld och ära; men han slog dem på fingrarne och sade: »Jag har mer än guld och ära, jag har makten.» De lägre klasserna bredde ut sina armar, de ville ha honom till broder och vän, men han vände dem ryggen och sade: »Jag håller inte era uppsåt för rena och era dygder för högre än de andras och vill inte vara er tjänare, vilket jag faktiskt skulle vara, om jag bleve er partiledare.» 
<sec/>
Nu då fängelsets portar gapade emot honom, ansåg han nödvändigt att sluta sig till folket, och det mottog honom, men han ville inte binda det vid sig, icke ingå några förbindelser, han sade rent ut: »Låt oss i denna kamp begagna varandra ömsesidigt men sedan skiljas. Tro inte på min kärlek till er, på min offervillighet, ty vi alla, jag och ni, drivas av dunkla krafter, som äro moraliskt indifferenta. Har jag angripit den bestående religionen, så skedde det av lidelse, det var medfött hat mot det äldre, mig i vägen stående kulturstadiet, som drev mig, och låt oss vara uppriktiga mot oss själva och erkänna, att våra handlingar likaväl som deras blott sättas i gång av den hävstång, som rycker allt liv ur sin vila: självupphållelsedrift eller egoism.» 
<sec/>
Men det förstod folket inte, det inbillade sig, att hans hat mot de högre klasserna endast sprang fram ur ren människokärlek, och det hade lärt att egoismen var något förfärligt fult, som blott vore att finna hos »de andra». 
<sec/>
Han kom i en skev ställning, och folket mötte hans öppenhjärtighet med förebråelser som: »Han förtalar sig själv» och »han är ingen egoist». Och så hyllade man honom med folkmöten, hurrarop och tal, som han måste besvara med fraser. Förgäves sökte han avkyla dem med bitande, kall ironi; Förgäves avvisade han deras ovationer. Partiet hade gripit honom med hull och hår, han skulle bli dess kandidat vid riksdagsmannavalet, som stod för dörren. 
<sec/>
Nu ägde han en makt, som han likväl blott ville begagna till att utöva tryck på domstolen; ty han fruktade partiets fängelse lika mycket som regeringens. Den panik han lyckats framkalla injagade fruktan hos de högre klasserna, och emedan de förstodo hans tal bättre än folket, förnyade de sina anbud, och mjuka händer sträcktes ut efter hans själ. Men vid sitt uppträdande inför domstolen och i religionsfrågor hade han talat för allmän tanke- och yttrandefrihet, för allmän tolerans och frihet, om skydd, så att många partier funno hans intressen förenliga med sina; och därmed begynte en kamp mellan partierna om vilket av dem som skulle fånga dagens hjälte. Det fanns kristna sekter, som funno sin bekännelsefrihet hotad, det fanns tidningsmän, som ledo under förföljelsen mot pressen; det fanns positivister, spiritister och nykterhetsvänner, som kände sig pressade av de upplystas hånlöje. Han var nu åskledaren, som alla ville ha på sitt tak, när ovädret bröt löst, men han var anständig nog att inte förväxla sig själv med blixten. 
<sec/>
Det var dagen före juryns sista sammanträde, då domen skulle fällas. Han satt på sitt rum, kände sig trött, nedtryckt av alla de divergerande intressen, som hade splittrat hans själ. Hans hjärna föreföll honom som en kaotisk massa, och han märkte hur en känsla av ofrihet började tynga honom. Oaktat sin motvilja mot fängelset, som han höll för sin andliga död, längtade han dock dit, emedan han hoppades finna räddning från alla dessa fordringsägare, som bestormade honom med förmaningar och inbillade skulder till dem och samhället, vilket senare blott borde konstitueras av de lägre klasserna. Också blygsel över den falska ställning i vilken man bragt honom, tryckte på hans sinne, och han var fast besluten att om han frikändes fly ur landet och rädda sin själ. 
<sec/>
Det knackade på dörren, kanske för trettionde gången denna dag. In steg hans vän, ledare av det frikyrkliga partiet, en hedersman, som bar sitt välmenande partiintresse som en adelssköld framför sig. 
<sec/>
– Jag måste be dig om ett samtal, Karl, sade han flämtande, men vi borde vara ostörda. Saken är av största vikt. 
<sec/>
Karl reste sig och telefonerade till portvakten, att han inte var hemma. Därpå tände han en cigarr, lade sig på sängen och sade likgiltigt: 
<sec/>
– Tala, Axel! 
<sec/>
Vännen började en promenad på mattan och talade som om han väl förberett sig på sitt föredrag. 
<sec/>
– Karl, började han, du är i denna stund kanske den mäktigaste mannen i landet. Du har en armé på ungefär en halv million, och du kan, om du är förnuftig, i morgon förfoga över den. 
<sec/>
– Det vill jag inte, svarade Karl kort. 
<sec/>
– Du har 60.000 frikyrkliga, 40.000 nykterhetsvänner, hela den arbetande befolkningen. 
<sec/>
– Kroppsarbetande befolkningen, rättade Karl. 
<sec/>
– Och åttio tidningar. Under alla omständigheter borde du stanna här och låta välja in dig i riksdagen. Du har de radikalas valkommittéer till ditt förfogande och uppträder som alla frisinnades kandidat. 
<sec/>
– Nej, det vill jag inte, ty jag tror inte på frisinne utom för partiändamål. 
<sec/>
– Det är din plikt! 
<sec/>
– Andra plikter än dem som dikteras samhället av intresset, känner jag inte. 
<sec/>
– Är du då inte ärelysten? 
<sec/>
– Det är jag nog, men jag är en bastard och kan inte finna någon art, till vilken jag hör. Jag är en kaja bland duvor och en duva bland kajor. Det är en korsning i mitt blod, som förstör mig. På fädernesidan har jag nämligen anor och adelstraditioner, men på mödernesidan slavblod, ty min mor var tjänsteflicka. Jag är också som son av min tid en kroasering, ty jag föddes mitt emellan två skeden av vår utveckling. För de gamla är jag för ung och för de unga för gammal. Men just därför har jag ofrivilligt tjänat så många partiintressen, att jag utan att veta det samlat för mig det största parti, som någon sedan länge ägt här i landet. 
<sec/>
– Just det är vad du gjort, och därför skall du också bli alla dessa partiers man. 
<sec/>
– Nej, det kan jag inte, ty en ärlig partiman låter endast leda sig av sitt partis intressen, och i kampen om makten är blott den ärlig, som ledes av samma intresse, som de vilka han leder. Ser du, därför är jag misstänkt hos de högre klasserna, som jag till hälften tillhör, och därför är jag också misstänkt hos de lägre. Och jag vet att alla partiallianser sluta med tumult och slagsmål om herraväldet. 
<sec/>
Vännen gjorde en paus och tycktes överlägga. Därpå drog han i en ny tråd: 
<sec/>
– Vet du att de universella idéer du förfäktar äro desamma som nu gå genom hela världen i en enda underjordisk ström; vet du att du uttalat just de tankar, som besjäla ett mäktigt, osynligt, namnlöst parti, vars tillvaro jag nyligen upptäckt i utlandet? 
<sec/>
– Nej, därom har jag ingen aning, svarade Karl. Men jag vet väl att de tankar, som jag mestadels framlägger, äro ett gammalt arv och att de därute i tankens stora verkstäder tänkts om i nya former av starkare hjärnor. 
<sec/>
Vännen visade sig otålig över avbrottet och fortsatte: 
<sec/>
– Du vet väl vilken väldig roll frimurarorden spelade i den franska revolutionen? 
<sec/>
– Nej, svarade Karl raskt, det vet jag inte, ty jag har ingen tro på dessa hemliga sammanslutningar, och om partiprogram uppträda i samma former under samma epok på skilda platser på jorden, så visar detta blott att idéutbytet är livligare än man tror och att det måste gå mycket hastigare med de nutida samfärdsmedlen och med tidningarne än fordom. Vad är det nu för ett hemligt förbund, som du har upptäckt? 
<sec/>
– Det ska du få veta, om du lovar att tiga, och du måste veta det, emedan du redan hör dit. 
<sec/>
Karl blev förvånad; det hemlighetsfulla förfelade icke sin verkan och han lovade tystnad. 
<sec/>
– Hör nu på och avbryt mig inte, sade vännen och började så: 
<sec/>
– Ex oriente lux, från Österlandet kom andens ljus, och vår västerländska kultur är blott en avkomling, en emigrant från folkens vagga, underlandet Indien. Nåväl, solen har ännu en gång gått upp i öster, och en profet har uppstått i Indien, vars andliga krafter överträffa allt man hittills känt. Han har redan millioner anhängare och de skola förverkliga kristendomens läror om folkens förbrödring, krigets upphörande och egendomens jämnare fördelning. Men du skall inte fatta hans djupa läror utan förberedelse och utan att vara invigd, jag kan därför blott meddela dig några yttre detaljer. I Europa finns det endast en invigd, som efter sjuårig förberedelse i Indien blev en vetande och som jag träffade under en sommarresa i utlandet. Det var en kvinna, vars andliga gåvor voro sådana att jag måste erkänna att vårt förstånd befinner sig på ett mycket lågt utvecklingsstadium gentemot hennes. Jag kan nu visserligen inte säga, att jag ännu är troende, men vad jag såg och vad jag hörde var av sådan beskaffenhet, att den djupaste vördnad grep mig, jag kände mig förödmjukad och förkrossad, invigd som en okunnig i de högsta läror. 
<sec/>
Han tystnade här, som om han tvekade att fortsätta. 
<sec/>
– Nå vad hörde du, sade Karl för att hjälpa till. 
<sec/>
– Denna utmärkta kvinna stod i andlig rapport med Mahatman i Indien, och hon har med hans hjälp författat en bok, som du här skall se. 
<sec/>
Han tog nu fram en i brunt linneband bunden tjock bok. Karl öppnade den, och hans blickar stannade genast på ett fotografiskt porträtt, som var inhäftat framför titeln. Det föreställde en kvinna i en sfinxartad sammankrupen ställning med armarne korsade över bröstet och två ögon, vilka blickade rakt in i betraktarens själ. 
<sec/>
– Ett ovanligt ansikte, utbrast Karl, mot sin vilja fängslad av de bländande dragen. Han såg igenom innehållsförteckningen, och fann att boken innehöll en sammanställning av alla religionsmysterier, den började med Indien, den egyptiska Isiskulten inbegripen, Greklands elevsinska mysterier och medeltidens magi. 
<sec/>
– Vad vill den här boken egentligen? frågade han. 
<sec/>
– Den vill visa de invigda, hur det under alla tidevarv funnits utvalda andar, som jämsides med den exoteriska utvecklingen fört ett för mängden förborgat liv och nu, genom att ha avstått från världen, vunnit en högre kunskap än vår västerländska vetenskap. 
<sec/>
– Och du tror därpå? 
<sec/>
– Jag är böjd att tro på det, men mitt förnuft reser sig emot det. 
<sec/>
– Får jag säga min mening eller rättare min förmodan om det påstådda sambandet? Ser du, det finns några formler, på vilka man kan återföra alla företeelser, hur invecklade de än tyckas vara, och medelst dessa formler löser man så tämligen alla problem. Kampen om makten, om brödet, om kärleken, det är de tre formlerna, och av dessa tror jag, att den första här kan komma till användning. Utgår denna rörelse verkligen från Indien, så har väl detta land, sedan det sovit tusenden av år, vaknat med drömmar om himlen, och blygseln att vara så långt efterblivet föranleder det att med list återerövra fadersarvet med räntor. Det är en förmodan. En annan är denna: de små, alltså de svagare utvecklade hjärnorna över allt i Europa ha kommit underfund med att de icke kunna uppnå de stora hjärnorna, alltså måste stå tillbaka för dem. I denna hjärnornas kamp om makten förmå de svaga blott medelst ett knep komma ovanpå, och detta knep heter: förment vetande om hemliga ting. En tredje förmodan är denna: den rörelse, som nu fyller världen och kallas socialism, är förmodligen ingenting annat än kiliasm, kristendom, tro på det tusenåriga riket: den gyllne tidsåldern, vilken tro har sin grund i människans trötthet på striden och i längtan till ro. Men längtan till ro betyder döden, och det levnadströtta västerlandet längtar kanske nu till döden liksom Indien till sitt Nirvana. 
<sec/>
Bakom allt detta vädrar jag äregiriga själars lust att göra anspråk på ära för sin egen räkning, att vara ledare i den största hittills kända rörelsen, som omedvetet sprungit ur samma motiv som den romerska kejsarens, vilken ville grunda en världsmonarki, som påvens, då han ville stifta Guds rike på jorden, eller Victor Hugos, då han predikade universalrepublik. Det är önskningarnas filosofi, individens begär att generalisera. Jag föreställer mig det mycket lockande att vara herre över millioners tankar, och den makt, som den nya påven erhåller, kan bli mycket större än en kejsare någonsin ägt. 
<sec/>
Axel, som åter blivit otålig, inlät sig inte på något försvar, utan gick vidare i den riktning hans tankar tagit i början. 
<sec/>
– Mångas ögon äro riktade på dig, sade han, och många arbeta för dig. Vad tror du juryns utslag blir i morgon? 
<sec/>
– När jag önskar mig fri, tror jag på ett frikännande, önskar jag sitta i fängelse, så tror jag att jag blir fälld. 
<sec/>
– Jag har en anmodan till dig, Karl, sade vännen, som om han sparat en effekt till nu. 
<sec/>
– Det såg jag, svarade Karl, och något annat än det där om Indien. 
<sec/>
– Nåja! Det finns här i en spiritistisk krets ett starkt medium, som i ett klärvoajant ögonblick talat om dig. Fick du ett brev från ett fruntimmer för två månader sedan? 
<sec/>
– Ett brev? Låt mig se. Ja, från en fru ... 
<sec/>
– Wedholm! 
<sec/>
– Ja, så hette hon. Det innehöll en hövlig bön att tolka en mandschurisk text, som en ande skrivit genom hennes hand. 
<sec/>
– Nå? Vad svarade du? 
<sec/>
– Jo, jag sade, att det var mandschuriska. 
<sec/>
– Var det så? 
<sec/>
– Ja, det var så. 
<sec/>
– Och den innehöll? 
<sec/>
– Ja, det meddelade jag henne inte, ty det var min triumf. Hennes ande hade nämligen illa avskrivit en kungörelse, som utgivits 1696 i Peking, hemförts av en ostindiefarare och skänkts till Riksarkivet. Jag upptäckte den där bland tartariska handskrifter under mina tidigare forskningar. 
<sec/>
– Vad? Hon skulle alltså vara en bedragerska? 
<sec/>
– Jag tror inte på bedrägerier i din mening, bara självbedragare kunna förfara så i tron att de lyckas. Vad har hon profeterat om mig? 
<sec/>
– Det skall du höra! Det var en afton, när vår krets var tillsammans. Din vackra bok om kvinnan hade just kommit ut. Efter flera timmars »arbete» föll fru Wedholm i en magnetisk sömn och hade visioner. Professor Y., som brukade assistera henne, frågade: »Vad ser du, Tekla?» »Jag ser ett gammalt träd», svarade hon, »vars grenar äro murkna; men runt omkring stå ungträd, som inte kunna skjuta i höjden, emedan det gamla trädets rötter hindra dem att tränga sig upp. Nu kommer en man från kullen där borta. Han har en yxa i handen och närmar sig trädet för att fälla det, men hans arm är för svag, och han vänder modstulen tillbaka.» 
<sec/>
»Vem är denne man? Hur ser han ut?» frågade professorn. 
<sec/>
»Jag tror det är ... Stagnelius», svarade Tekla. Därpå föll hon på nytt i extas. »Men nu», sade hon med inspirerad stämma, »ser jag en annan man komma upp ur dalen. Han har ett flammande svärd i sin hand; han går nu rakt fram mot trädet ... och ... han fäller det! han fäller det!» utropade hon och vaknade. 
<sec/>
»Vem var denne man?» frågade professorn. 
<sec/>
Hon tvekade länge, som om hon vore rädd eller osäker. Men bestormad av våra böner, sade hon slutligen: »Det var Karl Billgren.» Det var du! Ett uttryck av förvåning och ovilja spred sig genom församlingen, och arkivarien invände först: »Han är ju en tvivlare!» Syster Berta protesterade: »Han har ingen kärlek!» Teklas anseende stod på spel, men hon bedyrade, att hennes syn var sådan, och hon bad syskonen vänta med sin dom, tills de hört och sett den så illa anskrivne mannen. Mitt uppdrag är nu detta, att inbjuda dig till en seans denna kväll, ty en stark magnetisör har anlänt till staden, och du måste gå dit! Du måste! 
<sec/>
– Varför måste? frågade Karl, som med stor uppmärksamhet följt den långa underbara berättelsen. 
<sec/>
– Emedan jag gärna skulle vilja veta sanningen om dessa spiritister, och emedan alla dessa personer ha ditt öde i sin hand. 
<sec/>
– Hur kunna dessa utöva inflytande på domen, då juryn redan är utsedd? 
<sec/>
– Deras makt är stor, ty de tillhöra delvis hovpartiet, och du träffar där statsrådet U. 
<sec/>
– Jag skall komma, sade Karl, går du med? 
<sec/>
– Nej, jag kan inte, ty jag har en föreläsning, och jag vill för övrigt inte visa mig vid din sida. Men tidigt i morgon måste jag träffa dig här, för att få veta dina iakttagelser. 
<sec/>
– Kom bara tidigt i morgon, avslutade Karl, ty jag får väl ändå ingen sömn i natt. Farväl, nu måste jag vila mig. 
<sec/>
När Billgren på kvällen inträdde i den för sällskapet reserverade lokalen på Grand Hôtel, mottogs han av en äldre herre, som presenterade sig som överstelöjtnant. 
<sec/>
– Välkommen till oss, hälsade han och tryckte trohjärtat Billgrens hand. 
<sec/>
– Jag kommer som sökande och är ännu ingen troende, sade denne frimodigt, och dock kände han sig i viss mån som förrädare, då han blott kommit för att söka utröna människors hemligheter. 
<sec/>
Därpå förde man in honom i salongen, där sällskapet var församlat. Allas ögon riktades på honom, och han bestod denna prövning inte fullt säker till mods. På en soffa i bakgrunden sutto två damer, som blott flyktigt besvarade hans hälsning, men deras blickar voro länge vända mot den unge mannen, som bragt samhället i sådant uppror. Den ena av damerna var en liten torr person med en ovanlig håruppsättning, som kom henne att likna en abedissa eller en Isisbild eller något annat ovanligt. Hon såg vaksam, avvaktande ut, lurade i sitt soffhörn, beredd att försvara sig, om så skulle behövas. Det var hovpartiets eller de rättrognas medium. Den andra var fru Tekla Wedholm, det liberala partiets medium. Billgren kände genast igen den osäkra typen från gatan, som trängt sig in i en sfär, där den inte hörde hemma, och som varje ögonblick måste vara beredd på att bli genomskådad och utkörd. Hon hade ett blekt, intetsägande ansikte, en tärd, slapp kropp, som endast svagt avtecknade sig under kläderna. 
<sec/>
Omkring dessa båda hade några damer grupperat sig, av vilka en hade en madonnas moderliga figur och ett av religiös extas förklarat ansikte; en annan däremot var yppigt växt, hade ett friskt, nästan angenämt utseende, och hon tillstod också öppenhjärtigt att hon inte vore övertygad utan blott hade följt med sin man. Utanför denna krets stodo herrarne, men ingen enda av dem var medium eller kunde ens skriva, en omständighet, som Billgren genast uppmärksammade. Där såg man arkivarien, forskaren, professorn i fysik och statsrådet, som på gamla dar tycktes ha återgått till sin barndomstro i en ny form. 
<sec/>
Billgren försökte få igång flera samtal, men det låg en isig kyla i luften och gjorde ett närmande svårt; klasshatet flammade upp, när folkuppviglaren inträdde, frimodig som hade han sin armé bakom sig, men inte som en invigd, som med förbundna ögon och ödmjukt sinne kom att hämta högre vishet bakom förhänget. 
<sec/>
De båda profetissorna märkte detta, men sutto slutna, otillgängliga, bevakande varandra och kanske inte så alldeles lugna, i det de följde vargens rörelser i fårfållan. 
<sec/>
Magnetisören kom just i rättan tid för att överföra uppmärksamheten på något annat. Det var en ung man, enkel, van att röra sig i sådana aftonsällskap, men utan någon idé om den höga uppgift, som här tilldelats honom. Han öppnade genast en konversation, vars galanta ton dock misshagade och förstämde. 
<sec/>
– Han förekommer mig så världslig, viskade överstelöjtnanten till Billgren, som inte kunde svara därpå, då ordet »världslig» vid detta tillfälle hade en ovanlig betydelse. 
<sec/>
Arkivarien tycktes illa till mods, och han föreslog, att man nu skulle skrida till »arbetet». Lamporna skruvades upp och fru Wedholm och herr Billgren anmodades taga plats på två framflyttade stolar. Det stora ögonblicket hade kommit, då profetissans rykte skulle befästas eller ohjälpligt falla, då folktribunen skulle bli profet, legaliseras som sanningsvittne eller förkastas som världens och mörkrets barn. Magnetisören strök upp ärmarne, satte i subjektets hand en svart kolv, som var försedd med en glänsande kula av koppar och begynte stryka Billgren. Han strök fem minuter, men utan resultat. De församlade viskade: Sover han? men Billgren visade med en rörelse, att han var vaken. Magnetisörens rykte stod sålunda på spel, och han gjorde därför nya ansträngningar. Han sprang runt sitt offer med utspärrade fingrar, så att de knakade i lederna, han knådade hans nacke, pannan, tinningarne, ögonlocken, dock utan resultat. Med ansiktet tätt intill stirrade han honom in i ögonen och flåsade på honom, som om han ville kväva honom, döva hans medvetande och tämja hans upproriska ande. Men denna ande var starkare än hans, han kunde inte böja den. Tjugo minuter hade detta varat, och situationen blev alltmera spänd. Ett dovt mumlande och viskande hördes från bakgrunden och gjorde magnetisören ännu oroligare. Då började fru Wedholm, som hela tiden suttit och väntat på det första experimentets utgång, att darra i kroppen utan att några manipulationer gjorts av magnetisören, hon utstötte suckar och sänkte ögonlocken, som om hon somnade in. 
<sec/>
– Se där, viskade arkivarien, hon behöver ingen magnetisör. Vad skall vi också med honom att göra? 
<sec/>
Tekla andades nu tungt, gav tecken att hon ville tala och genast inträdde dödstystnad. 
<sec/>
– Det är främmande – andar – här – i kväll, begynte hon med en stämma, som erinrade om en bekant tragedienne. Min själ känner sig beklämd, som den vid jorden fjättrade eonen – och mina vingar äro förlamade, som en skjuten duvas vingar. 
<sec/>
Nu reste hon sig och gick med höjda armar mot Billgren, som sköts framåt av osynliga händer (han såg dem inte, emedan hans blickar oavvänt voro riktade på profetissan). 
<sec/>
– En stark ande är – hos – oss – i afton, fortfor hon; mäktiga gåvor har himlen förlänat dig – Karl; men din själ har inte fått frid. – Du har lidit mer än andra; din röst är stark som åskan – och folket skall – höra – på dig med bävan, och ditt tal skall höras – på taken; men som en vind skall det förgå – och deras hjärtan – skola vända sig bort från dig – och du skall vara en ljudande malm – och en klingande bjällra – till det ögonblick då du älskar. 
<sec/>
Nu lade hon händerna på hans axlar och talade vidare följande ord med instuderat, starkt deklamatoriskt patos: 
<sec/>
– Var med oss – lär dig älska det högsta – och du skall se ett nytt ljus uppgå för din själ! – Gå i frid, men återvänd! – Var god, som du är stark – from som du är vis – och kärleksfull som du är sanningsälskande! 
<sec/>
Hon vaknade. Man hörde mummel, som liknade bravorop efter slutet på ett teaterstycke, och sällskapet kom fram och tryckte hennes händer till tack. 
<sec/>
Billgren stod rak, kall med uttryckslöst ansikte mitt i rummet och svarade inte. 
<sec/>
Hovpartiets sibylla satt orörlig i sitt soffhörn och såg avundsjuk, retad och slagen ut, som om hon ruvade på hämnd. 
<sec/>
Men magnetisören var avsatt. Ingen såg mera åt honom, och han kastade vredgade blickar på Billgren, som motstått hans makt, på Tekla, som gjort honom överflödig. Rasande över förödmjukelsen att han, kraftens källa, huvudpersonen, som var van att tämja andarne hade skjutits åt sidan, improviserar han syner, som han skulle haft i sin ungdom, ehuru han inte kunde svära på, att han verkligen haft dem. Men han blottade här den obildades och oövades svagheter och talade så tungt och konstlat, att ingen hörde på honom. Slutligen kom han också med några förklaringsgrunder rörande Billgrens oemottaglighet, föregiven indisposition och dylikt, utan att dock bevärdigas med någon uppmärksamhet. 
<sec/>
En viss slapphet hade bemäktigat sig sinnena. Tekla satt blek och lugn med nedslagna ögon och var rädd att möta Billgrens blickar. Sibyllan såg hätsk ut, och Billgren förblev lugn och ogenomtränglig. Något samtal ville inte komma i gång, var och en tycktes sysselsatt med sina egna tankar. Slutligen kommer vaktmästaren och meddelar att supén är serverad. 
<sec/>
Billgren som inbjöds att deltaga i måltiden, begav sig med sällskapet ut i matsalen. 
<sec/>
Det var ingen asketisk måltid, men som det tycktes kände sig andarne ingalunda förlägna i denna jordiska situation, och ett illa dolt behov att dölja tuggverktygens rörelser framkallade ivriga samtal utan sammanhang, som alla berörde de högsta tingen. 
<sec/>
Billgren hade med sin smörgås råkat i närheten av sibyllan och måste därför säga henne något. 
<sec/>
– Ni känner ockultisterna, fröken? 
<sec/>
– Charlataner, svarade hon ögonblickligen. För kristendomen är allt sökande i det fördolda fåfänglighet. 
<sec/>
Det föreföll Billgren, att hon såg mycket fientlig ut, när hon sade detta; hon saknade alltså kärlek för allt annat än sitt parti. 
<sec/>
Tekla sökte han förgäves, hennes konstgrepp att hålla sig så långt borta från honom som möjligt voro påfallande. Med madonnan talade han om barn, och med den muntra frun om mat. Herrarne voro otillgängliga av instinktiv motvilja mot den unge mannen, som kvinnan sökte ställa över dem. 
<sec/>
Häxmästaren, som man kallade magnetisören, var det slut med, han var ur leken. 
<sec/>
Statsrådet gjorde sig så liten som möjligt, det var honom en njutning att få avsäga sig sin storhet. Arkivarien tycktes vila sitt av vetande överfyllda huvud och vilja spela barn på nytt. Överstelöjtnanten var stolt att räknas till de vetande, och professorn spatserade muntert omkring och spionerade. När supén var slut, återvände man till salongen, där nu den stora kampen mellan andarne skulle utspelas. 
<sec/>
Omkring ett runt bord placerade Tekla gästerna så att herrar och damer kommo att sitta omväxlande. På bordet lade man rena pappersark och pennor, vilka överstelöjtnanten som ödmjukt övertagit vaktmästarens funktioner, anskaffat. Gaslamporna skruvades ner, det blev tyst, och några medlemmar knäppte händerna som till bön. Rörande var det att se hur den gamle officern, vars själlösa sysselsättning alstrade torka, liksom bad himlen om ett förfriskande och befruktande regn över sin törstande själ. Hans läppar rörde sig sakta, och han böjde ödmjukt sitt gamla huvud, bedjande Gud om nåd att bli en vetande som de andra. 
<sec/>
Därpå fattade de varandras händer och slöto en ring. Tekla och sibyllan betraktade varandra och kastade betydelsefulla blickar på Billgren, som nu skulle bestå eldprovet och visa vilken andas barn han var. Billgren, som hade sin plats bredvid Tekla, kände nu hennes hand skaka fram och tillbaka i hans, vilket skulle vara ett tecken, att en ande var nära. Men nu börjar madonnan falla i hysteri. Tekla väntar med sin och frågar den exalterade: 
<sec/>
– Vem är här? 
<sec/>
Madonnan svarar osäkert, som om hon vore rädd att säga något osant: 
<sec/>
– Jag tror det är Lagerberg! 
<sec/>
Sibyllan nickar bifallande, ty det var den döde hovpredikantens ande, och hovpartiet hade nu en trumf på hand att visa upp gentemot de liberala. 
<sec/>
Madonnan talar med försagd stämma, som om hon blygdes att prisa sig själv: 
<sec/>
Saliga äro de i anden fattiga, ty dem hör himmelriket till. 
<sec/>
Överstelöjtnanten upprepar de tröstrika orden sakta för sig själv, och hans värdiga ansikte glänser av stilla glädje. 
<sec/>
Men nu fattar Tekla pennan, och alla följa hennes exempel. Billgren undervisas i sin egenskap av oinvigd om handgreppet, och nu väntar man något av honom. 
<sec/>
Fem långa minuter gå, men hans penna, diktarens penna, som eljes löper så snabbt över det vita papperet, hänger lodrät, orörlig ned från hans lilla fasta hand. Han ser från sidan, att hans profetissa iakttar honom och väntar att han gör sin plikt, hela sällskapets ögon äro riktade på honom. Kanske gäller det hans seger eller fall, och hans hand håller kanske pennan, som skall underteckna den fällande domen eller frikännandet. Men han skriver inte. Det går åter fem minuter, och syskonen se oroliga ut, de kasta frågande blickar på Tekla. Hennes ära och makt står nu på rött eller svart, och sibyllan har redan ett triumferande leende i beredskap, då Teklas penna börjar löpa. Den ilar över papperet och efterlämnar en skrift som ett barns med stora vacklande bokstäver, som krypa in i varandra, som ville de leka kurra gömma. Utmattad och andligen nedbruten överlämnar hon papperet till arkivarien, som brukade fungera som skrifttydare, då medierna inte själva kunde läsa sin stil. Han läser: 
<sec/>
»Se, denne har ont i sinnet, han går havande med olycka, och han skall föda en skuld.» Undertecknat: »David», tillfogade han. 
<sec/>
En blixt slog ner i kretsen, som vid Jesu ord, då han sade till sina lärjungar: »En av eder skall förråda mig!» Den träffade gör min att tala men hejdar sig. 
<sec/>
Det blir tyst, hemskt tyst, men sibyllan har vaknat och gör sig redo. Hennes penna ilar fram över papperet, som om hon skrev ett brev, och efter ett par minuter läser arkivarien: 
<sec/>
»Döm ej strax den vilseförda, stränge broder, med förakt!» Undertecknat: »Amadeus». 
<sec/>
– Vem är Amadeus? frågade den skrivande blygt. 
<sec/>
– Det kan inte vara någon annan än Atterbom, skalden, sade arkivarien. 
<sec/>
– Din far, det är din far, sade madonnan, och hovpartiets sibylla såg rörd och smickrad ut, och sällskapet hyllade henne för hennes stora faders skull med en stilla böjning på huvudet. 
<sec/>
Seansen var slut, och man reste sig. Billgren gick omkring och mottog handtryckningar av kalla händer och mörka blickar. Men när han grep Teklas hand, sade han henne några halvhöga ord, som de andra närvarande inte kunde höra. Hon drog hastigt undan sin hand, tog några steg tillbaka, som om hon ville ta sats eller också gripa till flykten, men förblev stum. Billgren betvang henne några ögonblick med sina blickar, sedan gick han baklänges ut och försvann genom dörren. 
<sec/>
Efter en orolig natt väcktes Billgren tidigt på morgonen klockan sju av starka knackningar på dörren. Axel kom, trogen sitt löfte, för att höra vad som tilldragit sig vid gårdagens sammankomst på Grand Hôtel. 
<sec/>
– Vad säger man i staden? frågade Karl, vilkens tankar endast voro riktade på den väntade domen och de därmed förbundna följderna. 
<sec/>
– Man talar om ett folkupplopp och berättar att patroner utdelats till garnisonens infanteri. Men hur gick det i går kväll, vad såg du? 
<sec/>
– I går kväll? Hm! svarade Karl, som om han måste erinra sig något glömt. Sätt dig ned, jag skall låta mina iakttagelser dra förbi i minnet och sedan säga vad jag tänkte och misstänkte denna märkvärdiga kväll. 
<sec/>
Axel hade ingen ro att sitta, han vandrade fram och tillbaka i rummet, under det Karl kastade sig på sängen och började referera. 
<sec/>
– Framför allt, jag befanns inte vara något medium. 
<sec/>
– Inte? 
<sec/>
– Nej! Den animala magnetismen har jag alltid hållit för något verkligt, för ingenting annat än den innervationsström, som ger utslag på galvanometern. Jag var därför förvånad att en så nervös person som jag inte var på minsta sätt mottaglig för magnetisörens nervströmmar. 
<sec/>
– Du gjorde alltså motstånd? 
<sec/>
– Nej, alldeles tvärtom. Jag överlämnade mig helt och hållet och uppgav allt motstånd, men kände absolut ingenting, varför jag rent av börjar tvivla på det rent fysiska fenomenet. Och jag tror därför, att i de fall, då en magnetisör kan åstadkomma insomnandet, det för vederbörande personer även eljes är en lätt sak att försätta sig i sömn; men de sova inte utan inbilla sig blott att sova. Tänk efter: En tämligen viljelös person ombedes att träda fram och sätta sig på en stol; vederbörande lovar därvid, att inte göra något motstånd utan i allting rätta sig efter magnetisörens önskan. Är nu subjektet villigt, böjt att lyda, så uppfyller det sitt löfte och gör allt, som man begär av det. Magnetisören säger: Sov! och personen sover, eller bär sig åtminstone åt som om han sover. Magnetisören ger honom en kvast i handen och säger: Sopa! och kvasten kommer att fara hit och dit. Det är inte märkvärdigare, än när rekryten skyldrar, på grund av korpralens befallning: Skyldra gevär! Eller du går till skräddaren och låter ta mått till en rock. Han ställer sig mitt i rummet; du står stilla. Han lyfter din arm, och du håller armen utsträckt, också medan han avlägsnar sig för att hämta måttbandet. Du står där i rummet som till åtlöje med utsträckt arm, som om den hade stelkramp, och du lyder honom blint, emedan du inte har någon anledning att göra motstånd. 
<sec/>
Antag, att det komme en skämtare i affärn och spelade skräddaren, så skulle du hålla armen så länge utsträckt som du trodde att han var skräddaren. Det vill säga: du skulle förledas göra efter vad han gjorde. Tänk dig, att skräddaren var en tystlåten man och i stället för att be dig därom, spände ut bröstet med en åtbörd att du skulle göra efter, så skulle du göra det. I stället för en anmodan att dra in magen skulle en därpå syftande min förmå dig att följa efter. Detta tror jag är sagan om suggestionen och hypnotismen. Och att det inte är en makt, som betvingar andra, visar magnetisörens vanmakt, då subjektet gör motstånd. Nåväl, han bad mig att ta plats på en stol. Jag satte mig. Ser du, däri lydde jag honom genast. Han bad mig att stirra på en kopparkula, som satt på en svart kolv. Jag följde hans anvisning. Men då han befallde mig att sova eller ville inbilla mig att jag sov, därigenom att han själv med ögonen imiterade sömn eller sökte framkalla sömn genom fullkomligaste vila, genom enformig rörelse med händerna, genom att ljuset riktades mot ögonens botten, då kunde jag inte sova, ty min ande var för levande för att genast låta vingarne sjunka. Men hade det varit en lätt sak för mig att falla i sömn, så hade jag insövt mig på hans begäran, men inte på hans befallning. För övrigt kan du tänka dig min förlägenhet, när de märkvärdiga egenskaper man förmodat hos mig fattades; och då jag, berövad min prestige, satt på stolen, kände jag att en svagare person än jag, en lyckoriddare av sämre art och utan framstående egenskaper, lätt hade fallit för frestelsen att visa sig mottaglig eller inbillat sig, att han var det. Det måste också ha varit fallet med fru Wedholm, ty då hon såg magnetisörens vanmakt gentemot mig, har hon tydligen, gripen av fruktan, försatt sig i extas, men hon gick därvid för våldsamt till väga och gjorde sig skyldig till ett psykologiskt fel, som de andra voro intresserade nog att inte märka, hon profeterade – för tidigt. 
<sec/>
– Profeterade hon? upprepade Axel med stigande intresse. 
<sec/>
– Rättare sagt, hon deklamerade! Hon liknade därvid i hög grad fru Hwasser på Kungliga teatern. Det var några omskrivningar av den kristna pressens jämmerrop över mina böcker, men också därvid begick hon ett fel: hon manade mig till kärlek. Vem skulle jag visa kärlek, vad? Vidskepelsen, okunnigheten, henne och hennes parti naturligtvis! Min kärlek till sanningen, som jag lagt i dagen därigenom att jag hatat och förföljt osanningen och villfarelsen, denna kärlek vill hon inte veta av. Nej, det skulle vara den rätta kärleken, det vill säga, till vidskepelsen, till okunnigheten och så vidare. Jag är så rädd för de människor, som kräva kärlek! 
<sec/>
Emellertid, efter supén skulle det stora eldprovet anställas och jag måste ta en penna i handen för att skriva. Nu gällde det. Och det kan jag säga dig, att min styrka och min dygd icke voro mycket värda, ty kanske berodde mitt liv därpå. Hur enkelt för mig, diktaren, att improvisera något passande, några dunkla ord, som vid svag belysning hade kunnat göra stor verkan. Min moral som offentlig halvpolitisk person skulle inte ha förbjudit mig en liten manöver, ett pojkstreck gentemot de frommas och rättfärdigas sätt att gå tillväga; jag tror att jag i detta ögonblick kunnat bli en bedragare, men min hand förblev stilla, jag kunde inte. 
<sec/>
Var och en, som vill, kan inte bli en skälm, menar jag, och det var inte min dygd, som segrade utan min okuvliga drift till frihet, mitt temperament, min djurnaturell, som inte kan förställa sig. Jag förblev ståndaktig, och när frestelsen var förbi, kände jag mig lugn och glad. 
<sec/>
Men nu är profetissans ära starkt komprometterad. Hon räddar sig därmed, att hon efter Davids psalmer skriver, att jag skulle vara en otrogen! Därigenom har hon återkallat sin tro på mig, bett om förlåtelse och står nu åter ren. 
<sec/>
Här inträdde en liten omständighet, som jag inte fullständigt begrep. Syster Berta, sibyllan, som jag kallar henne, avskriver i hastigheten Tegnérs »Döm ej strax den vilseförda» och utger det för Atterbom. Hur låter det förklara sig? 
<sec/>
– Det förklaras av, svarade Axel, att hon är dotter till Atterbom och vill stuka dig, unga poet. 
<sec/>
– Vem är hon själv, den lilla elaka och avundsjuka häxan? 
<sec/>
– Tidigare var hon målarinna, nu är hon fotograf. 
<sec/>
– Jaså! Det gick inte med målandet, därför blev hon profetissa! Men det förekom mig, som om hon sträckte ut handen efter mig, när den andra lät mig falla. 
<sec/>
– Naturligtvis! Vilken triumf för hovpartiet att göra erövringar, som inte lyckades de liberala. 
<sec/>
– Parti och parti! Det tycks mig i det här fallet vara pudelns kärna. När jag frågade fröken Berta vad hon ansåg om ockultisterna, svarade hon: Charlataner! Det var just inte älskvärt, vad hon därmed sade om likatänkande, men så är det ju alltid; mitt parti har rätt, jag ensam äger sanningen och är ärlig. Jag tror som sagt knappast på medvetna charlataner, och så går också min mening om de personer jag träffade i går ut på det, som jag redan på förhand tänkt mig: självbedragare och bedragna. Men i allt detta finns det ännu omständigheter, som väcka min misstanke i annan riktning. Jag såg nämligen blott kvinnor dirigera tillställningen, ingen av dessa lärda män var mottaglig för hypnos, ingen kunde skriva. Det var ömkligt och upprörande för min manliga känsla att se dessa i vetenskap och forskning grånade män, hur de omhuldade och som högre väsen tillbådo dessa okunniga, obildade kvinnor, dessa kvinnor, som fingo dem att tro att de besutto ett högre vetande. Var fanns Teklas man, bokhållaren? Och hennes far, gevaldigern? De skulle nog bättre ha illustrerat rätta förhållandet än syskonkretsens heliga band, som så fast omslöt hög och låg. Icke en gång bokhållaren fick intaga den ringaste plats vid nådens bord, där hans fru presiderade, och gevaldigern fick icke en gång visa sig framför överstelöjtnantens port, han som kallade hans dotter för syster! Likaså var det betydelsefullt, att man så hastigt lät magnetisören falla och trängde ut honom och att profetissan utan hans hjälp hypnotiserade sig själv. Det tyckes mig analogt med det fallet, att Jesus avsattes och madonnan intog hans plats. Och alla dessa orakel i Delphi, i Dodona dessa pytonister, en mademoiselle Lenormand och hennes gelikar, samma skrot och korn, och kvinnor allihop! Tror du inte, att dessa ockultister och spiritister, som låta leda sig av kvinnorna, ha samband med könens stundande häftiga kamp om makten? Tror du inte, att den där »indiskan», som nu berömmer sig av att hon inte »ville» uppfinna krutet, ångan och elektriciteten, är samma kvinna, som överhuvud ännu ingenting upptäckt och nu vill återerövra den makt hon förlorade, när det mänskliga samhället övergick från matriarkat till patriarkat? 
<sec/>
– Och du tror inte på kvinnan? avbröt honom Axel nästan sårad. 
<sec/>
– Mycket, allt för mycket, svarade Karl, så mycket att jag är rädd för vad som skall komma. Får hon rösträtt, så har hon strax en beständig majoritet, som skickar oss män ut i krig och håller oss i ekonomisk fångenskap genom fadrens ensidiga skyldighet att försörja henne och hennes barn. 
<sec/>
– Men hon har ju samma andliga egenskaper som vi, invände Axel. 
<sec/>
– Ja, desamma väl, men ändå olika. Vi ha bondpojkar, som blivit religionsstiftare, hantverkare, som blivit upptäckare, skomakare, som diktat, smeder, som blivit bildhuggare, men inga kvinnor. Ser du, det är Achilles och sköldpaddan. Achilles kan aldrig hinna fatt sköldpaddan, men sköldpaddan kan krypa förbi Achilles. 
<sec/>
Man och kvinna äro två parallella linjer, och det ligger i parallella linjers natur, att de aldrig mötas. I samma ögonblick de upphöra att löpa bredvid varandra skola de åt ena hållet avlägsna sig från varandra, så att de aldrig råkas mer; men åt det andra hållet gå samman och korsa varandra. Och när det senare sker, kommer tjut och tandagnisslan att uppstå, kanske också blod att flyta! Man och kvinna äro som kejsare och påve. Båda äga makt, men ingen kan påstå, att påven utan armé och parlament äger ringare inflytande än kejsaren. Nu kan man inte mer bekriga påven; men när han ägde en armé och territorium, blev han ofta slagen. Man och kvinna äro icke jämförbara storheter, och kvinnan kan lika litet bli ett geni som mannen moder. Och om en kvinna nu skulle framträda med en stor upptäckt, så måste hon, hör du, måste hon, bygga på det, som mannen skapat, och det hjälper henne inte alls att säga: Se, det har jag gjort! ty mannen skall alltid kunna säga: Det har jag redan gjort förut! 
<sec/>
Och i den dunkla känslan att vara underlägsen och i medvetande om att icke kunna stiga, vill hon krypa förbi. Det är vad jag tror mig ha lärt av denna tids hemlighetsfulla rörelser. 
<sec/>
– Du gör mig förvånad och orolig, sade Axel, men du övertygar mig icke. 
<sec/>
– Det tror jag gärna, ty vi leva alla i ett saligt självhypnotiserat halvrus, och jag tror också, att kvinnan inte är medveten om vad hon nu börjar eftersträva, lika litet, som vi kunna beräkna följderna. Vet du vem som först spann ihop den här absurda religionsprocessen? 
<sec/>
– Ministern? 
<sec/>
– Ja, officiellt, men på en annans inrådan! Bakom Herodes – Herodias, bakom Konstantin – Fausta! Alltid bakom, aldrig framför! Vill du tro mina antaganden, om jag ger dig visshet, att ett fruntimmer står bakom denna historia? 
<sec/>
– Ja, om du kan bevisa det ... 
<sec/>
– Det kan jag inte ännu, men jag tror, att jag efter klockan tolv i dag, sedan utslaget fallit, får ett brev, som ger beviset. 
<sec/>
– Är du också klärvoajant? skämtade vännen. 
<sec/>
– Jag ser så klart, att jag av vissa premisser kan dra vissa slutledningar. När jag i går kväll tog avsked, gjorde jag ett experiment med fru Wedholm för att komma underfund med hennes hemlighet. Kom hit klockan 1, och jag ska berätta dig alltsammans, kanske också övertyga dig om det som du inte tror på. Nu får du gå, ty jag måste bada och äta frukost och sedan – juryns utslag! Lev väl, på återseende! 
<sec/>
Vännen syntes otillfredsställd med den vändning samtalet tagit och ville fortsätta: 
<sec/>
– Du är en reaktionär! 
<sec/>
– Javisst, jag reagerar mot allt som hotar mina och mitt köns intressen; mitt kön är det enda parti, som jag av naturen tillhör. Kvinnofrågan är en maktfråga. De ha rätt att angripa och jag har rätt att försvara mig. Farväl! 
<sec/>
Vännen måste gå. 
<sec/>
Klockan hade slagit tolv den gråa novemberdagen, då Billgren stod i sitt fönster på Blasieholmen för att invänta budskapet om juryns utslag. Han såg hur folkhopar strömmade över gator och torg och pressade sig över Norrbro fram mot Myntgatan, där det var alldeles svart av människor, som hade trängt ihop sig framför Rådstun. Det såg ut som en planmässig manöver, vid vilken trupperna dirigeras till den punkt, där fienden företagit sitt utfall. De komma från Norrmalm över bägge broarna, från Södermalm över Slussen och utmed Skeppsbron, från Ladugårdslandet, från Kungsholmen, trupper, som vuxo till bataljoner och slutligen bildade en enda väldig kolonn, som ställde upp sig framför den gamla rådhusbyggnaden vid Riddarhustorget. 
<sec/>
Klockan blev halv ett, men Billgren märkte ingen rörelse i den avlägsna svarta massan. Han gick tillbaka in i rummet och plockade tanklöst i högen av telegram och brev, som låg på hans bord. Här fanns varningar på finaste brevpapper, hotelser, grovheter på skrivpapper, lyckönskningar, uppmaningar till ståndaktighet, tacksamhetsbetygelser på hamppapper. Så många huvuden och hjärtan voro i rörelse, så många lidelser, intressen, förhoppningar knutna till denna enda person, detta namn, som delat samhället i två läger, vari det icke fanns några neutrala utan endast fiender och vänner. 
<sec/>
Där hängde den lagerkrans med röda band, man kastat till honom, då för några dagar sedan en pjäs av honom uppfördes på teatern. Framropad, sedan ridån fallit, hade han sett den klassiska hederskransen falla för sina fötter, men gripen av medvetandet om det verkliga värdet av denna hedersbetygelse bugar han sig, pressar sig in i kulisserna men låter kransen ligga. En bifallsstorm uppstår, dock blandad med rop, som tyckas hota; han blir på nytt framknuffad på scenen, bugar sig och går fram för att ta upp kransen. Den hotfulla stämningen lägger sig, publiken blir lugnare, och man tillskriver hans uppförande blygsamhet eller koketteri. Men nu hade han också förstått, att det är en partichefs första plikt att lyda, att han inte var den härskande, inte kunde följa sina egna tankar, sina känslor utan att han var slav under det majoritetsintresse, som han befrämjat. 
<sec/>
Nu hör han ett svagt sorl, som snart växer i styrka och övergår i tydliga rop. Han skyndar sig till fönstret, öppnar det och ser kolonnen framför rådhuset hålla på att upplösas. Den vältrar fram över Mynttorget, rusar över broarna och rullar fram mot Blasieholmen. Den närmar sig hans bostad, och nu hör man ett enda, långdraget jubelrop, mössor och näsdukar vifta upp mot honom i fönstret. Och framför tåget kommer en vagn farande och i den igenkänner han sina vänner, som vinka och ropa: Frikänd! Frikänd! Snart mottar han lyckönskningar, omfamningar, tacksamhetsbetygelser och uppmuntrande ord. 
<sec/>
Folket har samlat sig framför hans hus, han måste visa sig och måste tala. Han säger tio ord, som innehålla en lyckönskan till segern som tankens och forskningens frihet vunnit denna dag. Hans kalla ord göra ett matt intryck, och hans vänner befria honom hastigt från den pinsamma belägenheten och taga honom med till hotellet, där en bankett improviseras. 
<sec/>
Skålar utbragtes, tal höllos, telegram upplästes. Dagens hjälte svarar i ett längre, torrt tal, vari han tillbakavisar hyllningarne och ber de närvarande att så väl som möjligt utnyttja segern, själv kunde han inte dra någon nytta av den, ty den yttrandefrihet man nu vunnit, skulle snart undertryckas av den retade, övermäktiga fienden. 
<sec/>
Emellertid hade man kommit till kaffet och cigarrerna, då en vaktmästare kom fram och lämnade Billgren ett brev. 
<sec/>
– Här är brevet, sade han till sin vän Axel, som satt bredvid honom. 
<sec/>
Han öppnade och läste, och gav det sedan till sin granne. 
<sec/>
– Känner du denna handstil? 
<sec/>
– Det här har utan tvivel hon skrivit, svarade Axel och läste följande: 
<sec/>
»Samvetslösa skurk! 
<sec/>
Triumfera nu över din seger; frossa i pöbelns rökelseoffer och i din makts rus. Men tro bara inte, att ditt skurkstreck från i går kväll skall bli ostraffat, och var försäkrad att alla hederliga och kärleksfulla människors avsky skall följa dig på din brottsliga bana och tära på dig, tills döden befriar världen från ett vidunder.– – – » 
<sec/>
– Vad säger du om det? frågade Billgren. Ser du hur hon avslöjar sig? Hur hon tillskriver mig de tankar och känslor, som hon hyser i mitt ställe! Här säger hon att pöbelns rökelse och makten skulle berusa henne. Här kryper hon bakom kärlekens och hederns skydd och utöser sitt raseri över att jag i går demaskerade henne och att hon förlorade den kamp, till vilken hon utmanat. 
<sec/>
– Vad var det egentligen du sade till henne i går kväll? frågade Axel. 
<sec/>
– Jag sade henne bara dessa enkla ord: »Min bästa fru, ni höll mig för en charlatan och trodde jag skulle bli er medbrottsling för att dela makten. Men ni misstog er och jag tror lika så litet på era andar, vilka kopiera tryckta kungörelser, som på er själv! God natt!» Detta var mitt skurkstreck. När jag sade henne detta, gick hon baklänges på hälarna som ett uppskrämt lodjur, tveksam om hon skulle fly eller angripa. Det förefaller mig nästan som om denna kvinna ej hade en aning om att hon är en bedragerska, att hon inte hade någon klar föreställning om vilket spel hon spelade; så tungt kan självbedrägeriet belasta en människosjäl; det var som om jag väckt en sömngångerska på en takränna, en som ser avgrunden framför sig och inte kan begripa, hur hon kommit till detta farliga ställe. Och som en väckt sömngångerska fick hon svindel och föll; och hon ansåg mig, inte alldeles utan grund, vara orsaken till sitt fall. Nu vill hon hämnas, men frågan är, om hon inte förlorade sin kraft med sin tro. När hon nästa gång profeterar, kommer hon förmodligen att göra det så konstlat, att hon inte bedrar någon längre, och då blir jag väl framställd som ännu uslare och kärlekslösare än förut. Hennes självförsvar grundar sig på att hon vältrar över sin skuld på mig, men därmed ger hon endast sig själv ännu mer blottor. Jag kan visserligen inte skåda in i hennes själ, men jag förmodar att hon i mig trodde sig se sin broder från rännstenen, på vilken hon byggde i sitt hat mot de stora och vilkens tankar hon fruktade en gång skulle kunna läsa hennes. Jag vågar väl också anta, att hon som kvinna var avundsjuk på mig, mannen, och att, då hon inte kunde komma upp över mig, hon ville smuggla sig förbi mig på genvägar! 
<sec/>
Har jag gissat rätt? Vem vet? Människosjälen är så föga utforskad, och vi tro en del, men till största delen förmoda vi bara! 
<sec/>
– Nå, men bevisen att hon var med och anstiftade processen? begynte vännen åter. 
<sec/>
– De fattas mig ännu, men de skola en gång komma i dagen, de skola ... 
<sec/>
– Mina herrar! avbröt en talare samtalet, och alla tego vid bordet. 
<sec/>
När Billgren, efter att ha sagt Tekla sin mening, lämnat kvällssammankomsten på Grand Hôtel, hade hon omringats av sina syskon, som blott sett men inte hört vad som förevarit. 
<sec/>
– Det är en dålig man, var allt hon kunde och ville säga. 
<sec/>
Församlingen tycktes i denna sak vara enig, och man uttalade allmänt sin förväntan, att han i fängelset skulle få lida sitt välförtjänta straff. Tekla bedyrade, att hon hoppats att kunna leda den förvillade på bättre vägar, men att hon bedragit sig däri, var inte hennes fel. Hans djävulska finter hade vilselett henne, och hon ångrade djupt vad hon gjort. Då hon inte gav vidare upplysningar om hur hon kommit till den felaktiga uppfattningen, att han ägde ett mediums egenskaper och denna fråga var kinkig nog, så inställde sig en viss tomhet i samtalet, och de stora förväntningarne på aftonen, som blivit ouppfyllda, tycktes ha framkallat en viss besinning. Tekla kände det och sökte åter liva andarne, hon talade och talade, tills hon fick feber, men hon förmådde inte värma sina åhörare. De sutto där med nedslagna eller bortvända ögon, som om de ville undvika den magiska verkan av hennes stora svarta pupiller. Hon talade men ingen svarade; hon sprutade ord över dem, men de förblevo kalla. Kännande sin makt försvinna, förlorade hon fattningen och utgöt sitt hat mot den frånvarande i så starka ordalag, att Berta fann tillfället gynnsamt erinra om att man skulle älska sina fiender. Tekla förlöpte sig och vädjade till statsrådets inflytande på lagstiftningen, bad honom att sätta i fängelse denna förrädare, som smugit sig in i deras krets. Statsrådet svarade tämligen kallt, att han inte hade något inflytande på rättskipningen utan blott en smula på lagstiftningen. Då Tekla förklarade att hon inte kunde se någon skillnad däri, blev arkivarien förargad och reste sig. Professorn hade redan tagit sin hatt och sagt god natt även till fröken Berta, som strålade av välvilja och överströmmande kärlek till de vilsegångna. 
<sec/>
Överstelöjtnanten tryckte Teklas hand och bad henne lugna sig. Då blev hon grov och kallade den frånvarande en skurk, en usling; men då reste sig hela sällskapet och försvann. Tekla var den sista, som lämnade salen, och det var med tunga, långsamma steg, som hon gick ner för trappan, ty hon visste, att Robert, som lovat hämta henne, väntade på henne där nere, och just med honom ville hon i detta ögonblick minst av allt vara tvungen att tala. Och dock, hon måste, ty hennes man stod mycket riktigt där. Han var alldeles särskilt munter och upprymd, och det första han sade var: 
<sec/>
– Varför kommer du så där efter? Vill de fina herrarne inte vara i ditt sällskap? 
<sec/>
Det skulle vara skämt; men Tekla kände det förskräckliga allvar, som låg däri. För att dölja sig och sin ångest, svarade hon i samma ton: 
<sec/>
– Nej, de äro generade för mig! 
<sec/>
Hennes tonfall var inte riktigt som det skulle, och Robert blev orolig att något ledsamt hänt, och det ville han inte veta om förr än det klarats upp igen. Han talade alltså om annat. 
<sec/>
Tekla svarade kort eller ingenting alls, och hans goda lynne retade henne till det yttersta. 
<sec/>
– Redan så rå, tänkte hon; hur skulle han då bli, om hon åter skulle kastas tillbaka till honom och måste söka hans skydd? 
<sec/>
Hon hade för längesen märkt, hur han väntade på detta ögonblick; men hellre ville hon gå i sjön. 
<sec/>
Robert hade redan talat länge utan att få annat än högdragna svar; det förargade honom slutligen, så mycket mer, som han redan under lång tid behandlats som en alldeles underordnad person. Därför fann han sig föranledd att utsträcka en liten trevare, för att höra hurudan hennes ställning var. 
<sec/>
– Nå, lyckades ni lura Billgren? frågade han helt oförmodat. Tekla ryckte till och ville först släppa hans arm, men så fattar hon sig och glömmer sin tidigare taktik i det hon tar upp hans fråga för att parera den med en fint: 
<sec/>
– Jag tillåter mig säga dig, att vi inte lura någon. 
<sec/>
– Hm! hostade Robert på ett sätt, som verkade som ett stick mitt i bröstet. 
<sec/>
De hade kommit fram till bostaden och stego upp för trapporna. Genom att Robert gick bakom och drev henne framför sig, kände sig Tekla som en fånge, som man ämnar stänga in och pina; hon hade en förkänsla av att något utbrott nu väntade. 
<sec/>
De ha kommit upp. Mannen tog patentnyckeln, öppnade dörren, släppte in sin fru och stängde den sedan med en kort smäll som lät som ett yxhugg. 
<sec/>
De togo av sig ytterkläderna och Robert tände ljus. 
<sec/>
– Nu, tänkte Tekla, nu kommer det. 
<sec/>
Och det kom. 
<sec/>
– Tänker du skriva brev i natt också? frågade han. 
<sec/>
– Ja, det tänker jag, svarade Tekla och såg honom skarpt i ögonen. 
<sec/>
– Då kommer jag att förhindra det, svarade herr Robert bestämt. Ett sådant oskick som att gå uppe på natten och hålla ljus tänt och hindra andra att sova, tillåter jag inte i mitt hus. 
<sec/>
– Vad bekymrar det mig, om du tillåter det? svarade Tekla med darrande stämma. 
<sec/>
– Hör du, kära vän, tror du verkligen jag är belåten med ett sådant liv? sade Robert. Tror du jag vill stå i timmar på gatan på natten och när jag kommer hem få en dålig middag; tror du jag köper dig dyra kläder för att du skall visa dig i dem för andra och inte för mig; tror du jag vill vara bulvan för din humbug och spela betjänt i mitt eget hus; tror du jag är nöjd med att du håller fram arkivarien och statsrådet för mig, folk som jag aldrig skall ha äran bli bekant med; tror du att du kan lura mig också? 
<sec/>
– Jag bryr mig inte det minsta om vad du tror, nu när du har upphört att älska mig, svarade Tekla. 
<sec/>
– Vem upphörde först med kärleken, och har du väl någonsin älskat mig? Att jag älskade dig vet du säkert, ty du hade inga andra fördelar att bjuda mig än den att få älska dig. 
<sec/>
– Ja, på ditt sätt! 
<sec/>
– Mitt sätt bestod däri att visa min kärlek genom handling, däri att jag befriade dig från ditt rysliga hem, gav dig en ljus våning, satte dig över mitt hus, gav dig tjänare, ja allt vad du kunde önska. Hur yttrade sig nu din kärlek? I att försumma ditt hus, i att vara borta för att spela komedi med främmande herrar, i din mani att köpa fina kläder, i att kritisera min sång, mitt sätt, min person och låta mig sitta ensam hemma om kvällarne och hålla mig vaken med ditt vandrande mellan dörrarne. Så yttrade sig din kärlek, din, som var så upphöjd, så ren, att jag naturligtvis inte fattade den. Jag var bara en lurk, jag, en besvärlig men dock nödvändig dräng, ingenting annat; men vänta du bara, din dag kommer väl också! Vet du vad? Jag tror att din humbug inte kommer att vara längre, att döma av de uttalanden, som jag hörde i kväll på trappan. 
<sec/>
Tekla brusade upp och höjde armarne, som om hon ville hålla för öronen, men ropade blott: 
<sec/>
– Tig! Säg ingenting mer! Det är inte sant vad du säger! 
<sec/>
– Jag har ju ännu ingenting sagt, men du tycks vara rädd för att jag säger något! 
<sec/>
Nu for hon ut mot honom. Vilket ont öde hade nu också givit honom i handen gisslet, varmed hon skulle tuktas. Honom, som hon fruktade mest av alla, ty hon var ju redan i ekonomiskt avseende i hans våld, oförsiktigt nog hade hon i förtid kastat undan honom, viss om att hon inte längre skulle behöva honom. 
<sec/>
– Vet du vad du sade? stack Robert på nytt emellan. 
<sec/>
Men nu var det som ett glödande järn bränt henne; det märkte herr Robert, och det tycktes roa honom att åter känna sig fast i sadeln. Tekla begynte emellertid nu skrika, oavlåtligt, som om hon ville överrösta allt vad han hade att säga. Hon skrek så, att hon blev blå i ansiktet och föll av stolen ner på mattan. Jungfrun rusade in och med hennes hjälp förde herr Robert sin fru till sängs. Sedan man använt varma krus och terpentin, tycktes hon komma till medvetande, och herr Robert måste lova att vara mycket försiktig med henne, ty hon var sjuk, mycket sjuk. Blek som om hon höll på att förblöda låg hon nu i sängen och följde mannens rörelser med vidöppna ögon; oupphörligt såg hon på hans ansiktsuttryck, om han skulle uttala det fruktade ordet, som skulle krossa, ja döda henne. 
<sec/>
Hon kunde inte be honom att förtiga just det; men hon åstadkom dock att han teg, och hon bad honom att icke tala, då varje ord gjorde ont i hennes huvud. När herr Robert hållit sig lugn en halvtimme, inslumrade Tekla. 
<sec/>
Efter en orolig natt med vilda drömmar, hade hon mot morgonen fallit i djup sömn och vaknade först, då herr Robert gått på kontoret. Vid anblicken av dagsljuset kom hon till fullt medvetande om sitt läge. Allt hade störtat samman, allt hade rasat, och hon kände sig hopskrumpen, långt mera betryckt än fordom i sin obemärkthet. Avslöjad som charlatan, genomskådad, röjd i sina hemligheter – och av vem? Av den hon ville rädda! Hur hade hon kommit på den idén att befatta sig med Billgren, en idé, som nu bragt henne i olycka? Hur uppstod den tanken hos henne, att han skulle ställa sig under hennes fana? Det var den kväll, då Berta Atterbom berättade, att hon varit med en damkommitté hos Hennes Majestät drottningen, för att utverka hennes förmedling till beslagtagande av den förhatliga boken. Att syster Berta var hos drottningen och indirekt kunde anstifta en celeber process hade väckt hennes avundsjuka, och hon kände sig manad att ställa sig på den angripnes sida för att därmed vinna honom. Varför vinna honom? Kanske därför att alla fruktade honom; därför att Tekla blev orolig, så fort hans namn nämndes, kanske också av den grunden att han ansågs för så elak, han kunde uppspåra orena motiv bakom alla mänskliga handlingar, och hon vore inte säker att han inte en vacker dag skulle söka dåliga motiv hos henne, ty han hade sina ögon över allt, gick genom slutna dörrar, studerade människornas tankar, och aldrig gick man säker för honom. 
<sec/>
Och nu belönar han hennes godhet med att kalla henne charlatan. Om hon nu inte var det, varför var hon då rädd för honom? Jo, det var därför att han var en hänsynslös människa, som skulle skriva om allting, som hände. Det skulle han säkert göra, och de andra trodde på honom, inte på henne. Redan i går hade han märkt, att de andra icke mer trodde på henne, och Robert hade antytt att de sagt något ofördelaktigt om henne. Men vad hade de sagt? Hur skulle hon få veta det utan att fråga honom? Hur skulle dessa ord kunna nå henne utan att förolämpa henne? Hon visste ju, att de skulle dödligt förolämpa henne. Kunde hon inte gissa det? Skulle inte en enda person kunna skriva dem i så mild form, att hon inte blev förolämpad? Jo visst! 
<sec/>
Hon tog penna och papper och satte sig vid bordet. Hon försökte tänka på ingenting under det hennes hand arbetade; hon stirrade på tapeterna, tills de vita punkterna rörde sig och föllo ned som när det snöar. Handen kom i gång, pennan skrev; ett ord, ett enda, men många gånger; hela rader, hela sidor. Och när hon läste det, stod där: charlatan! 
<sec/>
Ja, men hon var ju ingen charlatan! Aldrig hade hon utgivit sig för mer än hon var. Det var ju arkivarien, som sade, att hon var ett medium; det var professorn, som förkunnade, att drottning Kristina skrivit genom hennes hand, något sådant skulle hon då själv säkerligen aldrig ha påstått. De hade sagt: Så är det, och hon trodde det. Kanske var det på samma sätt med Billgren: han hade sagt charlatan, och hon trodde, att hon var en charlatan. Man hade inbillat henne de mest olika saker. Kanske var det inte Kristina som skrev, kanske var hon inte heller någon charlatan? 
<sec/>
I kväll skulle detta utgrundas hos professorn, till vilken hon var inbjuden. I kväll skulle allting förklaras, biläggas och försonas, om bara den elaka Billgren bleve fälld. Han måste bli fälld! Hon skulle be till Gud, att han måtte störta den otrogne hädaren, och bara han kommit i fängelset, skulle han få annat att tänka på än sätta sina nedrigheter på pränt. Alltså, i kväll! 
<sec/>
Tekla klädde sig omsorgsfullt och beslöt att gå ut i staden för att vid middagstid få höra utslaget och iakttaga folkmassan. 
<sec/>
Det var en trist, blåsig novemberdag och människorna sågo förgråtna ut, där de gingo med hakan mot bröstet; det föreföll Tekla, som om man fixerade henne. Log någon, så gällde det hennes missöde; vände sig någon bort, så hade han säkert redan kännedom om vad som hänt; spottade någon, så var det naturligtvis åt hennes charlataneri. Hon tyckte hon tilldrog sig allas uppmärksamhet, hennes nederlag måtte stå skrivet i hennes ansikte. Över Norrbro kom hon till Gustav Adolfs torg, stärkt av tanken på den kommande kvällen hos professorn, en tanke hon då och då hämtade fram som en stärkande luktflaska. Hon gick vidare in på Regeringsgatan och skulle just stiga in i ett konditori, då hon får se professorn komma på andra sidan trottoaren. Hon märker, att han har sett henne, men i nästa ögonblick står han framför ett butiksfönster och vänder ryggen åt gatan. Han ville således undvika hennes hälsning! 
<sec/>
Det var alltså slut! Oåterkalleligt! 
<sec/>
Nu, då allt var förlorat och intet mer att vinna grep henne en elak lust att göra sig av med allt inlärt kram, de sällskapliga formerna och bruken; hon kände en böjelse att bli rå, gå fram till professorn som en gatunge, knuffa honom i ryggen, slå in hans hatt och kalla honom fårskalle. Men hennes tankar togo en annan riktning, ty från Norrbro hörde man nu skrik och hurrarop av en framträngande folkhop. Utan att tänka på det passande skyndade Tekla halvspringande ner till Gustav Adolfs torg för att höra hur domen utfallit. – »Frikänd!» ljöd det från alla håll, hon blev knuffad från höger och vänster, så att hon blott med största möda lyckades nå fram till sin bostad vid Skeppsbron. 
<sec/>
Då hon kommit upp, lämnar jungfrun henne ett brev. Hon öppnade det med darrande händer och läste ett återbud från professorn, som i artiga vändningar bad att få uppskjuta sammankomsten till senare, då ett oförutsett hinder inträffat. 
<sec/>
»Högtärade fru!» skrev han. Alltså intet broderskap mer, ingen jämlikhet, och därför skulle man också upphöra att hälsa, upphöra att vara hövlig. Emedan man inte var ofelbar och kunde begå felgrepp, skulle man avfärdas som charlatan. Så är det att leka med de höga! 
<sec/>
Tekla kände stark sympati för den nyss så föraktade folkhopen, vars hurrarop trängde upp till henne; hon hade gärna tågat med den till ministerhotellet för att slå in fönsterna; nu hade hon gärna uppsökt den förhatlige demagogen för att säga honom rent ut: Var hatfull som du är stark och låt dig inte bedragas av hala ord om kärlek! Ja, men det var hans egna tankar, och han hade ingalunda låtit bedraga sig; han hade gjort just vad hon i detta ögonblick ville göra. Och han tog i denna timme emot mängdens hyllning utan hennes hjälp, utan det erbjudna skyddet, alldeles mot hennes inrådan; nu höll han bara övermodiga tal, gjorde utfall mot de härskande, visade sig i sitt rätta ljus, och säkert skulle han inte glömma den skymf, som hon tillfogat honom i går. Han kunde ju aldrig mer bli hennes vän, hon kunde inte mer räkna på honom, han bar ju också hela skulden till hennes fall. 
<sec/>
Hon skulle störtas, ingen annan; de höga voro i alla fall mycket bättre i själ och hjärta, och för övrigt, de hade ju ännu inte gjort henne något! Vem vet, Robert hade kanske skämtat om det han hört eller trott sig höra på trappan; vem vet om inte professorn hade giltiga grunder till återbudet, och det var säkert så, att han inte såg henne på gatan. Så måste det vara! Och nu, då deras gemensamma fiende var fri och alldeles säkert skulle hämnas, måste man hålla ihop för att om möjligt kunna stå emot honom. Hon ville göra början och gjuta malört i hans glädjebägare; hon ville döda honom med samma vapen, som han använt mot henne, genom skräck bringa honom till tystnad. 
<sec/>
Och så satte hon sig ned och skrev till Billgren det brev, som han mottog under banketten. 
<sec/>
Fru Wedholms rykte som medium var efter den beryktade religionsprocessen statt i oavlåtlig nedgång, Berta Atterboms däremot alltjämt i stigande. Tekla började nu lida av en nervös sjukdom, som icke lämnade henne ro vare sig dag eller natt, och hennes man klagade över att hon skrek i sömnen och såg någon komma, som ville hämnas. Att någon vill hämnas förutsätter att han förorättats av den som han hotar med hämnd; men Tekla kunde inte ange av vem hon var hotad eller från vem hon ådragit sig hotet och herr Robert måste hålla till godo med hennes sjuka andes osammanhängande utbrott, tills hans fru en natt födde honom en son och nu fick fullt upp med annat att tänka på. Men hennes liv blev oharmoniskt, ty den lilla våning, där en gång glädje och lycka hälsat henne, hade blivit henne för trång och hennes anspråkslösa omgivning, som hon en tid ringaktat, låg nu tryckande över henne, emedan hon kände sig faktiskt underlägsen till såväl förstånd som kunskaper, och dock hade hon en tid trott, att hon var överlägsen, vilket ledde till en bitter jämförelse mellan vara och vilja synas vara. 
<sec/>
Karl Billgren hade emellertid lämnat landet och begett sig till Finland. Här mottog han på påskafton, alltså ett halvt år senare, ett brev från fröken Atterbom, vari hon ber honom om förlåtelse för det onda hon tillfogat honom och bönfaller honom att inte hämnas på henne och hennes vänner, som alltid hade velat hans bästa. 
<sec/>
– Där har jag beviset! utropade han, liksom befriad från en plåga, som tryckt honom. 
<sec/>
Och så skickade han brevet till sin vän Axel med en längre epistel, som slutade med följande ord: 
<sec/>
Hädanefter må du fördjupa dig i spekulationer över, vem din »indier» var, och om dessa älskliga indianer (jag är redan förlovad med en, som kan göra med mig vad hon vill) få ännu större makt än de redan äga, så vœ victis, då kan varken kulor eller krut hjälpa oss längre. 
