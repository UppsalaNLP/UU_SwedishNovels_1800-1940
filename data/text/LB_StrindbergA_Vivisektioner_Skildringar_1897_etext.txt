<title>VIVISEKTIONERNATUREN 
<chapter/>
<chaptername>SkånskaLandskap</chaptername>

<chaptername>Skånska Landskap med utvikningar.</chaptername>

<chaptername>I.</chaptername>

<sec/>
En stormig julinatt på Kattegatt 1869 har slutligen utkämpats av däckspassageraren, upplänningen, tjugoåringen, vilken aldrig sett annat än Stockholmstraktens gråstensberg, rullstensåsar och sandtäkter. I morgongryningen när solen tändes, släckes Kullens fyr och som en väldig vågbrytare mot gattets oceandyningar skjuter det trolska Kullaberget fram, krossar böljorna och låter ångaren löpa in i Sundets smula vatten. Till höger mellan jord och luft löper en grön böljegång, mjukt, vällustigt, och när någon frågar med beundran och tjusning: vad är detta? svaras: det är Danmarks bokskogar. Ögat dröjer vid denna gröna mjuka vägg som döljer ett litet land med mycket stora siare, och tjugoåringen menar att så skulle det riket se ut där Andersen förde sitt orfeiska trollspö, så att alla jordens folkslag lyssnade och skådade huru naturen levde, levde ännu efter döden. Och »Blommans kalk och trädens toppar, solens ljus och daggens droppar, följde gärna tjusta toners gång». 
<sec/>
Bakom denna gröna skärm gömdes storkboet och pileträdet, elddonet och den ståndaktige tennsoldaten, Snöprinsessan och den stora sjöormen – – –  Skogen den förtrollade lockar så underbart till höger under det ångaren plöjer sin grönvita fåra mitt i sundet att svärmaren ej vill se till vänster, men slutligen måste han. Där är en svart strandskoning med stenkolshöjder, skorstenar, väderkvarnar, kyrktorn. Vad är det då? – Det är Skåne! – Skåne? –  
<sec/>
Detta var första intrycket! Och från åkrar och byar, »spannmål och luft» vände han sig åter mot den danska sagboksskogen. 
<sec/>
Ångaren svängde in till Köpenhamn där det ringde i alla kyrkklockorna emedan Kronprinsessan Lovisa av Sverige förmäldes med danska prinsen. 
<sec/>
Och efter två dagar smög sig ångaren ut från Danmark, gjorde ett kort strandhugg i Malmö om natten och gick sedan utanpå Skåne uppåt Östersjön i kolmörker, så att Skåne den gången aldrig fick visa sina skönheter för den enligt tidens sed mot Sydsverige något avoge upplänningen. 
<sec/>
Andra intrycket 1883 med nattåg från Stockholm i september månad. Men Södra stambanan har icke utstakats med fästat avseende på uppvisningar av naturskönheter utan för stortrafik, export, import och kontinentresor. Snälltåget lämnar Småland med dess urgotiska landskap av granskog och mörka insjöar med ättestupor och stenkummel som klämma bröstkorgen med marridning, och så ut från mörkret ned från höjderna, söderut mot solen, mot havet. Mellan Hässleholm och Eslöv ser man huru gråstenen upphör; ljungen och ormbunkarne försöka sig ut på slätten men draga sig tillbaka, och där en svart gran, Nordens cypress, ännu sticker upp sin gotik-spira är man säker om att de döda vila i en kyrkogård; murgrönan kläder det gamla bränneriet och vinrankan kryper på stationshuset; marken blir ljus, boningarnes vita kalkputs har efterträtt bjälkstugans järnröda, himlen har en inbillad ljusare färg och Sundet är det ljusblåaste av allt, överfartsvattnet som skiljer de förvisades land från Europa. 
<sec/>
De förvisades land, ett hårt ord eller en hård verklighet. I kampen om solskenet, om de fruktbara floddalarne, om vinet och det vita brödet, om Medelhavet, drevos de underlägsna mot norden, för att äta svart bröd och dricka finkel. Världen gick sin gång därute, och utan att hyperboréerna hördes till råds. Men när hyperboréerna sovit sina hundra år, sovit och drömt, grubblat och bannat sitt öde, vaknade de och bröto ut, togo världshistorien om hand, senare vetenskapen, drogo sig tillbaka med blodad tand för att gå i ide åter sina hundrade år. 
<sec/>
»Norden, denna stora verkstad där nya raser smidas för att utbreda sig över jorden som översvämningar och uppfriska föråldrade kulturer.» Dessa ord äro Balzacs, fransmannens, 1835. Han har oss veterligt icke besökt Nordanlanden, men han skildrar likafullt (Séraphita) »dessa förfärliga vintrar då kvinnorna väva och männen läsa eller överlämna sig åt underbara meditationer som alstrat Nordens djupsinniga gudaläror och mystiska drömmar, dessa så fulländade undersökningar i vetenskap; med seder halvt klosterlika som tvinga själen att reagera på sig själv och i sig söka sin näring, och vilket gör nordbon till en varelse för sig enastående i den europeiska folkgruppen». 
<sec/>
Detta är ju artigt sagt och torde väl innehålla mer än artigheter, varom en allvarlig läsare kan övertyga sig då han läser Viktor Rydbergs Germanisk Mytologi vilket arbete hade den olyckan komma fram vid en tidpunkt då nationen genomgick en andlig sjukdom som yttrade sig i sterilt förkastande av allt; då ett varningens och en berättigad harms förebrående ord räknades som personlig hämnd, då ett uppmuntrans och upprättelsens togs som lågt smicker med egennyttiga beräkningar, då varje försök att samla krafter och väcka strömmar principiellt motarbetades. Alla ville giva även där intet fanns att ge, och ingen ville taga. Rydberg ville återgiva nationen en förlorad självkänsla i det han påvisade och bevisade att ett Fornarien, direkt avläggare av urhemmet i fjärran Östern, varit beläget där Skandinavien ligger och att dess sydligaste del först varit ett kulturcentrum av världshistorisk betydelse. Denna sydligaste del heter – Skåne. Men Rydbergs gåva mottogs lika litet som Olof Rudbecks: det var för mycket! 
<sec/>
Rydberg var icke skåning och Linné icke heller; båda voro från norra grannprovinsen där innevånarne icke älska sina skåningar. Någon bygdpatriotism får alltså icke antagas ha dikterat Linnés förundran och hänryckning då han inom sitt eget fädernesland och några milar söder om det stenhårda Småland finner ett land välsignat med alla Söderns härligheter. 
<sec/>
»Alltså», utbrister han, »är oförnekligen intet land i Sverige att förlikna mot Skåne och intet i Europa som det med rätta kan föresättas, då alla dess förmoner blifva vägde emot hvarandra. – – –  » »Slätten åt Lund, Malmö, Trelleborg begyntes vid Dalby och förestälte ett Canaans land.» 
<sec/>
Vad såg då Linné allt för härligheter som kunde berättiga till en liknelse som nu anses överdriven? 
<sec/>
Han såg bokskogar där hjort och rå kesade bland fasaner och vildsvin. Han såg Jupiters träd, valnötsträdet bära frukt; han fann vita mullbärsträdet och silkesmaskar, såsom först man ser dem vid Medelhavets stränder. Äkta kastanjen, vilken ej kommer sig förr än ner i södra Schweiz och mellersta Frankrike, bar här frukt. Krappen den dyra färgörten övervintrade såsom först i Provence. Mandelträden voro tio alnar höga och buro ymnigt. Persikor och aprikoser, mannagryn, kvitten, renetter, vindruvor – söderns härligheter i norden! 
<sec/>
Och i Herrestads socken vid Gytebo fann han ett vinberg (hör!). Storken, näktergalen, klockgrodan klapprade, sjöng, ringde in den stora ljusmässan, och på ask och liguster kröpo Spanska Flugor blänkande som guld och gröna skogar ... 
<sec/>
»Alltså är intet land som hafver flera förmåner.» 
<chaptername>II.</chaptername>

<sec/>
Det syntes en båt drivande utanför Skånes kust, och när båten tog land fanns ett gossebarn sovande på en sädeskärve bland dyrgripar och smiden. Det var Scef eller Heimdall som kom med kulturen. 
<sec/>
Så berättar sagan, så berättar historien, och likafullt säga historici att det är sannolikt lögn. I borgerliga livet bruka två falska vittnen utgöra full bevisning, men i historien gälla icke tre trovärdiga mäns intyg. Där gäller endast auktoritetsväldet framför förnuftsrätten. 
<sec/>
Det är således endast en from önskan hos mig att Heimdall landsattes i Ystadstrakten. Jag finner nämligen landskapet där nere så passande att ha mottagit gudsgåvorna. I sköna stora våglinjer böljar åkermarken ned emot sjön; ett litet lövskogsbestånd begränsar kustlinjen som därigenom får ett inbjudande utseende av riviera, där tillfredsställda människor skola vandra i solskenet skyddade för nordanvinden; en bondgård växer upp, den förökar sig och blir en by; byn föder ett slott; slottet ger skydd åt en park som kan svälla ut till en bokskog. 
<sec/>
Här bo landets mäktigaste jorddrottar, »grevarne», av vilka några hava kungablod i ådrorna, och vilka äro så självmedvetna om sitt ursprung att de än i dag icke kunna nära den tanken att ofrälse äro av samma djurart som de. På 1860-talet var jag skolkamrat med en skånsk greve om sexton år. Han liknade en av de feta romerska kejsarne och bar diamanter i vardagslag. Hans förakt för oss borgarbarn var gränslöst och han dolde det icke, tvärtom. En gång i ett av hans stora ögonblick hade han sjunkit ner med händerna i byxfickorna lutad bakåt mot bänken; med blickarne mot höjden långt ut över oss dödlige, harklar han, och spottar med fullt medveten avsikt mitt i kamratklungan, med påföljd att en elev träffades av den oädla projektilen mitt i ansiktet. Gesten var vacker och scenen hade något sublimt i sig, – det gör mig ont att icke kunna förneka det – men den scen som följde var enkelt skön. En Euclides flyger mitt emellan ögonen på greven och det stora bleka ansiktet sköljdes av mörkt blod, sprunget ur den romerska näsan. Detta var före 1867. Sedan dess har jag råkat skånska grevar, kanske lika självmedvetna men med helt annan världsåskådning, ja det har till och med hänt mig i Lund att jag av en skånsk ung greve kallades konservativ därför att jag fann Cæsar mera storslagen än Brutus, vilket greven ville förneka. Märkom väl att väster om Ystad ligger Charlottenlund därifrån en grevlig folktribun förde bondehären mot landets Cæsarer, och erinrom att fylkeskonungar alltid kallat sin Ingjald för Illråda. 
<sec/>
Men även bonden härnere tyckes känna sig vara av Bjälboätt. Hans i fyrkant byggda gård är av frankisk börd, liknar en fransk ferme, eller arrendegård, och sannolikt voro Karl den Stores sommarvillor icke stort annorlunda. 
<sec/>
När man ser en skånsk bondstuga av äldsta slaget, säger man sig strax: detta är ju ett konunganäste. Högt i taket som en tronsal, baldakin över högbänken, bonader på väggarne, hyenden på stolarne, kronor i taket, och bordet tilltaget som till beständigt gästabud. Och dessa dräkter i praktfulla mönster och levande färger äro ju drottars och drottningars. Själva kokerskan framför den väldiga härden är ju klädd som en prinsessa. Vilka anor har ett sådant folk? Ättehögarne skulle ha kunnat lämna svaret tydligare om icke elds- och soldyrkarne begagnat likförbränning och dessa sand-pyramider endast inneslutit en kruka med aska. Kanske dock övriga fasta fornfynd när de en gång bli föremål för andra läsningen kunna ge nya svar för vilka en mera orädd nytid ej ryggar. Per Wieselgren i Sydskandinavernas Förstfödslorätt berättar att »Nilsson fann i Skåne Guldbrakteater med en gammalhebreisk bokstav som vanligen ses på feniciska mynt och påminna att denna beröring mellan sydskandinaverna och själva den pyramidbyggande kulturstammen må kunna förklara, utan att man antager skyhöga jättar, huru i vårt land kunna träffas stenar av nära 40.000 skålpunds vikt upplagda på ordentligt avfattade underliggare, där insikt i hävkonst måste förutsättas». 
<sec/>
Tuneld säger i sin geografi att öster om sjön Åsnen i Småland emellan Odensjö och Skägglösa ligger Blodberget som sluttar mot sjön. På västra sluttningen är Pukekyrka i vilken förmenas varit en tempelgrotta; Sjöberg uppgiver att i ett berg i södra Norge finnes en jättekyrka, som är ett verk av fenicier. Jag vill icke fördölja att Uppsala högar ofta när de tecknade sig mot en brandröd aftonhimmel väckte tanken på pyramiderna, och att vid mitt sista besök i Lunds krypta minnet av tempelgrotta slog upp. Jag älskade att tänka mig denna krypta såsom hednatemplet i Lundagård, med offerbrunnen och blodaltaret, vilka sedan kristnades och blevo dopkällan och sakramenthuset där troligen en gammal Fröjabild apterades till Madonna. 
<sec/>
Voro icke länge de gamla svenska rund- och offerkyrkorna ansedda som kvarstående avgudahus? Skulle icke den Sankt Olof som Linné beskriver i en skånsk kyrka mellan Herrestad och Rommele kunna vara en Tor eller sådan? Bilden hade i vänstra handen en bägare med lock, vilken icke liknade en kalk, i högra en yxa (hammaren); på huvudet en murkrona; om livet fyra dödskallar och under fötterna en Sfinx. En utvecklad kult som vår hedendoms med tempel och gudabilder måste som andra kulter ha lämnat spår efter sig, ty alla tempel voro ej av trä och icke alla bilder heller. Ett så konstfärdigt folk som det, vilket ciselerat, skulpterat och gjutit brons- och järnålderns bildverk får lov att antagas ha kunnat behandla stenen i synnerhet där den var så bildbar som i Skåne. Det är icke en gissning jag nu går att utslunga, icke heller något problem jag går att lösa, utan endast några påbörjade iakttagelser jag vill meddela ställande dessas innebörd på framtidens dom. 
<sec/>
Under mina vandringar i Ystadtrakten stannade mitt öga då och då vid stenar av ovanlig form, oftast upptravade invid bondens stuga eller herrgårdens mur, tecken till att deras kuriösa utseende ådragit sig andras än min uppmärksamhet. De liknade brottstycken av organiserade varelser ofta rätt långt upp på utvecklingsskalan, till och med delar av människokroppen, stundom produkter av konsterfaren hand. En form återkom tre gånger på tre olika ställen och liknade en hatt med brätten. Jag tecknade den och kallade den för hatten. Denna hatt återfann jag vid Svenstorp station, Bjerresjöholms inspektorsbyggnad och vid Hedeskoga kyrka. Under senare resor har jag återfunnit formen flerestädes ända upp vid Höganäs; nu i dag på morgonen fjärdedag jul, i stadsparken i Lund, där den finnes jämte en variant liknande en tillstukad bronsåldershatt, vilken senare hattform återfinnes flätad av halm, hos flera sydeuropeiska bondfolk, särskilt hos vingårdsmännen vid Lac Leman. 
<sec/>
Dessa stenar synas vid första påseendet vara erosionsblock, men äro det icke. Någon ville till och med lära mig att hattbrättet utgjordes av den utsparade skiffern, men detta är icke förhållandet, ty stenmassan är homogen, och vid flyktigt betraktande tyckes den bestå av diorit eller en förstenad lera. Jag skulle här vilja erinra om Linnés målande uttryck för trappen på Kinnekulle, vilken han kallar en »förstenad jernlera». 
<sec/>
Nåväl: hatten har ungefär samma storlek överallt, vilket redan säger något, och den synes passa till en ordinär dolikocefal eller långhövdad. 
<sec/>
När jag på de sista skånska resorna förevisat mina teckningar av hatten har jag vunnit så mycket ljus i saken att formen igenkänts såsom vanlig, och en sakkunnig inföding har försäkrat att vid Hönsinge station icke blott hatten utan även tillhörande huvud förefunnes. Vidare att dessa huvud voro så människoliknande att folket brukade roa sig med att bemåla dem med starka färger och uppsätta belätena i trädgårdarne för moro skull. 
<sec/>
Under avvaktan på fotografiers tagande vill jag för ögonblicket endast anmärka att naturens lek här icke kan inskjutas som naturlig förklaring, ty när vattnet leker med stenblock bildas vanligen så kallade rullstenar, gatstenar, fältsten eller kiselsten. 
<sec/>
Om dessa stenar redan varit föremål för grundlig undersökning vet jag ej, men Linné märkte liknande på Öland och har avbildat en del i Ölandsresan, sidan 51. Han kallar dem stenjättar emedan de voro fyra till sex famnar höga. De förekommo vid Kylley mellan Strandridaregården och Kalkugnen. »När man var ett stycke ifrån dem sågo de ut som Stoder, Bröstbilder, Hästar och jag vet inte hvad för spöken.» 
<sec/>
Även Olaus Magnus har lagt märke till dessa fornfynd och omrör dem vid historien om Starkodder. Afzelius omnämner att nordens hedningar hade Skurdgudar, gudabilder uppställda under skyddstak utmed landsvägarne. Rester av dessa borde väl finnas i jorden, även om de varit av trä. 
<chaptername>III.</chaptername>

<sec/>
Det är nyårstid och solnedgång när uppgående tåget stiger från Eslöv upp emot Hör. Uppsvensken lämnar slätten med ett visst välbehag, ty dess skönhet är honom främmande. Själva bokskogen med dess halvmörker och gräslösa släta mark är för fin för honom. Därför lättar hans sinne upp ovanför Stehag, där gråstenar och björkar, ljusa eklundar med gräsmattor och enbuskar erinra om Mälardalen. De lagrade bergarterna, av naturen redan bearbetade för kultur, ha upphört, och gnejsen börjar för att omväxlande med granit icke sluta mer, ej ens vid stambanans slut i Stockholm. 
<sec/>
Det är Skånes skogsbygd som vidtager, och vid Hör synes en ås med granskog, många skogshöjder, som icke äro bevuxna med bok, utan med blandad ek, björk och otaliga andra trädslag. 
<sec/>
Den röda stugan, trähuset med järnfärgen, växlar med gråstensbyggnaden, men är likafullt där. 
<sec/>
Snön har åtminstone färgat marken vit utan att framkalla slädföre, och därför rulla vi fram på hjuldon mellan ändlösa stenmurar, vilka perspektiviskt leda in i aftondisan, som döljer landskapet men icke stjärnhimmeln, vilken rycker oss närmare; och sedan vi åkt mot Orion en halv timmes tid, vänder vagnen plötsligt åt höger och vi föras genom en avlövad allé upp till lantgården, där vi hälsas välkomna från trappan av en gästfri värd, vars livliga, vänliga och öppna sätt påminner om bergslagsbon och icke alls om skånska slättbybonden. 
<sec/>
Natten har fallit på och genom tystnaden höres utifrån såsom tunga suckar, en drunknandes sista stönande. Emellanåt knakar det såsom om jordskorpan bruste. När vi draga rullgardinen och se ut i natten, synes endast disan och stjärnhimmeln, och ur töcknet suckar det och knakar. Jorden har försvunnit och alltsammans är himmel, vid vars fot vi stå. 
<sec/>
Värden, mindre lättrogen än vi, upplyser att det icke är himmeln, och att under dimman ligga sjutton tunnland åker ända ner till Ringsjön, som, nyss isbelagd och ovan vid istäcket, utstöter dessa klagande ljud efter luft, mera luft, halvkvävd i nattsömnen som en astmatiker eller en som lider av angina pectoris. 
<sec/>
Det sista sade icke värden utan doktorn som var med oss. 
<sec/>
Nattens dimmor ha skingrats och morgonsolen belyser Ringsjön och stränder, kanske Skånes största skönhet. I sanning urinnevånarne, som här byggt pålbyggnader, kastat upp ättehögar, slipat de vackra stenyxorna, gjutit och ciselerat de smakfulla bronssakerna, hade ett öppet öga för naturens skönhet och leddes sannolikt hit av minnen från skog och sjö och ej från havet. Denna strand av Ringsjön skall nämligen vara den relativt rikaste fyndort för fornminnen, och den villakoloni, som uppstått mellan ättehögarne, visar att avkomlingarne dragits lika mäktigt mot den trolska insjön, dess skönhet, dess gäddor, dess sikar, ålar och lakar. 
<sec/>
Morgonpromenaden anträdes. På husväggen blommar en murgröna – mellan jul och nyår – i snö och köld. Man upplyser mig att denna sydlänning finnes vild i skogarne, men där, lika skyddad, eller bättre, icke kommer i blomning. Jag föreslår att det är värmet från människoboningen, men bemötes med invändningen att den blommar även på kyrkogården eller över huvud, där beröring med människor, levande eller döda, äger rum. Detta ger anledning att erinra om det oförklarade förhållandet att grobladet följer européen i Nordamerika och därför av rödskinnen kallas den vites fotspår; och det lika »mystiska» att brännässlan endast trives omkring människoboningar och att, om den råkas i en skog, man är säker att en människa, vit eller röd, gått där fram. 
<sec/>
I ett nyare botaniskt arbete ägnas ett kapitel åt växternas sällskapsdrift, och påpekas att gräsen visa en förkärlek för samliv med baljväxterna; exempel: klöver och timotej, men en avgjord motvilja för andra familjer. Vår värd, lantbrukaren, bekräftade iakttagelsen och meddelade, att den korsblomstrige senapen väckte en sådan leda hos sina grannar, att den icke dugde så in i andra skördar. 
<sec/>
Tämligen ense att mycket fanns oförklarat i de exakta vetenskaperna tågade vi ut på ägorna. 
<sec/>
Jorden är grusig, och de långa stenmurarne äro plockade ur åkern. I fuktiga somrar växer där bra, men i torra sätter sig jorden, spricker, och ger en osäker skörd. Vi sågo ett fält som just var under odling. Där var egentligen mer sten än röd sandjord, snarare ett rös av stora kullerstenar, gnejser, porfyrer, hyperiter och andra. Många voro rundade, andra skarpkantade. Huru de kommit dit var fordom en stridsfråga: några menade att de hopförts av en rullstensflod, andra av glaciärer; åter andra att en omkastning av jordaxeln föranlett världshavens våldsamma översvämningar. Denna senare åsikt tog sitt uttryck så: »Ulimaroa är en del av en söndersprungen planet, vars övriga stycken svinga som Juno, Ceres, Vesta och Pallas på firmamentet, och vilken hit ankomna del i sitt fall kastat ekvatorn från Sibiriens palmskogar vid nuvarande Ishavet till Sumatra och Borneo». 
<sec/>
För närvarande råder Istidsteorien ehuru den sett sina bästa dagar, då den själv icke kan nöjaktigt förklaras och ingenting förklarar. 
<sec/>
Stensamlingarne i Skåne och särskilt här i skogsbygden, där de flesta stenar icke äro rundade och icke räfflade av is eller vatten samt icke ordnade i moräner utan oftast äro skarpkantade och strödda på stora ytor, synas lättare kunna härledas ur vulkaniska eruptioner, då en bestämd krater finnes nära intill i Odensjö; då likaledes i närheten finnas ansättningar av basalt, och då Ringsjön, eljes grund, har en bottenkrater av stort djup som kan ha öppnat en slamvulkan. 
<sec/>
Ringsjön har sänkts och en härlig åkerjord har vunnits. Anmärkningsvärt är att den nyvunna jorden, lämnad åt sig själv, ger en björkskog tät som råg, inblandad med pors. Björken måste anses självsådd och fröen måste ha legat på sjöbotten i mycket långa tider utan att ha grott eller ruttnat, vilket är ytterst märkvärdigt. 
<sec/>
På jorden odlas ännu säd och landet ser ut som på landet, men vitbetan har trängt in även i skogsbygden och inom några år skall skogsbrynets sköna lugnande kontur brytas av den rysliga skorstenen. 
<sec/>
Tänkom södra Skåne sådant det skildrades av Bååth på sjuttiotalet, och Ola Hansson på åttiotalet. Ett stort sädeshav där guldgula ax vagga för vinden; där bärgningsarbetet är en fest, firad av skönt klädda och tämligen mätta människor. Där sundets blå och vetets gula horisonter lyftas av den svarta eller vita väderkvarnen, och i fjärran av en rund bokskogskontur, en tornspira, ett herrgårdstak. 
<sec/>
Nu gungar icke sädesböljan, landet är icke gult utan obehagligt koppargrönt; fabriken med sina fängelselika byggnader och sin ohyggliga skorsten skymmer allt, tager blicken åt sig, pekar över herrgårdens tinnar och kyrkans torn. Missnöjda uthungrade svärma ner från nordligare bygder vid skördetiden, som sannerligen icke är någon fest, och inne i kokeriet står den missnöjdaste av alla, arbetaren. 
<sec/>
Ett fabrikslandskap, där den doftande klövern icke kan överdofta sockerfabriks-dikets stank av vätesvavla och svavelammonium. 
<sec/>
Bååths och Ola Hanssons Skåne är snart icke mer, men den fula betan har räddat det skånska jordbruket och gjort landet rikare än förr, livet fetare men icke skönare. 
<chaptername>IV.</chaptername>

<sec/>
I en allé av träd och buskar vilka i vinterdräkt vid första anblicken äro oigenkännliga färdas vi framåt vid Ringsjöns norra strand. Vid närmare påseende igenkännas de resliga träden med köttröda kvistar och liknande äggformiga knoppar, vilka jag i min barndom gav åt kanariefåglarne såsom kärleksdryck, vara lindar. Det uppåtsträvande i karaktären, den askgrå barken med en ljusgrön mossa, vilken senare alltid följer gamla lindar, ger mig full bekräftelse. Dessa stammar, krökande sig som armar för att komma upp i ljuset, med barkar som pansarplåt och genom vilka man ser den bundna styrkan stråla ut, äro unga bokar, vilka blivit inkastade i ogynnsamma förhållanden, och höra icke till denna region. Buskarne med redan färdiga hängen äro hassel, vilken tyckes hysa en hemlig kärlek för lind och ek. En halvvild lindallé med hassel som underskog är bland det ljuvligaste man kan se, och jag förbinder alltid mitt äldre sommarminne av Ringsjön med dessa två. Och när linden blommar doftar den hälsosam honing, och det är då den spelar, ehuru spelet icke hörs för biens. Vid foten står så hasselbusken med sina tre konungar, tre och tre ibland fyra och fyra med sina små kala huven bärande konungakronor stora så de gå ner över öronen och de äro av bergskungens släkt samt bevaka slagrutan, vilken bör skäras när de långa blommaskarne släppt taget och kastat sig på marken. 
<sec/>
Under lind och hassel och ekar ha vi nått fram till Bosjökloster. 
<sec/>
Bosjökloster, skönt i sommardräkt, kan icke bli fult om vintern, det blir endast en naken skönhet. 
<sec/>
Här framför portalen märker uppsvensken redan av släktvapnet att han är i främmande land. Och i arkitekturens lapidarstil ser han herrgårdens historia ristad. Kyrkan vägg i vägg med slottet erinrar om klostret, ur vilket herrgården vuxit. Försökande i minnet rekonstruera åtkomsthandlingarne framkastar en av sällskapet att klostergodset måtte ha blivit förlänat åt någon herreman vid Gustav Vasas kyrkoreduktion ... 
<sec/>
– Gustav Vasas? invände skåningen med en viss obetydlig förvåning, att icke säga förtrytelse. 
<sec/>
– Javäl! 
<sec/>
– Men du Store, Gustav Vasa har väl aldrig haft sin hand med Skåne? 
<sec/>
Sådana misshugg begår uppsvensken ofta, och vid sådana tillfällen känner han vad som står emellan honom och sydsvensken. Halvsyskon med samma mor, men en annan far; sekelgamla fiender som måste vara vänner; det erövrade landet, som på tvåhundra år icke kunnat glömma sitt moderland och aldrig skall göra det. Det cis-marina Danmark med Lund som Metropolis Daniæ, med sin Domkyrka där Valdemar Seier kröntes, där Absalon var biskop; Lund, där Knut den Helige anlagt universitetet; där än i dag man i bondstugan läser Christian den fjärdes bibel på grundspråket och där en huvudstadsresa förer till Köpenhamn och icke till Stockholm. »Svearne hava en historia som ej är Syd-Skandinavernas. Den måste bli lika främmande för de senare som Vasas historia är för Skåningen.» Detta insåg Per Wieselgren redan på 30-talet och svearne ha fått bekräftelsen därpå efter 1865. Att erövra länder som äga hög kultur och självständig historia har alltid varit förenat med vådor för erövrarens eget självbestånd. Polens delning har skaffat åt Ryssland en opålitlig gränsvakt i väster alltid färdig att förråda sin herre, åt Preussen en ständig opposition i Riksdagen och åt Österrike en skola där polska statsmän uppfostras för att leda tjecker och ungrare i fälttåg mot det erövrande kejsardömet. 
<sec/>
Vad »Danmarks delning» angår synes välsignelsen vunnen åt erövrarne vara något tvivelaktig i icke ekonomiska fall, och den Siegessäule som står rest utanför Lund kan en gång få en helt annan betydelse än nu. 
<sec/>
Emellertid. Herren till Bosjökloster är icke hemma, nästan aldrig hemma, utan är mycket riktigt i Köpenhamn, där han i sin person representerar Sverige – och Norge, sannolikt bättre än någon uppsvensk eller norrman skulle göra det. 
<sec/>
Därför kunna vi ostört inträda i det öppna slottet och beundra dess arkitektur, intränga i trädgården den jag en gång för några år sedan såg i full sensommarskrud, då fikonträdet och mullbärsträdet buro frukt, persikor och aprikoser upphört att bära. Nu är allt avtacklat, men nedanför trädgården står vassen gulnad i sjökanten och Ringsjön vars fjärran strand är höljd i dimma ger intryck av havet, eller en molnhöljd framtid. 
<sec/>
Klosterkyrkan står där som ett minnesmärke över de äldsta härskarne; slottet, detta eller andra, skall, säges det, en gång stå som ett monument över de nuvarande. Ty, – hemligheten är tämligen spridd – den stora jordegendomen håller på att spillras, och jorden går undan för undan tillbaka till odlaren, bonden. 
<sec/>
En hybrid, övergångsform, mellan greven, jorddrotten och odlaren höll en gång på att uppstå nere på skånska slätten, men som hybrider höll den icke länge livet uppe. Det var den rike köpmannen, som ville utlösa sig ur sin miljö, isolera sig, känna en stund jordägarens maktlust, hålla ett litet hovliv. Och så köpte han, exekutivt eller icke, ett slott. Han förhävde sig icke, utan, inseende själv att de grevliga emblemen icke passade honom, lät han nedbryta allt av vapen, symboler, till och med den ståtliga inkörseln med portalen och inrättade sig komfortabelt som en lantbrukare. Sonen sändes till främmande land att studera modernäringen på berömda institut; återkom med fullständig kunskap om artificiella gödningsämnen och – kapplöpningshästar, samt nödgades snart gå ifrån alltsammans. 
<sec/>
Jorden vill ej ha härskare; den fordrar tjänare, ty den är själv herre. 
<sec/>
Vi sitta om nyårsaftonen i det stilla hemmet och höra visdomens ord från den mindre jordbrukaren som endast odlar sjutton tunnland, och icke begagnar maskiner, ej därför att han icke följer sin tid, utan därför att maskinerna äro för dyra för det lilla jordbruket och därför opraktiska. 
<sec/>
Som ackompanjemang till samtalet höres slagans gång ute på logen. Icke en gång tröskverket hör hit, ty det kostar, och har den olägenheten att förstöra halmen, varförutom tjänarne icke ha tillräckligt göra om vintern om ej slagan utfyllde de lediga stunderna. 
<sec/>
Från talet om den allt omstörtande vitbetan komma vi över på andra nyheter inom jordbruket, vilka säkerligen skola ändra hela åkerbrukets cirkulation. 
<sec/>
Det är två foderväxter som skola göra revolutionen. Skogsvialen, en patriot som hämtats ur egen mark, har på flera ställen ingått som mångårig foderväxt, så mångårig att klövervallen sannolikt skall vika, helst nykomlingen har ett mycket högt näringsvärde. Den andra är en utlänning och här kallad ärt-törne, eljest känd under det latinska namnet Ulex Europeus. I Bretagne begagnas den resliga, taggiga baljväxten som stängsel, bränsle och foder, utom det att han med sina praktfulla gula blommor liknande ginstens eller harrisets, och sina dekorativa, stiliserade stjälkar utgör en verklig prydnad. 
<sec/>
Ärt-törnet har lyckats väl i södra Skåne, men trivs ännu icke i norra, samt har den olägenheten att fordra en tämligen dyr krossmaskin för att bli njutbar. 
<chapter/>
<chaptername>SvenskNatur</chaptername>

<chaptername>Svensk natur.</chaptername>

<sec/>
En uppsvensk, som endast på nattåg genomrest Sveriges sydligaste provins för att komma ut till Europas fastland och sedan, efter flerårig vistelse i Tyskland och Frankrike, företager några strövtåg i det södra och västra Skåne, skall till en början med förvåning märka, att han icke kommit hem. Han har rest norrut ett par dagar, genom Nordtysklands triviala åkerbrukslandskap, kanske genomfarit Brandenburgs sandsvältor och Mecklenburgs flackland, lämnat den tyska hamnstaden, och efter en dagsresa på havet, alltjämt norrut, landar han på en ljus strand, öppen och ljus, där de gulvita kalkblocken bilda en skoning mot sundets blå böljor. 
<sec/>
Från stranden, som mera ger intrycket av fransk än tysk kust, sträcker sig landet inåt i öppna slätter, än släta som ett golv, än svepande sig i sköna våglinjer, där åkrarna breda ut sig som väl kammade fällar. Här frodas det ömtåliga bovetet på släta fält mellan krit- och flintbollar, och i lerorna knyter vitbetan sina sockerförande rotknölar under det saftgröna blastret; i vägkanten följer vägvårdan eller vilda cikorian och på banvallen det exotiska harriset av den sydliga ginstfamiljens guldblommiga släkte; torvhägnet bindes av korgvidet, vars grönskande spön aldrig få ro för havsvindarna; uppkörseln till herrgården är bevakad av kanada- eller virginiapoppeln, någon gång av den lombardiska. Det är ett fullkomligt främmande landskap för den hemmasittande uppsvensken, men för den bereste är det ett nordfranskt. 
<sec/>
Där slätten åter tager ryggstöd mot en ås, där möter först den skånska hagen, så olik sin nordligare namne. Förposterna mot den överallt framträngande åkern utgöras av de elegantaste benvedsbuskar, hagtorn, slån, kornell, vildapel, getapel och brakved, allt sammanvävt av vildhumle, vindor, kaprifolium. Intränger man en höstdag särskilt i denna småskog, då solen bryter mot nyss regnbegjutna löv och belyser det lilla vildäpplets rödgula facer, de rosenröda trekantiga benvedsbären, hagtornets eldröda och slånbuskens daggblå frukter, förvånas man över den yppighet som underskogen mäktar utveckla under väldiga ekars, askars och lindars hägn, på samma gång man tjusas av det fina luftiga behaget i grenarnas rytm, i kvistarnas utsökta teckning och bladverkets prydliga anordning. 
<sec/>
På den dävna myllan synas ännu i hösten hamnar av sydliga gräs och örter, såsom jätte-gröet, förtjänande plats i en Makartsbukett, och skogsstarren; Corydalis Cava, hålnunneörten, Rumex sanguineus, skogssyran, Gagea Spathacea, hölstervårlöken, Galeobdolon luteum, gulsugan, och den för bokskogen karakteristiska Circæa med det rent parisiska tillnamnet Lutetiana. Följa vi den lilla bäcken som sakta rasslar mellan trädrötter och skiffrar upptäcka vi nordbor snart den ofantliga skillnaden mellan denna självsådda park och vår steniga hage där mellan mossklädda bergknallar och block av gråsten under aldrig mognande barrträd och masurbjörkar den krympta enen bildar underskogen vid sidan av ljungen och lingonriset, där blåklockan och kovallen pryda de snaggiga gräsdukar som kunna breda sig mellan trädrötter och stenar. Jämförelsen får icke anses förhatlig, och må den utfalla efter tycke eller icke, olikheten framgår dock alltid. 
<sec/>
Vandra vi återigen ut på slätten och draga oss uppåt landet, över torvtäkter, förbi märgelgravar, utåt leriga stubbåkrar där gåsflockarne leta korn, skrämma vi kanske upp en rapphönskulle, möta möjligen ett kvarlevande storkpar, höra törhända de strykande vildsvanarnes kackel, se vi snart i fjärran där slätten krupit upp att söka ryggstöd mot åsen en lövverkskontur i sköna undulerande linjer, som för oss Mälarstrandens barn, vana att se den taggiga granskogshorisonten, lockar och stämmer som dunkla minnen från sagböckerna, från vår ungdoms första romantiska teaterstycken – – –  det är bokskogen. Träda vi in under de mörkgröna valven nu på hösten märka vi först behaget av att kunna se fritt och långt, känna fördelen av att få sätta foten på jämn slät mark, ty boken är icke vän av bergbestigningar som barrträden. De skönt tecknade stammarne, smidigare än ekens, äro färgade i en ljusgrå stundom matt silverton, på vilken brungröna mossor, grågröna lavar satt sina kraftiga toucher. Blåser det uppe i kronorna är det lugnt därnere och de hårda lövens svagt klingande, stundom rasslande och viskande ljud äro stämda i en gladare tonart än de melankoliska barrträdens tunnsträngade eolsharpor. Men nu är bokskogen tung, ty det är höst, och löven ha blivit tjocka och mörka, regndisan har trängt in från havet och örterna på marken äro för länge sedan dödade av brist på ljus. Om vintern åter, då är skogen ljus och de härliga skeletten visa i sin imponerande nakenhet hemligheten i stam- och grenbildningens matematiska proportioner på vilka dess skönhet ytterst är byggd. Är det då en kall, blåsig dag, skall man höra nya toner i bokskogen: när vinden drager genom topparnes avlövade ris susar det som i riggen på en fregatt och det knakar i de frusna stammarna, hela skogen omkring, givande kommentarien till det för nordbon oförstådda Horatianska silvœ laborantes, de »arbetande skogarne». Skiner då solen på de rimfrostiga unga bokbuskarne som behålla sina guldgula löv till knopparnes skydd, skymtar ett lättfotat rådjur mellan vedtravarne, smyger en räv i spåren på en oförsiktig vinterhare, och skriar den brokiga nötskrikan, då har bokskogen visat sig i sin för uppsvensken mest tilltalande dräkt, ehuru sydsvensken säkert håller sin skog kärast då han om våren i ett enda slag slår ut i en bjärt grönska. 
<sec/>
Återvända vi emellertid till hösten, vandra ut ur skogen och nalkas den lilla insjön där slottet ligger, löper vägen under ekar, vilka här rotade i den djupa myllan skjuta mer i höjden och se vekligare ut än våra nordliga; den solskensgula väl sandade allén är kantad med lindar. Enstaka avenbokar, små läckra träd, än mera sydlänningar än boken, breda sina lindliknande kronor, bärande almens löv i miniatyrform och lönnens frukter. Och de följa den höga trädgårdsmuren ända till slottsporten där de förvandlas till den vackraste och bildbaraste av alla häckar. Möta vi här trädgårdsmästaren och av honom införas i lustgården måste vi anlita vår sakkunnige förares vetande för att komma till rätta med alla de främmande härligheter dem fördelaktig jordmån, gynnsamt klimat och tillräcklig omvårdnad här framtrollat. Dvärgpalmen och magnolian, japanska fernissträdet och tulipanträdet erinra ännu i hösten om Italiens villaparker. Detta resliga askliknande träd med pardelade feta blanka blad och de gröna saltsyreluktande frukterna är det kungliga valnötsträdet, Juglans regia. Dessa spensliga linden liknande stammar med det bleka lövverket, under vilket ännu blekare små hallon döljas är det vita mullbärsträdet, hemma från medelhavstrakterna, och högt värderat av silkesmasken. Detta halvstammiga mörkbladiga träd med citrongula päronformiga frukter är den äkta kvitten, Aphrodite helgad och i Tusen och en Natt en stående rätt. Här är den ädla kastanjen infångad och tvingad att ge mogen frukt i varma år, och vilken man först i sydligaste Tyskland kanske först i branterna vid Vierwaldstättersjön kan återfinna vild med dess kluvna liksom åskslagna svarta stammar och dess kransställda sköna löv. 
<sec/>
På slottsmuren klänger äkta vinrankan ända upp över första våningens fönster, där den blå Frankenthalerklasen hänger sida vid sida med den vita Fontainebleaudruvan. 
<sec/>
På murens spaljé äro persikor och aprikoser nyss skördade, och för längesen i kasten där orangen ännu glöder i en nordlig Brittmäss-sommars varma solsken. 
<sec/>
Men kommer vintern och alla lövträden fälla, då skulle det här, där nordens evigtgröna barrträd saknas, se ännu ödsligare ut än i höga norden om icke några ständigt grönskande buskar behöllo sin lövskrud: lagerkörsen, Evonymus, och framför alla järneken, Ilex, som når ett par manshöjder och mitt i snön ståtar med sina taggade eller hela blad och eldröda bär. 
<sec/>
Detta är Skåne; Sveriges havomflutna Peleponnesus, kanske det Skandinaviska Hellas där kulturen först slog sig ner och utvecklades hastigast under de mest gynnsamma förhållanden. Men det är icke hela Skåne, ty sätter man sig på järnvägståget i Lund och reser norrut, skall man inom en timme märka huru landskapet förändras. Redan mellan Stehag och Hör har den bördiga slätten upphört; boken krymper och bildar icke mer någon skog utan är blandad med ek och björk; och efter Hörs station uppträder mager tallskog på sandås och i ljungbackar; madängar växla med hårdvallar; vid Tjörnarp stannar man ännu några minuter i en härlig boklund, åker straxt därpå in mellan rullstensåsar och sterila sandbackar, där björken nu står gul mellan gröna enbuskar, och bruna alar; känner hemmet nalkas när man passerar ett brant gråstensberg, rusar igenom ett uppländskt bondlandskap med rågåkrar, björkhagar, röda trästugor och gärdesgårdar, tror sig se en skymt av Norrland när en ödemo med pors och odon på ett par minuter listar sig förbi kupéfönstret. När tåget slutligen stannar i Hässleholm känner man sig hemma i Uppsverige, kanske ändå längre norrut, där man sitter i ett landskap begränsat av tall- och granåsar, med ljung på sanden mellan dåliga björkar. Likväl har man endast rest sex mil norrut, och endast stigit obetydligt. Denna tvära övergång från söder till nord som försiggår på en och en halv timme äger flera orsaker, av vilka den väsentligaste utan tvivel är bergbottens beskaffenhet. Det sydvästra eller egentliga Skåne vilket i geologiskt hänseende tillhör danska ögruppen, vilar nämligen på de yngre sedimentära lager som bära namnen Silur, Jura, Krita och Stenkolsformationen under det att i nordöstra Skåne urberget, här gnejsen bildar underlaget. Dessa yngre avsättningar ur vatten, mest bestående av lösa skiffrar, kalk, krita, sandstenar eller konglomerater, besitta nästan alla den egenskapen att hastigt genomsläppa vattnet, behålla jordvärmen och giva matjorden en lucker, lätt assimilerbar och drivande karaktär, under det att graniten och gnejsen äro mera ogenomträngliga för vattnet, svårare att assimilera och bilda en kall undergrund. I stort taget stämplas hela Sveriges natur av denna egenhet att det vilar på urberget, som helst är barrskogsförande, och genom sina sprickor och förkastningar, höjningar och sänkningar ger upphov till dessa otaliga sjöar och floder vilka man i det övriga Europa kanske endast återfinner i Skottland och Schweiz och på samma grunder. Men varhelst de yngre avsättningsbildningarne träda i dagen, blir landet mera slätt och fruktbart såsom vi finna det i våra förnämsta sädesbygder i Skåne, Väster- och Östergötland, Kalmar län med Öland och Gotland, trakten kring Östersund och även Uppsalaslätten ehuru denna anses befruktad av nersläpade rester från en förstörd lagerbildning kring Gävlebukten. 
<sec/>
De andra orsakerna till den hastiga övergången till nordligt landskap på den korta sträckan vi passerade kunna vi söka i sydvästra Skånes havomflutna läge, vilket medför en högre och jämnare temperatur, samt avhåller från frost; under det omvänt den norra delen av provinsen såsom utgörande en fortsättning av Småländska höglandet är mindre utsatt för inflytandet av havet och de västliga vindarne. Lägges härtill landets höjning, dess nordligare läge, dess grannskap till Smålands fuktbringande skogar, frostalstrande mossar och träsk hava vi i stark förkortning angivit grunderna till den skarpa gränsen mellan nord och syd, om ock bergbottens beskaffenhet måste räknas som huvudmotivet. 
<sec/>
Men Skåne har ännu två andra landfästen utom det direkta med Småland och de heta Halland och Blekinge. Dessa båda landskap äga det gemensamt att de äro sluttningar av Småländska höglandet, att de vattnas av åar från samma lands sjöar; men skilja sig däri att Halland är ett Västkustens och Blekinge ett ostkustens. Med Västkust följer nämligen ett mildare klimat beroende av de västliga vindarnes inflytande, tillskrivet ytterst Golfströmmens magasinerade värme, ehuru även sydvästvindarne från Central- och Sydamerikas upphettade landsträckor måste tagas med i beräkningen; vid Västkusten är landet, särskilt Halland, som saknar skärgård, utsatt för havets vågor och vindar som raserat stranden och söndersmulat den till sanddyner, under det Blekinge ligger mera skyddat för vind och våg och särskilt för nordanvinden genom Smålands berg och skogar. Därför är Hallands kust ett ödsligt, ofta vilt landskap, som dock har den förmånen att icke likna något annat i hela Sverige. Följer man däremot ådalarne uppåt mot bergstrakterna där fukt, matjord och vindskydd erbjudas, blir vegetationen straxt sydlig som i det bästa Skåne. I kusten visar floran franskt och engelskt inflytande som särskilt röjer sig i ginstarternas lysande uppträdande. I stranden åter har vattnets större salthalt framkallat andra tångarter än ostkustens såsom Zostera, Najas, Chorda filum, eller alla dessa ljusa band- och trådformiga alger, vilka så bestämt skilja sig från Östersjöns greniga och mörkare blåstång att man vid en den flyktigaste promenad i strandkanten skall kunna se på den uppkastade gröna skoningen om man befinner sig på Sveriges östra eller västra kust. 
<sec/>
I Blekinge åter som dock väsentligen har samma berggrund som Halland, nämligen gnejs och granit, har landskapet, ehuru beläget sydligare, en mera nordisk karaktär, men i kusten alltjämt leende. Ek och hassel, rosor och hagtorn växa här i skydd av de tämligen branta bergen, mellan vilka bördiga dalgångar äro nedsänkta. Ehuru boken är hemma här och även förekommer ymnigt i norra delen av provinsen avgöres landskapsfysionomien så direkt av eken att man undrar om icke närvaron av flottans skeppsvarv här inverkat på urvalet till förmån för den sjödugliga eken, eller om verkligen förhållandet varit det omvända såsom fallet lär vara med potatisodlingen i samma landskap där de talrika brännerierna skola leda sitt upphov från den särdeles lämpliga potatisjorden. 
<sec/>
Vinrankan och murgrönan som i det blåsiga och nordligare Halland trivdes på väggen, gå icke väl till i Blekinge, förklarligt ur samma orsaker som tillåta boken uppnå Strömstad på västra sidan men på östra sjunka till Kalmar ungefär en och en halv latitudgrad. 
<sec/>
Utanför Halmstad fiskas visserligen icke ostron, hummer och räkor, men kolja, vitling, rödspätta och hälleflundra, saknade vid Blekinge, och strömmingen, okänd till namnet i Bohuslän och Halland, ännu vid Kullen liknande en mindre sill, har i Blekinge fullständigt krympt till Östersjöns strömming ehuru ännu bärande namnet sill. 
<sec/>
Intaga vi åter vår plats på tåget vid Hässleholm och draga norrut, hava vi vid Älmhult inträtt i Småland och äro därmed inne i en provins av Sverige som kanske är mest av alla ett land för sig. Stannar tåget på en högländ station, ser man så långt synkretsen når ett hav av granskog blandad med tall och björk; några fläckar av odlad bygd, en glimt av en å, en flik av en sjö. Det är ett bergland av gnejs och granit, men med icke nog höga berg för att ge upphov till älvar med fruktbara dalar, ett sjöland, men med små bergsjöar, vilkas stränder ej hava hunnit grundats upp till ängar och åkrar, och saknande större slätter där istidens leror kunnat breda ut sig till bördiga sädesfält. 
<sec/>
Stanna vi åter vid en anhalt i kanten av insjön öppnar sig ett landskap så tyst och så ensligt att man får söka dess like många breddgrader nordligare. Infattad av klippstränder som bära granskogen ända ner i stranden ligger skogssjön. Ett bergras bildar ett rev ut i vattnet och på detsamma hava martallar klättrat ut balanserande på stenarne. Mellan strandblocken i en udde står en gulnad björk, lutande sig ut över vattnet som om han sökte se efter huru långt det var till botten. I en uppgrundad vik viskar den svarta kolvassen gamla mörka sagor om mylingar och skogsmän, blodshämnd och dulgadråp. Och mitt i sjön ligger ett stenrös bildande en holme bevuxen med granar, vilka smalnat ihop sig för att få rum, svartnat av fukten och blivit överdragna med skägglavar så att de likna cypresser. En flytande kyrkogård på ett svart vatten. 
<sec/>
Det är till en sådan obygd de sista exemplaren av en för odlingen flyende fauna dragit sig undan. Här kan man ännu någon gång råka in i en tranedans, stöta på en hägerkoloni, kasta ett flyktskott efter en svart stork. Och råkar fiskaren en mörk natt i sina garn få fatt i den sällsynta fisken Malen skall han möjligen senare ge anledning till löpande rykten om den stora sjöormen. 
<sec/>
Men vi draga åter mot norr och sänka oss vid Nässjö ned emot Jönköping. Furuskogen tunnas ut, ek och björk komma igen, milda fuktiga vindar möta, och från ett halvt avlövat höstlandskap inträda vi i ett ännu grönskande sensommars; det bär utför med stark fart då vi åka ned för Småländska höglandet som här vräker ner en del av sina vattensamlingar genom det praktfulla Huskvarnafallet och så äro vi nere vid det ljusa innanhavet Vättern. 
<sec/>
Vi hava dragit mot norden en hel geografisk latitudgrad och likafullt uppnått ett sydligare klimat, ehuruväl berggrunden endast förvandlats från granit till gnejs. Lind, ek, alm, även rätt stora bokar synas här, norr om den officiella bokgränsen; och ifrån Smålands mörka furuskogar och svarta insjöar hava vi nått ett ytterst ljust, solbelyst landskap med långa synkretsar. Orsakerna till denna anomali få vi söka dels i landets sänkning från högland till relativt lågland; frånvaron av djupa skogar och träsk, samt framför allt i närheten av ett innanhav, som lämnar vindarne fritt spel och vars speglande yta måste antagas verka som reflektorn i en väldig solmaskin. Understödjas dessa verksamma faktorer av berggrundens övergång till yngre avsättningslager såsom på Visingsö, trakterna kring Gränna och Omberg, antager vegetationen en rent sydsvensk karaktär, så att vita mullbäret trives, boken jämte idegranen uppträder i större bestånd och valnötsträdet bär frukt. 
<sec/>
Lämna vi Vättern denna i sagodunkel insvepta sjö, som ännu väntar på sin fysiograf, och göra en utflykt åt nordväst, befinna vi oss snart inne i ett av Sveriges mest originella landskap och ett av de tidigast uppodlade. 
<sec/>
Den uppsvensk som första gången färdas i Västergötland kan icke undgå att lägga märke till de högst ovanliga konturer som de över det eljes banala landskapet sig höjande bergen erbjuda. Råkar man få sikte på dem en afton i skymningen tror man sig först se vallar, bastioner, ofantliga borgruiner. Och vid dagsljus skola dessa visa sig vara taffelberg, bestående av lagrade yngre bergarter avsatta ur vattnet, och i den ordning staplade på varandra att på urbergets botten vilar sandstenen, därovan alunskiffern, kalkstenen och lerskiffern, samt överst ett skikt av vulkaniska bergarten trapp. 
<sec/>
Om man nu från Falköping gör en hastig promenad uppåt Mösseberg skall man straxt märka huru vegetationen ändrar sig på tjugo minuter. Vid det tämligen låga bergets fot trivas boken och den ännu ömtåligare avenboken, vilken senares växtgräns ligger nära två latitudgrader eller tjugo geografiska mil sydligare, beroende av skiffrarnes och kalkens luckra och drivande beskaffenhet. Har man nått det översta ogenomträngliga trapplagret, som icke genomsläpper vattnet och endast med stor svårighet vittrar, befinner man sig på en ödslig fjällplatå. Enen kryper här ytterst betryckt bakom ljungen, och kråkriset, mjölonet, lummern, krypvidet söka lä av den minsta sten; endast den vackra klockljungen, mera ovanlig norrut, erinrar om sydligare trakter. Men vandrar man vidare i denna ödemark stöter man snart på en liten mörk insjö med granskog på andra stranden och under det man låter ögat stanna på det lågt belägna skogsbrynet dragas blickarne mot ens vilja ut i rymden, fängslas av ett i fjärran svävande land, som ögat med svårighet söker fixera. Det liknar först ett mycket tunt och ljust moln, men växlar som molnet form och konsistens; kan tagas för en hägring, men stelnar slutligen till en i lufthavet simmande ö – till skapnad en lågtryckt, långsträckt pyramid. Och när den vackra synen slutat överraska vaknar eftertanken och upplyser att det är Västergötlands och hela södra Sveriges skönaste berg – Kinnekulle. Lämnande till ett annat tillfälle skildringen av strövtåget från Råbäcks trolska lunder upp genom körsbärsskogarne till hjässans granparker, fortsätta vi på det resfärdiga tåget ner åt Falans bördiga slätter och lägga straxt vid Sörby station märke till en ny förvandling av landskapet. Här upphöra nämligen de sedimentära lagren och det geologiska kartbladet förkunnar att vi åter inträtt i gnejsens regioner samtidigt med att resehandboken anger grannskapet av de bekanta Svältorna. 
<sec/>
»Ljung, sten, en, småtall, våt tuväng, hårdvall; stenregn, skorviga björkar», så lyda ögonblicksannotationerna medan tåget ilar ned till Herrljunga. Vidare: »Stensvälta med enskelett. Ensvälta utan ljung med starrtuvor och sten. Björksvälta i madäng med en och sten. Björkmosse med stenknallar och mjölonris. Ung tallmo med en, björk och ljung; därpå en torvsvälta och så floden Lidan.» Beskrivningen är lika entonig som landskapet, men ger en god illustration till de båda berggrundsformationernas olika förmåga att alstra. 
<sec/>
Efter Vårgårda station upphöra Svältorna och vi hava nu inträtt i en region där Västkustens klimat börjar kunna utöva sitt inflytande. Egendomlig är även här bergens form ehuru den kanske mindre beror av formationen som här utgöres av en bandad järngnejs i likhet med Södermanlands som även är bandad men däremot är granatförande. Den som färdats på tåget mellan Vänersborg och Göteborg har nog lagt märke till dessa halvhöga gråstensvallar vilka följa älven och järnvägslinjen i två nästan jämnlöpande kedjor, och vilka slutligen omringa Göteborgs stadsplan med sina något tröttsamma linjer. Dessa berg föra nästan ingen skog, men hava på sina pallar ett enstaka lövträd, ek eller björk, stundom bok, som trives alldeles förträffligt på sin skyddade plats, och vid bergets rötter frodas buskar och halvträd, givande en vacker motsättning mot det sterila bergets grågula döda toner. Det är dessa berg, vilka utåt Bohusläns skärgård stiga i höjden, antaga de mest växlande, ofta ståtliga former, varierande i färgen efter luftens mer eller mindre mättade fuktighetshalt, solens ställning till tavlan, årstiden och så vidare. Skiktade utan att vara skiffrar, sönderfalla dessa gnejser i stalp, trappgavlar, lodräta branter med rösen nedanför. Såsom järnförande bli de lätt svarta eller rostfärgade, och i havsstranden brytas de lätt sönder i skarpkantade block som bilda en praktfull skoning tacksam för brottsjöarnes våldsamma ljus- och vågeffekter. 
<sec/>
Vid Lysekil åter och norr därom ändras kustlandskapet, här uteslutande på grund av bergsformationens variation, ty här vidtager graniten och följer ända upp till Svinesund. Graniten såsom fastare och icke så lätt förklyftad, ger icke upphov till en så rik skärgård som gnejsen. Kusten blir därför öppnare. Men den antager även mjukare, rundare konturer. Och färgen i klipporna har ändrats; det mörka järnet är borta och den rosenröda fältspaten synes råda, givande det hela en ljusare ton. Stalpen bli långsluttande hällar, trappväggarne kullar och när dessa resa sig högt, såsom vid Grebbestad, får berget ännu en ytterst energisk karaktär. 
<sec/>
Återvändande till vår utgångspunkt Vättern och styrande kosan norrut igen råka vi snart på en provins, vilken i sig innehåller likasom ett sammandrag av södra och mellersta Sverige. Det är Östergötland. Begränsad i väster av innanhavet Vättern, i öster av Östersjön, i norr av Kolmården och i söder av Holaveden; försedd med insjöar i stort antal, åar och strömmar i förhållande därtill, en rik slättbygd, stora skogar, något bergslag, och en vacker skärgård bildar Östergötland ett avslutat landskap inom utpräglade gränser. 
<sec/>
Rikedomen på insjöar och närvaron av kanalen har utvecklat en särskild landskapstyp som skulle kunna kallas Östgötatypen och vilken tecknar sig i några raska drag sålunda. Insjön har låga stränder med matjord; därav vattenytan öppen och leende samt med ekbacken eller de grovvuxna alarne ända ned i sjökanten. Låglända grönskande holmar med lövträd, utstickande uddar med björkar och alar igen, gröna vassbänkar vid åmynningen; småkuperad terräng inåt landet, med odlad bygd mellan ekbackar. Ekbacken med dess korta blomsterrika gräsmatta, vildrosor och hassel, hagtorn och slån synes utgöra ledmotivet i denna idyll. Det ligger något lummigt, täckt, öppet och ljust i detta landskap, och när man därifrån åker in i Kolmårdens svarta graniter och dunkla granskogar skall man genom kontrasten förledas att med saknad tänka på de ljusa rika nejder man lämnat bakom sig. 
<sec/>
Med inträdet i Södermanland följer visserligen inga större förändringar i landskapet. Mera småkuperat än Östergötland, mindre frodigt i växtligheten, erbjuder Södermanland sina förnämsta skönheter vid stränderna av dess många insjöar där även de flesta herregodsen påträffas. Det är småtäckt, intagande, men varken höjande sig till det storslagna eller sjunkande till det intetsägande. Herrgårdslandskapet, där samlad förmögenhet tillåtit utsparandet av de ädlare lövträden, såsom ek och lind, där ägarens skönhetssinne utvalt det vackraste läget, skiljer sig betydligt från bondgårdslandskapet, som lätt blir vulgärt, fattigt och tråkigt. Den mindre förmögne fick de sämsta delarne som de andra ratat; och bonden som kanske förr varit torpare fick bryta stenbacken, bränna hagen, torrlägga mossen. Lövträden gingo snart åt till husbehovsvirket, och endast en liten barrskogslott fick stå kvar till vedbranden. Det är därför man med skäl kunde säga att herremannens landskap innebär mera natur än bondens, då den förra skyddat och hägnat den självsådda trädgrödan, under det bonden nödgats ingripa i naturens hushållning och ödelägga allt som icke medförde direkt nytta för utkomsten. Bonden tvangs fälla den kungliga eken som skuggade på hans begränsade åker, och alla skymmande träd kring hans stuga måste undan, emedan han behövde fri utsikt åt fält och uthus för att kunna ha ett öga på sina ägodelar under bar himmel. Han byggde sitt hus av träd, emedan gråstenen som hans mark vilade på var för hård att bearbeta, och han målade stugan röd emedan järnoxiden stod honom lättast till buds och ägde fördelen att skydda trä för röta; bjälkarne tätade han med den i skogen alltid ymniga väggmossan, till golvet tog han den lättkluvna granens tiljor; och till tak gråbergets torvor eller tegarnes halm. Den röda bondstugan i Uppsverige har vuxit ur marken där den står och är jämte de numera ökända gärdesgårdarne det mest egendomligt Svenska vi äga; rött och grönt, naturbarnets mest omtyckta enkla färger, som gå igen i allmogevävnader och kistmålningar skulle med mera skäl och minst lika mycken smak kunna kallas de Svenska färgerna som blått och gult! Rött är järnets färg och grönt är skogens; järn och träd, det är ju hela landet i två ord. 
<sec/>
Att Stockholm ligger vid Mälarens utlopp i Östersjön angiver redan grunderna till Stockholmsnaturens dubbla karaktär av insjö- och kustlandskap. Mälaren med sina till flera tusen räknade öar och holmar är en företeelse som saknar sitt motstycke i Sverige, ja i Europa, och omkring denna bassäng uppväxte Svearnes kulturcentra, först sökande på öarne sitt naturliga skydd av det omgivande vattnet sedan dragande sig åt stränderna. I tider då man i brist på landsvägar föredrog vattenkommunikationerna blev Mälaren snart en kungsväg för de fyra mest uppodlade Sveaprovinserna, i vilka snart städer anlades vid åmynningarne. Och när rikedomar samlat sig inne i denna väl gömda skattkammare sattes låset för ladan på den enda plats det skulle sitta. 
<sec/>
Men det är icke uteslutande med historiens nödvändighet Stockholm har fått sitt läge där det ligger; det blev icke endast en strategisk punkt försvarande ett inlopp, icke allenast en färjestad mellan Uppland och Södermanland, senare ett gästgivarhåll vid den enda landsvägen mellan de båda Sveaprovinserna, utan även en hamn för den utländska handeln, en station för flottan, ett säte för regeringen. Själva naturförhållandena synas hava utstakat huvudstadens gränser. Sträckande ut sig på grundvalar av en granitart som är kanske ensam i sitt slag i Sverige, denna finkorniga ljust gråblå byggnadssten som vi återfinna överallt från slottets källarmurar och ramper, till hamnkäernas skoningar, synes staden likasom ha intagit de sista positionerna av Upplands granitmassiver vilka lägrat sig på norra sidan av strömmen och segelleden gentemot Södermanlands gnejser som dock måst vika för sista utbrottet av den våldsammare graniten i stadsdelen Södermalm. Ifrån Kungshatt till mitten av Lidingön följes nämligen seglaren av graniten på vänster hand och gnejsen på höger, med undantag likväl av stranden från Carlshäll i Mälaren till Danviken vid Saltsjön. Vad inflytande dessa olika bergarter under vissa förhållanden kunna utöva på landskapets fysionomi skola vi längre fram taga i betraktande. 
<sec/>
Men här ha även Östersjöns saltvatten och Mälarens färskvatten sin mötesplats. Långt in i Mälaren skall en underström av havet tränga fram, så att undervattensfloran ända in mot Essingen skall visa saltsjöformer likasom man även undantagsvis råkat härinne en sådan saltsjöfisk som flundran, vilken eljes icke känner sig riktigt hemma förrän på andra sidan Vaxholm där även havstången först finner sin tillräckliga salthalt. 
<sec/>
Att strängt kunna skilja på ett Mälar- och Skärgårdslandskap blir därför svårt, ty Mälaren själv är en skärgård oaktat dess vatten har en annan karaktär än Saltsjöns, då ju den stora insjön egentligen är en avloppstrumma för de många städerna, vilka förse de många åarne med ett mycket orent vatten. Något mildare klimat har väl den stora insjön då boken till exempel ännu trives väl på Tidön, uppgives självsådd söder om Strängnäs, och för tjugo år sedan åtminstone kunde ses i Hagaparken, storväxta och med mogna ollon, icke långt från verkliga jätteexemplar av den oäkta Cypressen eller Tujan. Och ännu på Djurgården röjer sig om hösten det sydliga trädet då det med sina roströda löv sticker av mot de gulnande ekarne. Längre ut mot havet i öster har författaren sig ingen bok bekant, men väl mycket nordligare. 
<sec/>
Skönheten i Stockholms omgivningar torde väl både få tillskrivas terrängförhållandena som erbjuda den rikaste omväxling av berg, dalar, lunder, och icke minst allestädesnärvaron av fjärdar, vikar och sund, men ock den skyddande närheten av kungliga lustslott, herrgårdar, sommarvillor och badorter, vilka hålla en yppig stundom exotisk vegetation vid liv. 
<sec/>
Lämna vi åter huvudstaden med Uppsalatåget och hinna en timme norrut, är allt förändrat. Ett småaktigt, tråkigt landskap, besållat med sten, omväxlande med ledsamma åkrar, följer med få avbrott upp till Uppsala där Upplands mest karakteristiska landskap, slätten utbreder sig i all sin fulhet. Det är icke Skånes ljusa slätter, ty den är mörk av istidens leror, och den saknar de sköna långa våglinjerna, vilket också gör att de stora röda stugorna och ladugårdarne stundom synas lagda efter vattenpass på ett enda nivellerat plan. Stundom ligger mitt i åkern ett skär, eller en kobbe man skulle vilja kalla, där grundberget stigit upp för att hysa några marenar eller unga tallar. Inga betydliga berg gränsa in horisonten, endast långsträckta höjder med klen granskog, utom i väster där sandåsen ligger hopförd som en stor driva med sina svarta tallar, trist som en galgbacke, skymmande en kvällsömnig höstsol, erbjudande gravrum för forntidsgudar och urtidstro. 
<sec/>
Vi gå norrut igen och naturen ler ännu en gång vid Örbyhus lundar och Österby ekbackar. Därpå stanna vi vid Älvkarleby för att taga avsked av det södra Sverige. Vi råka här för första gången på färden ett större rinnande vatten, och i Dalälven hava vi nått en naturlig gräns mellan Svealandet och Norrlanden, och en växtgräns, desto mer avgörande som med densamma mellersta Sveriges ädlaste lövträd eken upphör att så sig själv, och landskapet därmed antager en karaktär av fattigdom som icke ens Norrlands timmerskogar kunde förinta. Älven är ej så bred som insjön men den verkar kanske mäktigare genom sin eviga rörelse framåt och i vattenfallet övergående till en allt nedbrytande kraft som i det tysta landskapet ger sig tillkänna med ett buller, mot vilket insjövågens slammer mot strandstenarne är en viskning. 
<sec/>
Älvkarlebyfallet är en storartad introduktion till Norrland; och mycket litet belamrat med skräpande vattenverk gör det i sin enslighet och infattat i mörk granskog ett starkare intryck än Trollhättan oaktat lägre fall och mindre massa. 
<sec/>
I det närbelägna brukets park växa fem resliga bokar, och många höga ekar hava ställt sig upp som gränspålar; och detta norr om älven, likasom odlaren velat visa människoandens makt över växtgränser och isotermer, och i lundarne däromkring grönskar ännu den finhylta linden, och den grovlemmade hästkastanjen. I trädgårdens drivhus synas revorna av Alicantedruvan, väckt i februari och nyss skördad i augusti; palmer, fuchsior och kamelior vittna ännu att sommaren i norden är varm om den ock är för kort. 
<sec/>
Övergår man Dalälven och följer banan vidare norrut till Gävle skall det snart märkas vissa förändringar i landskapet som förträffligt belysa verkningarne av de stridiga faktorerna: berggrunden, nordliga läget, havets närhet och odlarens skydd. Gävleområdet vilar likasom Östersundstrakten på de yngre i allmänhet fruktbara avsättningslager, kallade siluriska, dem vi förr råkat i Skåne, samt Väster- och Östergötland. Lägga vi härtill närheten av Bottniska Viken och trädgårdsmästarens ständiga omsorger, finna vi huru dessa tre samverkande orsaker övermannat den sextiförsta breddgradens hårda klimat, som att döma av växtligheten i stadsträdgården visar sig mildare än det inlandsbelägna Uppsalas vid sextionde graden. 
<sec/>
Här i Gävle, där ek, hagtorn, berberis, hassel hava sin nordliga växtgräns, råka vi sålunda i trädskolan på små bokar, oljepilar, Cornus alba, Amelanchier, Populus laurifolia, Cembratallen, alla ännu i södra Europa planterade som prydnadsväxter, och behandlade med en viss omsorg. I trädgården bära äppelträden sådana välkända frukter som Astrakan, Hampus, Alexander och Sävstaholm. Kronärtskockor och sparris på sängarne förhöja intrycket av bördighet och en vandring i växthuset under lagrar, palmer och vinrankor kommer besökaren att glömma det han är i Norrland. 
<sec/>
En hastig utflykt till den utanför Gävlebukten i havet belägna ön Rönnmarn skall åter giva en annan föreställning om latitudens odeciderade natur. När man med ångbåt nalkas den låglänta skogbevuxna ön skall man först tro sig kommen till ett främmande land. I strandröset, kanske en famn från vattenkanten står en grön vägg av lövträd i vilka uppsvensken förgäves bemödar sig att igenkänna bekanta. De äro höga, och lummiga ända ner till marken, men stammarne äro släta och askgrå som den unga bokens, under det löven likna hasselns. Ibland vill ögat se alarne från Mälarstranden, men den skrovliga refflade mörka barken är där icke, och de tjocka vigglika löven äro icke desamma; de utbredda kronorna, de armstarka, energiska grenarne, de blottade, ner i vattnet krypande rötterna saknas ... Vår botanicus upplyser att det är gråalen, Norrlands alder, och därmed är en av de viktigaste differenserna i norra och mellersta Sveriges trädflora angiven. Vår svartal går visserligen norr om Ångermanälven i kustremsan och gråalen tränger å andra sidan långt ner i Nerike och Värmland, ja ännu sydligare, men utan att å någondera sidan bestämma landskapets fysionomi där de över- eller underskridit sina utstakade gränser. 
<sec/>
Stiga vi nu i land på den obebodda ön, och med geologens tillhjälp undersöka strandstenarne, finna vi snart att marken består av ett uppskjutet lager av den förstörda silurformationen som bildar Gävlebuktens botten. Men här hittas även lösa block av Dalarnes sandstenar och porfyrer; graniter, gnejser, grönstenar, hopkomna från kända och okända kanter, hitförda både av istidens glaciärer och den Baltiska isströmmen, då Vita havet ännu stod i förbindelse med Bottniska viken, och isbergen obehindrat ströko här förbi avlassande sina infrusna block. 
<sec/>
Vi följa stranden igenkännande i de petrifikatförande Gävlekalkstenarne gamla bekanta dem vi så ofta råkat nere i stränderna på Stockholms-skären, och stanna vid öns södra udde där solskenet och skyddet för nordanvinden framtrollat en småskog ur frön som blåst hit med alla vindar, drivit i land med alla vågor och strömmar, kanske även med utkastat vrakgods från de många fartygen från fjärran länder som dragit här förbi att hämta våra storskogar, kanske med flyttfåglar, med rymlingar och strykare, efter vilka ännu ses spår i en slocknad lägereld och avlagda passerade klädesplagg. 
<sec/>
Först blir ögat förvillat av ett snår som liknar en vild olivlund i miniatyr. Samma nyckfullhet i de vridna stammarne och de åt alla håll spretande grenarne, samma lansettlika form och silvergrå färg på löven. Men vid närmare påseende röja de otaliga gulröda bären att det är Havtornsbusken eller Finnbäret, hemma från Nordasien, men även vild och odlad i mellersta Europa. Om den kommit hitut i havet över Finland är svårt att avgöra, men är sannolikare, på grund av dess namn mest, än att den kommit från södra Sverige, där den nästan aldrig är vild. Bakom detta snår trängas rönnar, frangula, vildrosor, måbär, vinbär, tibast, allt sammangyttrat till den täckaste oreda. Och på de njugga gräsmattorna möta lundarnes konvaljer och trollbär, havsstrandens sälting och Valeriana, ängens skallergräs, rödklint, gökblomster, landsvägens tistlar, hagens blåklocka och guldris, sjöängens slåtterblomma, gårdstomtens och människoboningens följeslagare, brännässlan. Träder man in i skogen som skyddar denna lilla botaniska trädgård, vilken på några kvadratmeter insamlat ett levande skolherbarium, befinner man sig efter några famnars promenad i en nermossad hög granskog som är svartare invärtes än vi äro vana att se den; stammar och barr äro mörka som det södra Europas blågran; ruttnande brötlingar och bläcksvampar tala om höst och ljusbrist, men vår botaniker talar om orkidéer avsydlig härkomst och fägring som i vårtid och soltid lära lysa opp denna stenkolsflora. 
<sec/>
Här var således ännu icke Norrland på långa håll, och om havets närhet skulle räknas som huvudmotivet till denna oregelbundenhet, skola vi nu draga oss uppåt landet, men västerut till Dalarne, som man på goda grunder skulle vilja räkna till Norrland. 
<sec/>
Ingenting positivt nytt erbjuder landskapet till Sandviken, man endast saknar ett och annat i den fattiga bygden. Men vid Storsjön, Gästriklands nämligen, har ögat svårt att skiljas vid björkarne, som visserligen äro våra men ändock icke desamma. Mycket resligare och med större kraft i grenarne, som peka rätt upp i luften och sluta det fina yppiga kvistverket i vackert nedfallande kaskader, hava de stammarne släta som master och klädda med glatt skinande vit näver ända ner till roten, vare sig detta beror av den torra luften som hindrar lavars och mossors uppkomst eller det härrör av andra orsaker. Så vacker som björken är norr om Dalälven och särskilt i Dalarne har jag aldrig sett den förr, vilket ger anledning att gissa det trädet hör hemma nordpå, i synnerhet som det blir desto svartare och fulare ju sydligare det råkas i Europa. Men nu träder även aldern fram ju högre vi stiga uppåt Dalporten; och de mest i ögonen fallande lövträden bli dessutom videarterna och rönnen. 
<sec/>
Emellertid, landet är stort och vägarne långa i Stor-Sverige. Vi måste därför öka farten sedan vi stigit upp på granitryggen bortom stationen Born som är högsta punkten, eller 220 meter över havet, och vi nödgas tillochmed anlita ännu icke uppfunna fortskaffningsmedel för att förbi Falun flytta oss på ångbåten som trafikerar Siljan. Den sjön och Säterdalen äro provinsen Dalarnes uteslutande tillhörigheter i så måtto att de sakna sina likar i Sverige. Allt annat vad Dalarne har att bjuda i landskapsväg kan återfinnas i det övriga Sverige, ifrån tallmon, fäbovallen, björkhagen till fjällen och den djupa granskogen, och vad Dalälven beträffar är den endast ett företal till de norrländska som återigen äro Norrlands specialitet. 
<sec/>
För att nu stanna vid Siljan, måste vi först taga en negativbild för att sedan fullborda den med en positiv, då det icke går an att definiera med idel negationer. Men aldra först äro vi nödsakade renskrapa den gamla bilden av Siljan som vi bära i minnet, utplåna tradition, hävd och historia, glömma Engelbrekt, Gustav Vasa och Dalkarlarne, förbise daldräkten, Ornässtugan och kyrkbåtarne med femton par åror, de stadigvarande majstängerna och så vidare, samt endast betrakta den som ett intressant objekt för topografen, geologen och naturhistorikern. 
<sec/>
Nåväl, Siljan är icke något innanhav som Vänern och Vättern äro, icke fullsållad med öar som Mälaren, icke omgiven av sanka stränder och ett odrägligt lågland som Hjälmaren av vars storlek den ändock är; icke heller är den lik Jämtlands Storsjö ehuru snarast. Siljan är en ganska stor sjö ungefär 3 ½ mil lång och 1 mil bred, i det närmaste av Zürichersjöns format. Den påminner även turisten rätt mycket om några av de nordschweiziska sjöarne; och uppsvensken som icke sett någon bergsjö måste den tilltala som ett stycke natur över de vanliga måtten. Vattnet är brett som en havsfjärd och stränderna höja sig stundom brantare, stundom mera långsluttande beroende mestadels av bergarterna som häromkring äro särdeles växlande och därför även giva sjön ett oroligt tycke. Vid Leksand till exempel som vilar på urskiffrar höjer sig stranden i flera etager; nederst går strandlinjen med al och därovan något gran; däröver ligga havreåkrarne; ovan dem byarne, grå med platta tak såsom i Tyrolen; än högre, och björkhagarne vidtaga; blanda sig sedan med gran på fäbovallarne, tills granen slutligen blir allrådande på hjässan. De stora odlingsbara bygderna åter, såsom Rättvik, Mora och Sollerön hava just uppvuxit ur de på dessa platser vilande silurlagren, under det graniten på Siljans högra och vänstra strand huvudsakligen driver en tarvlig furuskog. Strandhöjdernas linjer äro icke sköna, antyda försök till något stort som ej blir riktigt av, sätta an i höjden men sjunka slappt ner och bli stundom banala. Men kommer man längre ut på sjön ser man Gesundaberget innanför Sollerön resa sig huvudet högre än de andra, visserligen icke till betydligare höjd än 1 158 fot, men på ett mera energiskt sätt som anger att det är av en annan och självständig art. Det är nämligen en utpost av Älvdalens porfyrer, vilka snart sträcka ut sig i ett fjällpanorama bildande en mörk men imponerande fond till det tämligen leende Mora. 
<sec/>
Siljans vatten är icke blått som Schweizersjöarnes, utan buteljbrunt, färgat av Dalälven som uppifrån porfyrerna medfört slam, och av de många bäckarne från silurkalken. I dess djup vandrar laxen, gäddan, abborren, mörten och iden, och på dess yta simmar svanen, lommen, vildgåsen, anden och knipan. 
<sec/>
I Mora som nu ligger vid norra ändan av sjön på gränsen till de stora ödebygderna skulle man av traditionen om det fattiga Dalarne vänta sig ett nästan sterilt barrskogslandskap, där endast korn och havre gå till, men så är ej förhållandet. Björkarne stå här så frodiga, vita och resliga som ingenstädes annars; almar och popplar antaga verkliga parkträdsformer och de sekelgamla pilarne äro riktiga atleter. Själva eken, ehuru av brist på företagsamhet saknad i Mora, skall vid Övermo i Leksand antaga försvarliga proportioner. Vid Mora hotells trädgård äro syrenhäckarne påfallande storväxta, och spirean otadelig. Hampståndet är manshögt, Ricinus, Majs ordinära, och av de moderna bladväxterna hava den mörka Coleus och den ljusa Chrysanthemum uthärdat halva höstmånaden; Dahlierna blomma ännu den 20:e september, jämte Zinnia och Nemophila. Av köksväxterna måste några skyddas i kast, men sparrisen går utmärkt på den öppna sandmyllan. 
<sec/>
Men nu flytta vi oss hastigt tillbaka till Gävlenejden och draga norrut med ökad fart. 
<sec/>
Gästrikland visar sig vara en fortsättning av Uppland; och först när man vid Holmsveden inträtt i Hälsingland får man en svag föreställning om det börjande Norrland. Korn och havre på åkrarne, timmer i älvar och åar. Vid Bollnäs råkar man ett berg och vid Järvsö begynna horisonterna stiga. Efter Mellansjö är man inne i Medelpad. Barrskogen och älven äro till sist de drag i Norrlandslandskapets fysionomi som under den långa resan stanna i minnet. Men man märker även att ju längre man kommer åt norr dess större mått antager naturen. Bergen bli högre, skogarne vidsträcktare och älvarne bredare; avstånden mellan stationerna tilltaga och på samma gång blir landet ödsligare, bygderna sällsyntare, lövträden sparsammare, och endast järnvägsstationernas små planteringar ligga som oaser i ödemarkerna. Vi ha lämnat det jordbrukande Sverige och i stället för jorddrottarnes herrgårdar och slott möta vi skogsbrukarnes sågar och bruk; ingen stad ha vi anträffat på den långa färden, ty alla städer – utom en – äro på goda grunder uppkomna nere vid kusten. 
<sec/>
Stor-Sverige är stort och tiden för ögonblicket knapp; vi måste därför inskränka oss till en flyktig blick på en älv och ett berg: Ångermanälven och Åreskutan. 
<sec/>
Ångermanälven mellan Härnösand och Sollefteå är just på grund av sin segelbarhet icke den praktfullaste av Norrlands älvar, oaktat den är den största, ty den saknar älvens skönaste prydnader de branta klippstränderna och vattenfallet. Öppnande sig vid Härnösand som en havsarm döljas stränderna av sågverk och lastager, villor och brädstaplar. Högre upp, vid Nyland där älven smalnar till älv äro stränderna skräpiga av havreåkrar, ofantliga, röda bondgårdar, höhässjor, pumpgalgar och påminna om Upplands eller Västmanlands tråkiga bondlandskap där det lilla jordbruket och ett halvt välstånd ännu icke nått herrgårdens skönhet, men väl lämnat torpets och backstugans pittoreska. Ovanför Torsåker först visar älven det originella den äger eller de så kallade niporna. Den som sett Rhônefloden nedanför Genève och märkt huru floden skurit sig fram genom grågula kalkskiffrar skall här med förvåning erfara ett så livligt intryck av sunnanländer då han ser Ångermanälvens strandbäddar upptravade av gul sand, packad i tydliga lager som på avstånd erinra franska Jura, belgiska vinkullarne vid Verviers, Rhen vid Basel, Falaisen vid Normandie. Den varma gula sanden med sina vågräta streckningar, undertill urgröpt, bildande bastioner, ruiner med dess överhängande vegetation av grästorv, videbuskar, alder och den här tämligen oväntade sumpcypressen, eller tyska tamarisken (Myricaria Germanica) kommer här turisten att glömma Norrland, varom han först erinras av de mötande timmerflottarna och det högnordiska Multråberget som följer upp till Sollefteå. 
<sec/>
Sollefteå självt ligger i ett tarvligt åkerlandskap mellan medelhöga granhöjder, men ingen resande undgår att fängslas av stället, även om han icke kan redogöra varför. Men hur han går i och utom den lilla orten vändes hans steg och hans öga aldrig till de obetydliga barrskogshöjdernas mörkgrå väggar, icke till den grunda älven med det bruna vattnet och det lilla men anspråksfulla fallet, utan till de båda sandniporna med deras eleganta linjer, förnäma varma sydländska färg, och av vilka den ena numera är prydd med en imiterad Rhenborg, vars närvaro verkligen och uteslutande är motiverad av nipans form och färg, själv en lyckad återgivning av Rhentraktens i Sverige obefintliga tertiärformation, den näst yngsta och mest aristokratiska av alla grundberg och på vilken Paris, London och Wien hava byggt sig upp. 
<sec/>
Stöder sig den nedre Ångermanälvens stora rykte på en naturens caprice som modellerat en bit söder uppe i norden, så företer däremot Indalsälven ett provstycke på verklig Norrlands natur, vilken för övrigt lär vara till finnandes i den mindre berömda och otillgängligare delen av Ångermanälven ovanför Sollefteå. En flods bredd får icke överskrida ett visst mått, ty då upphör den att göra intryck av flod och verkar som en smal sjö. Indalsälven uppfyller särskilt vid Ragunda alla fordringar på en flod. Man ser ett stort rinnande vatten som bryter sig fram genom urberget, där det icke kan leta sig sin väg i raviner; man ser förstörelsearbetet, kampen mellan älven och klippan, men här ute i den stora ensligheten, utan mänskliga vittnen. Och där berghällen vunnit på ström och fors och tillkämpat sig en plats på det torra, där kommer den första och för svenska urberget så karakteriska vegetationen som just bestämmer våra barrlandskaps skenbart fattiga, men för målaren så läckra och mjuka toner. När böljan börjar lämna strandhällen i ro, synas snart en mängd färgfläckar liksom utkastade på en palett innan undermålningen skall begynna. Det är lavarne, vilka på olika utvecklingsstadier antaga olika färger. Den ljust askgrå liknande fina spetskragar är färg- eller stenlaven vilken som äldre blir olivbrun. Den pistasch-gröna av samma form ofta i älvdansar är strölaven; de svarta skorporna, stundom skålformiga äro sved- eller tuschlavar och de ytterst ljusa grå stora fläckarne äro vanligen ungdomsformer av färglaven och flera andra; den äggula är vägglaven. Dessa förtrupper till en blivande växtlighet äro förträffliga dammgömmor och samla därför det första materialet till en kommande matjord. 
<sec/>
Nästa region upptages av de högväxtare renlavarne, blandade med den subtila korallaven och den med mönjeröda hattar försedda strutlaven. Ofta hava dock de högre stående mossorna redan bildat en underbädd, där en skreva i berget kunnat samla jord och vatten. Och därmed är utvecklingen uppåt berget i full gång. I mossorna, vanligen vägg-, tak- och björnmossorna, tränga nu kråkris, lingon, mjölon och ljung, fetknoppar och styvmorsblommor; i ljungen sticker enen fram, kanske en ensam rönnplanta eller en björk, ett vide. Och där slutligen årgångar av barr och löv förvandlats i mylla infinner sig barrskogen, och i dess skydd ormbunkar och blåbärsris, pyroler, harsyra, duvkulla, ekorrbäret och andra skogens tämligen ofärgade blomster. 
<sec/>
Med Ragundaälven lämna vi, kanske efter att ha gjort bekantskap med Norrlands, helst älvdalarnes mest originella bärfrukt, åkerbäret, och stiga från urberget och låglandet upp mot fjällen, för att stanna vid denna resans mål, det första tillgängliga fjället – Åreskutan. Sveriges fysiska geografi sådan den studeras i skolorna kan ännu sägas sväva i luften, då den ej är byggd på hälleberget – geologien; och det är därför mycket vanligt att möta den föreställningen det den Skandinaviska fjällryggen och de Svenska fjällen särskilt, består av det uppstigande urberget, vilket här nående betydligare höjder skulle likasom utgöra ryggraden från vilken de lågländska bergskedjorna utlöpte som revben. Så är dock ej fallet, ty hela den höjdsträcka med inneslutna fjälltrakter som kallades Kölen eller Seveberget, utgöres till allra största delen av lagrade bergarter, alla yngre än graniten och gnejsen, och därigenom att de icke föra fossiler eller lämningar av organiskt liv, mycket svåra att bestämma. 
<sec/>
Emellertid, när man nalkas Åreskutan från sydost, skall en låglandssvensk som ej sett ett fjäll förr, känna sig mäktigt inverkad, ty ett högt berg trycker icke, det stöder, skyddar och likasom ger ryggstöd och tak över huvudet. Turisten däremot som sett alper finner sig inför ett ganska högt fjäll, och han ser straxt på resningens kontur på kammarnes bestämda skarpkölade taggar och hak, att det är varken en granitutgjutnings rundhuggna men simpla teckning, ej heller gnejsens lodräta branter och trappsteg, utan en stor pyramidformig driva av skiffrar och konglomerater. 
<sec/>
Nalkas man fjället, som har den särskilda turen att presentera sig kan man genast urskilja de fem regionerna som dela fjällets 1.043 meter ifrån Åresjöns yta. I den nedersta eller strandregionen, vilken har en fullständig rivierakaraktär med sjön i söder och fjället i skydd för nordan, märker man straxt att man vid uppnådda 63 graders latitud överskridit de bästa lövträdens gränser och att endast hägg, rönn, asp, björk och vide ännu äga hemortsrätt. Och även dessa hava lämnat sin fägring för frosterna, så att alla se mörka ut; björken har blivit kompakt, dragit sig inom sig själv; kvistarne samla sig till kvastar liksom för att värma varandra och med förenade krafter möta stormen och snön; löven ha blivit tjockare för att skydda sig för kölden; barken har remnat och av Dalarnes härliga vita och gröna, vid en brud liknade träd, återstår endast en risig stubbe sådan man kan återfinna den på Stockholms-skären där han har att slåss mot själva havet. 
<sec/>
Men odlarens hand, vilken ännu de sista dagarne i augusti kunde hålla dracænor och begonier ute på marken vid Östersund, har även här vid Åreskutans fot ådagalagt sin relativa förmåga att övervinna ett hårt klimat, som dock härnere är betydligt mildrat av sjöns närhet och bergväggens skyddande och värmestrålande egenskaper. I trädgården saknas visserligen äppelträden, och endast röda vinbär och jordgubbar giva bordsfrukter, men på blomsterrabatterna blomma ännu lövkojor, borstnejlikor, Phlox och scharlakanspelargoner, allesamman främlingar och barn från mycket sydligare länder. 
<sec/>
Emellertid, en augustimorgon i slutet av månaden, börja vi vandringen upp för fjället under ett halvklart väder som framkallar storartade ljuseffekter. Än lyser solen nere i granskogen, under det att det regnar i björkarne, än ligger halva fjället klart under det molnens skuggor röra sig på de gröna väggarne. 
<sec/>
Vägen stiger mellan havreåkrar upp genom byn; en bäck följer ett stycke på väg och har blottat de understa fossilförande skiffrarne, vilka innesluta en del koraller och sjöliljor av samma slag som de gotländska kalkstenarnes. Ovanför byn ligger en hagmark, där den höstliga slåtterblomman blomstrar sida om sida med den vårliga korskålen (Ficaria), vilken tyckes ha blivit veckvill, så vida han icke betades på våren och därför uppskjutit sin blomning till hösten. Genom granskogen stiger vägen upp till första avsatsen, där i en grönskande äng de vanligaste fjällväxterna möta: blå gentianan och stormhatten, praktfulla blomster dem man skulle tro vara förirrade ur en trädgård. 
<sec/>
Bäcken korsar ånyo ens väg, men denna gång äro skiffrarne sterila, mest bestående av sammanbakade kvarts- eller glimmerkorn. 
<sec/>
Vid 770 meter, över havet, upphör granskogen, och björken vidtager ensam intill 825 meter, ehuru ännu åtföljd av en och annan gran som dock för köldens skull klätt sig i halsdukar av den ulliga skägglaven. Den redan förut urartade björken börjar krympa till ett knähögt ris, som småningom trycker sig mot marken knappt vågande titta upp över ljungen, och bärande små men tjocka löv liknande dem som fettisdagsriset plägar utveckla när det fått stå i vatten inne i rummet. Detta är dvärgbjörken. 
<sec/>
Enen vilken begagnar samma taktik utbreder sig som en lummermatta, men de otaliga videarterna med deras värmande bomull hålla sig ännu tämligen raka fastän de äro små. Och mellan dem råka vi fjällformen av Saxifraga, vår stenbräcka eller mandelblomman, som här förlorat form och färg, blivit en liten Euphorbialiknande ört, vilken icke haft tillgång till annan färg än bladens gröna för att kolorera sina blomdelar. 
<sec/>
Vi göra halt här vid fanerogamernas växtgräns. Värmen som varit välgörande nere vid bergets rot, har under vägen givit sig, och temperaturen har sjunkit omkring sex grader. Det är därför man med en viss saknad ser ner på det soliga landskapet under ens fötter. Där ligger Åresjön längst ned, punkterad med små mörka prickar, vilka föreställa fiskarbåtar släpande det fiskredskap som kallas uttern och som infångar laxöringen. På sjöns andra strand lyfter sig en granskogshöjd över små byar, men ovan skogen och i skogsbrynet synas små gröngula fläckar med låga hyddor. Det är fäbovallarne. Och de röd- och vitbrokiga strimmorna som draga ner åt sjökanten där båtar vänta, det är boskapen som just i dag drives ner för att på Åresidan förläggas i vinterkvarter. Detta måste man inhämta av sin vägvisare för att kunna fatta meningen i de halvt musikaliska toner som, något förfalskade under den långa luftvägen, hinna upp till oss på Åreskutan genomträngande forsens ihållande brus. Det är vall-lurens naturtoner, som hörda första gången uppe i ödemarken, utan att man ser spelmannen, verka såsom en röst ur skogen som talar. Och ändock är det blott ett människobröst som i ett trärör uttalar sin glädje över att få komma hem, utan att tänka på saknaden av den arbetsamma sommaren som är slut. Ty det är den; och Renfjället som reser sig över fäbodarna har börjat mörkna, men skall snart bli vitt, och det vita täcket skall dras allt längre ner tills skogen och sjön, bygden och älven ligga nermyllade i den vita mylla där intet växer. 
<sec/>
Med några raska steg och vi ha lämnat vårt grönskande skogslandskap åt vilket vi nu vända ryggen samt äro uppe i högfjället där blåst, regn och snö sopat bort den mesta matjorden, och där endast mossor och lavar hava naglat sig fast på hällarne. Lägga märke till den vackraste av våra lavar, snölaven; vända om klippans hörn alltjämt stigande och bli varse en snödriva ovanför en ravin, kännande en isande blåst och äro uppe på svarta berget. Att få någon reda i detta virrvarr som kallas Åreskutan hava geologerna utan större framgång försökt, och detta av den grund att naturens slumpar här roat sig vända upp och ned på sin egen lagbundna ordning så att den kastat gnejsen eller urberget upp på hjässan och lagt de yngsta lagren underst. Troligen vid något utbrott av obundet lynne låtit detta berg göra en misslyckad volt och komma ner på huvudet alldeles som med det mera berömda berget Rigi vid Vierwaldstättersjön. Vända vi så ryggen åt Skutan vars högsta toppar ligga insvepta i moln och se ut åt södra horisonten, öppnar sig ett fjällpanorama som kan vara mycket skönt och anslående vid klar luft, men som för oss äger ett annat intresse än den pittoreska utsiktens, vilket mera är artisten-målarens. Dessa fjällsträckor och toppar som i söder och sydväst resa sig, och av vilka de högsta bära namnen Snasahögarne, Syltopparne och Helagsfjället, äro alla belägna inom omkretsen av ett högland som bildar ett så kallat allmänt vattenfall. Härifrån flyta nämligen floder ned åt alla väderstreck: åt Trondhjemsfjorden, Kristianiafjorden, åt Vänern, Bottniska Viken och Jämtlands Storsjö. 
<sec/>
Det är således en för landets topografi avgörande punkt vi fått inom synhåll, och om vi taga denna nya utgångspunkt för nya betraktelser som en naturlig avslutning för dessa, så veta vi precis var vi skola fortsätta en annan gång. 
