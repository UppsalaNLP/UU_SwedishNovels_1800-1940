<title1>FRÖKNARNA <hi rend="small">VON</hi> PAHLEN</title1>
<title3>II.</title3>
<title4>KVINNOGATAN</title4>

<chaptername>KVINNOGATAN</chaptername>

<chapter/>

<chaptername>I.</chaptername>

<sec/>
Doktor Jacob Levin kom körande med sin bil genom Stockholms gator. Det var en tidig vårmorgon med grå dimmor mellan husen. På himlen ovanför taken lyste en rund och blek sol bakom skyar av moln. Det skulle kanske bli en vacker dag. Det var en torsdag fram emot mitten av maj 1911. 
<sec/>
Jacob Levin flyttade långsamt sina smala långa fingrar utefter ratten. En sötaktig lukt av kloroform omgav dem. Nyss hade de hållit narkosmasken över en stönande födande kvinnas förvridet öppna mun. Klockan hade ännu icke slagit sju, när han kallats till ett av de sist uppförda husen i Lärkstaden. Nu hade han ett par timmar stått lutad över en säng, där ett nytt liv blev till bland skrik, blod och vatten. En upprörd far hade rusat omkring i skjortärmarna doftande av konjak, som han oupphörligt måste hälla i sig för att inte svimma. Men när Jacob lämnat det unga paret, hade lyckan strålat om dem, medan ett litet blårött ansikte vilat på kudden i den nya lilla sängen, prydd med vita omhängen och en väldig ljusblå sidenrosett. Redan var allt glömt: dödsångesten, skriken, olycksskräcken. Säkert skulle hon bli en av hans goda kunder, den där bleka unga frun, vilkens liv han under några spännande sekunder haft mellan sina händer. 
<sec/>
Jacob Levin saktade bilen med en lätt tryckning mot pedalen och tände en cigarrett. Där han satt barhuvad med sitt bleka ansikte litet framåtböjt, medan röken ringlade sig kring hans huvud, såg han trolskt underfundig ut, lik en varelse som ständigt står i kontakt med hemliga och underjordiska makter. Hans stora bruna ögon glittrade, blinkande under långa täta ögonhår, över pannan slöt sig det svarta håret i en jämn blank lugg, som en tätt åtsittande mössa, näsan sköt fram krökt och spotsk mellan de spartanskt magra kinderna, och munnen såg ut, som om den blödde, så röd var den. 
<sec/>
Med smala händer manövrerade han sin bil lika lätt som han styrde en kvinnas lemmar, då hon förlöstes från sitt barn. Han var uppfylld av en stark tro på sig själv och sin framtid. Där han långsamt körde fram, njutningsfullt inandandes röken från cigarretten, kretsade hans tankar med samma jämna dunk som bilens motor omkring hans senaste fall, som lyckats otroligt bra, tack vare hans egen skicklighet. 
<sec/>
Hans rykte som kvinnoläkare var i ständigt stigande. Han fick patienter från alla håll, och han kunde nätt och jämnt hinna med att sköta dem. Hans dröm var ett eget sjukhem, ett förstklassigt förlossningshem med storartad modern inredning. Han skulle bo där själv och slippa att som nu fara omkring till olika sjukhus. Där skulle han vara Guden, som man kunde kalla på vilken tid på dygnet som helst, om det var nödvändigt, och han skulle stiga ned från sin boning och skänka de arma kvinnorna sin hjälp. Redan hade han lyckats intressera några mycket rika personer för företaget, och naturligtvis skulle det lyckas. Det behövdes bara pengar, en myckenhet av slantar ... 
<sec/>
Han visste nog att han var uppmärksammad. En ny generation läkare höll på att framträda. En helt ny typ läkare-grosshandlare: snabba, klarögda och affärsmässiga. Han gillade dem och var stolt över att tillhöra det skrået. Det forna ältandet om barmhärtighetsgärningar och offer, där penningbegäret i alla fall försåtligt lurade, passade icke längre ihop med tiden. Människorna behövde bot och vård. Javäl! Så fingo de också betala därför. Aldrig satt penningpungen så löst som vid sjukdomsfall eller vid lyckliga tilldragelser i familjen. Inte fick man ockra därpå precis, men vad läkarens studier kostat måste tagas in igen. Sådant borde man se på med nyktra blickar. Hade inte de där gamla barmhärtighetsdoktorerna ändå samlat sig förmögenheter, utom ett och annat original, som ännu lunkade omkring i sliten rock och med tomma fickor? Tiden var tydligt bestämd att bli industriens och motorernas tid, rastlös, girig, hänsynslös. 
<sec/>
Jacob Levin icke bara följde med, utan låg före i takten. Han hade evigt bråttom. Han kunde suga på sin cigarrett, hållande den mellan fingertoppar gula av nikotin, ty han var en passionerad rökare, i nästa sekund kastade han cigarretten, gav sig tid till en hastig tvagning och stack in långfingret i en kvinnas livmoder, för att minuten därpå skrynkla ett par sedlar mellan händerna. Nästa patient! 
<sec/>
Själv lät han Sally, sin stora präktiga kossa till hustru, vartannat år föda ett barn till världen, därigenom givande alla sina kvinnliga patienter ett gott föredöme. Om somrarna hade han tillsammans med sin gamle klasskamrat och trofaste vän, doktor Vårdman, ett barnpensionat, ”Levin &amp; Vårdmans Sommarhem”, uteslutande skött av fruarna, och de tjänade på detta in så mycket, att deras egna barn levde gratis till och med under vintermånaderna. Tillsammans med vännen Vårdman utgav han också en populär tidskrift: ”Den lille världsmedborgaren” med rikhaltig avdelning för frågor och svar, jämte medföljande bilaga ”Modersbröstet”, där även många oroliga mödrar fingo sina bekymmer stillade. Till exempel: ”Hur förfara vid förlossning i hemmet?”, då man aldrig glömde påpeka att en privatläkare oavlåtligen borde vara till hands. Eller: ”Vad göra åt eksem på barnets ansikte, armar och händer?”, en fråga än lättare att besvara i betraktande av att ”doktor Levins Vaderetrosalva” var ”erkänt helande och hjälper vid alla slag av eksem eller s. k. fnassel”. 
<sec/>
Jacob Levin log litet, då han väjde undan för ett tungt arbetsfordon. Han hade kommit att tänka på den där utmärkta salvan, som han i samråd med en erfaren apotekare kokat ihop. Den var så enkel och den hade inbringat så mycket, apotekarens procent fråndragen. I nästa stund rynkade han ögonbrynen. En vän till honom, en skämtsam lekman, hade en gång sagt till honom: 
<sec/>
— Du skulle passa till agent, gamle gosse. Med vilka lätta steg du skulle springa uppför trapporna till förmögna hus, ringa på dörren, stiga in i salongen och med glad svada tala för dina varor: vattentäta blöjor, bråckband, livmodersprutor. Och så vid avskedet kvarlämna ditt visitkort: ”Träffas mellan &#x00BD;10 och 12 söckendagar. Söndagar 11—&#x00BD;1.” 
<sec/>
Han hade skrattat då. Men skämtet behagade honom inte. Dubbelt misstänksam, därför att han var jude, höll han alltid vakt om sin värdighet. Hans far, gamle Benno Levin, hade i hans själ gjutit en aktning, ja ett svärmeri för rasen, som med åren hos sonen blivit till begär efter makt och med maktens pengar. Med svågern och kollegan, den framstående specialisten i hudsjukdomar Simon Rosenrauch, hans stadiga Sallys icke mindre matfriske broder, syntes det i detta avseende förhålla sig alldeles motsatt. Det var dock bara skenbart. Simon var berömd för sina judehistorier och de rungande skrattsalvor, varmed han berättade dem. Men denna bullrande förtjusning, som doktor Simon Rosenrauch ägnade även det grovkornigaste gyckel med stamfränderna, var samma förtjusning, med vilken han under sina semesterresor i Södern hörde de kastanjer han älskade smattra på kolglöden. Han frustade av välbehag över skämttidningarnas allra vederstyggligaste karikatyrer, men det var därför att han trots allt i dem med innerligt nöje tyckte sig igenkänna någonting av sina egna plumpa drag. Hans liksom Sallys utspärrade näsborrar insögo begärligt till och med det av rasens egenart som kunde fångas av de illvilliga kristnas tafatta och valhänt trevande antisemitism. 
<sec/>
Nu närmade Jacob Levin sig Norrmalmstorg, där han hade sin våning. Hans far hade sitt hushåll i lägenheten bredvid. Det var ett behov hos den gamle att få bo nära sin son och barnbarnen. Han kände sig då, brukade han säga, som hövdingen för stammen. Men han liknade mera en tomte, tyckte barnen: en god och vänlig och rund liten tomte, som gläntade på dörren, när det var storm i barnkamrarna, och bjöd dem in till sig för att kalasa på de godsaker han för deras skull handlat i staden. Även Jacob Levin i sin rastlösa oro älskade att höra faderns tassande steg genom tamburen eller hans små filosofiska anmärkningar vid söndagsmiddagen, som han alltid intog i Jacobs familj. Familjen med dess olika och stormande element slog i bränningar runt den gamle, som alltid vilade som en fast klippa i deras lilla hav. 
<sec/>
När Jacob nu satte nyckeln i dörren till sin våning, vred han också med ett lätt gnisslande ljud upp låset till de tusen göromål, som väntade honom under dagen. I detsamma öppnade också fadern sin dörr och kom ut klädd i ytterkläder för att taga sin vanliga morgonpromenad efter att ha druckit en kopp te i sin soliga matsal. 
<sec/>
— Se Jacob! sade han och lyste upp. Har du varit ute så tidigt? 
<sec/>
— Ja, mumlade sonen och vände sig otåligt om med handen på dörrvredet. 
<sec/>
Med en smula avund betraktade han den lille Levin, som stod där i en stor ulster, liksom ångande av te och hjärtats godhet. Hans far gav honom en lätt tryckning med sin knubbiga hand och började gå nedför trappan. 
<sec/>
— Hälsa Sally och glöm inte att det är Märtas namnsdag, ropade han, medan hans käpp lätt stötte mot stentrappstegen. 
<sec/>
Jacob slog igen dörren med en liten smäll. Han hade glömt äldsta dotterns namnsdag. Det var inte lätt att komma ihåg sina egna barns ofta förekommande bemärkelsedagar, när man ständigt var sysselsatt med andra barns födelsedagar. 
<sec/>
— Har det varit något? frågade han den utskyndande sjuksköterskan. 
<sec/>
Det var hans ständiga fråga, och sjuksystern var alltid lika snabbt färdig med svaret. 
<sec/>
Han var försenad till sin första mottagning klockan halv tio. Det ringde redan på dörren. Då Jacob gick in i salen, vände han sig om och såg skymten av en havande kvinna, som hängde upp sin kappa. Med en plötslig känsla av pånyttfödd energi, när han varseblev den nya patienten, gick han in till sitt kaffe. 
<chapter/>

<chaptername>II.</chaptername>

<sec/>
Adèle Holmström, arrendatorns fru på Eka, steg in i Jacob Levins mottagningsrum. Också hon hade fångat en skymt av doktorn, när han stängt dörren till matsalen. 
<sec/>
Hon satte sig ned och bläddrade nervöst i en tidskrift. Då och då såg hon ut genom fönstret. Ute på Norrmalmstorg vände spårvagnarna, högljutt gnisslande mot skenorna. Och varje gång Adèle hörde det där ljudet, kändes det, som om någon kört in ett trubbigt instrument i hennes kropp och vridit om. Men det var nog inte spårvagnarnas fel. Adèle hade en sådan värk i ryggen. Värken stannade av en lång stund, då kroppen domnade bort i en välsignad ro, därpå började plågorna på nytt. 
<sec/>
Så hade hon haft det sedan morgonen. Adèle var uppe i Stockholm på besök hos Petra för en vecka. Petra hade bjudit henne. Hon visste nog hur tråkigt det kunde vara på Eka ibland. Adèle hade, sedan Petra kommit till Stockholm, blivit bjuden dit varje vår. Och Adèle väntade en liten sedan januari. Det var maj nu. Ännu fyra månader kvar, till dess ungen skulle födas! Fyra månader! Och nu tyckte inte Adèle att hon kunde stå ut en dag till. Redan var hon oformlig, med stor mage, som om hon burit en vattentunna framför sig. 
<sec/>
Petra hade rått Adèle att gå till doktor Levin, men hade inte vetat av att hon bestämt sig för att gå denna dag. Adèle nästan skämdes för att hon skulle behöva en läkare. På landet hade ju barnmorskan sagt att allt gick sin gilla gång. Men barnmorskor äro avundsjuka på läkarna och vilja sköta allt ensamma, med en visdom som verkar uråldrig, årtusenden gammal, därför att de äro kvinnor och döttrar av kvinnor själva. 
<sec/>
Adèle såg förstulet på de två andra damerna, som sutto där. Den ena var blomstrande med bred barm och svällande kropp. Hon smålog, som om hon hoppades på ett delikat nöje. Men under kjolkanten syntes benen kolossala, tjocka, och över lågskon svällde vristen som en bulle. 
<sec/>
Det var nog inte lätt att släpa på de benen, tänkte Adèle. Det där växande odjuret inom en tycktes äta sig ut överallt. 
<sec/>
Adèle hade aldrig fått någon känsla för barnet, som skulle komma. Vad skulle hon med det? Hon hatade det och trodde att alla kvinnor kände som hon. 
<sec/>
Den andra patienten var blek med bruna fläckar i ansiktet och otrevligt mager. Hon var då inte långt kommen, och hon hade kväljningar, det syntes på hennes förgrämda min. 
<sec/>
Ja, de där kväljningarna, då man kräktes så man vände ut och in på sig! Och samtidigt var man alltid hungrig, vansinnigt hungrig ibland. Och en sådan konstig smak Adèle fått! Hon, som tyckt om vällagade rätter och genomstekt kött, hade nu slukat rå sill med lökskivor på. Jämt hade hon riktigt stunkit ur munnen av den skarpa löken. Och när hon lagat till köttbullar, hade hon stoppat i sig råa köttet, pepprat förstås, därför att allt som sved på tungan var så gott. Och ändå hade hon fått en passion för sötsaker. Hon hade tröstat handelsmannen på Eka, som efter Johans död eljes inte skulle haft den vanliga avsättningen för sina karameller och sin choklad. 
<sec/>
En sjuksköterska i blå bomullsklänning och vitt bröstförkläde gick lätt över golvet och försvann bakom portiären till doktorns rum. Hon såg så oberörd ut. Ja, hon var inte med barn, hon! Hennes hy var ungdomligt skär utan en fläck. Och hon hade raka, smala ben. 
<sec/>
Adèle väntade. Då det hänt hemma att hennes man kommit en halvtimme för sent till middagen, hade hon grälat på honom. Hon tålde icke att vänta. Men detta främmande rum med sina stela mahognystolar och sitt runda blanka bord, där tidskrifterna lågo strödda, kuvade henne. 
<sec/>
Nu var det snart Adèles tur. När den magra damen kom ut ur doktorns rum, rörde sig Adèle oroligt på sin stol. Hon ryckte till. Sjuksköterskan lade sin hand på hennes axel för att väcka hennes uppmärksamhet, ty Adèle hade ej märkt, att hon åter trippat in i rummet. 
<sec/>
— Var så god, sade sjuksystern. 
<sec/>
Adèle gick in bakom portiären. Doktorn satt vid ett stort skrivbord och skrev. Framför honom, liksom om han alldeles glömt att stoppa dem på sig, lågo ett par sedlar, nya tior: den sista patientens honorar. Jacob Levin brukade låta pengarna ligga så där för att visa hur mycket besöket taxerades till. Han reste sig nu och bad Adèle taga plats i en låg skinnstol. Där han stod framför henne med händerna vårdslöst nedstuckna i byxfickorna, tyckte hon att det såg ut, som om han skrattade. Hon blev obehagligt berörd av hans utseende och sätt, men när hon nu väl var här, kunde hon icke gärna gå igen. 
<sec/>
— Jag kom för att rådfråga doktorn, sade Adèle stammande. 
<sec/>
Hon hade förfärligt ont. Han satte sig, läggande det ena benet över det andra, så att ett spetsigt högt knä skarpt framträdde under det blå cheviotstyget. 
<sec/>
Adèle började på Jacob Levins fråga beskriva hur hon kände sig, men han avbröt henne nervöst. En halvrökt tjock cigarrett låg i en cigarrkopp på skrivbordet med en bård av fin vit aska omkring sig. 
<sec/>
Kanske har han så bråttom för att sedan få återtaga sin cigarrett, tänkte Adèle, åter kuvad som nyss i mottagningsrummet. 
<sec/>
Hon visste ju inte att Jacob Levin ständigt hade bråttom. 
<sec/>
— Gå in där i rummet, sade han och nickade med huvudet åt en öppen dörr. Och var snäll och klä av er så mycket som behövs. 
<sec/>
Adèle gick in i rummet. Ett vitt operationsbord skrämde henne, gav henne en förkänsla av att vida större smärtor, än dem hon nu hade, förestodo henne. Hon önskade nästan att den där lilla sjuksystern med sin oberörda och kyligt älskvärda min kommit med henne. Men doktorn brukade inte ha användning för sköterskan inne i undersökningsrummet. Han stod i dörren. 
<sec/>
— Nå, är ni färdig? Var god, tag plats! 
<sec/>
Hon måste sätta sig på operationsbordet. Hon satt där med hängande huvud och benen hårt hoppressade. Han tog henne med oväntad mildhet i armen. 
<sec/>
— Så lägg er då! 
<sec/>
Adèle lade sig. 
<sec/>
— Sätt benen här! kommenderade doktorn. 
<sec/>
Adèle, blott bekant med barnmorskans lindriga undersökning, förstod inte. Så tog läkaren hennes fötter och placerade dem högt upp på ett par krämpor på ömse sidor om bordet. Denna ställning med vitt utspärrade lyfta ben kom Adèle att känna sig som ett hjälplöst stackars djur, vilkets känslor ingen brydde sig om. Hon lade ena handen över ögonen för att slippa se doktorns ansikte. Han började undersökningen. Hans finger trängde in i henne, utan att hon kunde göra motstånd, klämde och trevade i hennes innersta gömsle. 
<sec/>
Jag har aldrig haft nöje av någonting, tänkte Adèle trött och bittert. 
<sec/>
Hon kunde icke reda ut för sig själv vad hon menade. Men inom henne växte en våldsam vrede över att hon nu väntade ett barn, utan att ha känt kärlekens vällust. Hon tyckte att det där långa fasta fingret, som rörde omkring i henne, måste förstå det, och att det nu hånande smulade hennes känslor under sig. 
<sec/>
Jacob Levin rätade upp sig. Han såg forskande på kvinnan framför sig. Skulle hon tåla sanningen genast? Ja visst! Hon hörde säkert icke till de ömhjärtade och barnkära. Men för honom betydde alltid konstaterandet av ett missfall en snabb och häftig smärta. En besvikelse. Kvinnans bestämmelse var att föda barn till världen, misslyckades hon, var hon en snöping, en stackare, som stod utanför livet. Detta liv, som han ibland flera gånger dagligen såg förnyas och andas för första gången under sina händer och vars skrik jämt ljöd för hans öron, var för honom en ständig källa till beundran. Så hastigt arbetade inte ens den finaste motor. Det väldiga världsmaskineriet lossade varje bråkdel av en sekund ett nytt barn från sin jättenavel och slungade ut det genom en kvidande kvinnas underliv. Att passa på, att underlätta och hjälpa framfödandet, se, det var att ha sin tjänst i en evigt kretsande och glad verkstad, som ångade av jordens egna svettdunster och dröp av dess röda blod. 
<sec/>
— Det är kanske inte riktigt, som det skall vara, sade Jacob Levin, av vana ändå väljande sina ord. Jag skall sända er till ett förlossningshem, ”Barnens Väl”, heter det, där de skola sköta om er. Jag skall strax själv komma. Ni bor ju hos fröken Petra von Pahlen, sade ni? 
<sec/>
Adèle lossade sina fötter från ställningen och satte sig förvirrad upp. 
<sec/>
— Nu genast? frågade hon ängsligt. 
<sec/>
Men hennes ängslan gällde icke barnet, utan henne själv. Doktor Levin uppfattade också snabbt detta. 
<sec/>
— Ja, nu med detsamma, sade han muntert. Det är ingen fara för er. 
<sec/>
Han skyndade sig ut, och Adèle hörde honom i telefonen. Han beställde rum åt henne. Det lät som en vanlig hotellbeställning. Nu kom han tillbaka. 
<sec/>
— Far nu hem i bil och tag med er vad ni behöver. Här är adressen. Ni hade tur, som fick plats. Där är så upptaget. Jag skall komma till er, så fort de ringa. 
<sec/>
Han kastade en snabb blick på klockan, och Adèle förstod att hon måste gå. Han ringde själv efter en droskbil åt henne. 
<sec/>
Han var ändå snäll, tänkte Adèle, då hon tungt gick nedför trappan. 
<chapter/>

<chaptername>III.</chaptername>

<sec/>
I Petras våning var endast jungfrun hemma. Hon hjälpte Adèle att lägga några saker i en kappsäck och erbjöd sig att följa henne. Men Adèle ville inte ha sällskap. Åter satt hon i en bil och körde hastigt genom gatorna till Barnens Väl. 
<sec/>
När hon stigit ur bilen med sin lilla kappsäck, stod hon framför ett lågt tvåvåningshus, som var målat i en obehagligt skär färgton, som påminde om blod. Ovanför dörren stod med svarta bokstäver: ”Barnens Väl.” Adèle steg in genom porten. En glasruta i väggen öppnades, och en kvinna stack ut huvudet. 
<sec/>
— Vad är det fråga om? kom det hastigt och affärsmässigt. 
<sec/>
— Jag är sänd hit av doktor Levin, svarade Adèle darrande, bestört över detta kvinnohuvuds plötsliga framdykande. Det är — är visst något fel ... 
<sec/>
— Skrapning eller missfall? frågade kvinnan i samma ton. 
<sec/>
— Jag vet inte. 
<sec/>
Adèle hängde modlöst huvudet. 
<sec/>
— Trappan upp till höger då! 
<sec/>
Adèle trevade sig fram genom den mörka förstugan och stötte på en lika mörk trappa, som hon steg uppför. Hon knackade på en dörr. 
<sec/>
— Stig in! ropade någon. 
<sec/>
Och Adèle steg på. Hon befann sig nu i ett litet rum, där några kvinnor sysslade. Framme vid ett fönster med matt glas, varigenom en grå dager föll, stod en schäslong. 
<sec/>
En sköterska i vitt förkläde med långa ärmar ställde sig framför Adèle. Hon hade ett runt fryntligt äppleansikte och lade armarna i kors över magen. 
<sec/>
— Jaså, frun kommer från Levin? Sitt då ned och vänta, så är föreståndarinnan snart här. 
<sec/>
Adèle satte sig på kanten av schäslongen. Hon kände sig hjälplös som nyss, då doktorn stuckit hennes fötter i kramporna. Nu måste allt gå utan hennes eget ingripande. Hon fick bara vänta och hålla sig tyst. 
<sec/>
Genom en dörr som stod på glänt såg Adèle ett rum, som föreföll henne stort, och ett operationsbord. Hon skulle drömma om dessa bord! Det var som en mara. Så hörde hon någon stöna. Adèle vände på huvudet. 
<sec/>
Där satt en kvinna på en portativ stol. Hon hade en vit penjoar över axlarna och vita bomullsstrumpor på benen. Det svarta håret, benat över pannan, hängde i två tjocka flätor ned på hennes skuldror. Och ögonen, stora och milda som en trogen hunds ögon, stirrade på Adèle med ett uttryck av outsägligt lidande. 
<sec/>
— Så ja! Vad duktig frun är, sade sköterskan som satt sig bredvid henne. Vilket barn i ordningen blir det? 
<sec/>
— Det femte, sade kvinnan. 
<sec/>
Hennes läppar voro vita. 
<sec/>
— Det femte! Det här skall nog bli en duktig gynnare också! sade sköterskan skrattande. 
<sec/>
— Har vattnet gått än? framkastade hon och vände på huvudet åt Adèles håll. 
<sec/>
— Vattnet? eftersade Adèle tveksamt. 
<sec/>
Adèle hade för ögonblicket glömt den lärdom hon inhämtat i en liten bok där hemma. 
<sec/>
— Ja, vattnet ja! Det skall ju komma först! fortsatte den vitklädda oförtrutet. 
<sec/>
Den lidande kvinnan drog på munnen. 
<sec/>
— Det här har ni väl aldrig varit med om förr? mumlade hon. 
<sec/>
I detsamma stack en annan sköterska, en ung flicka, ut huvudet från operationssalen. 
<sec/>
— Käringen är klar! kungjorde hon i en hes viskning. 
<sec/>
Adèle spratt till. Hon visste inte att alla födande kvinnor gingo under benämningen ”käringar”. 
<sec/>
Strax därpå kördes en blek ung fru, som låg med ögonen hårt slutna, förbi Adèle och ut i korridoren. Hon såg ut, som om hon var död. 
<sec/>
— Krysta på nu, frun, så bär det strax av in i salen! sade den vitklädda med hurtig röst. 
<sec/>
Ett svagt stönande som från ett djur var det enda svar hon fick. Dörren från korridoren öppnades igen. Nu var det en ung dam klädd i en sidennattrock, som tassade in. 
<sec/>
— Jag har ringt och ringt på fröken, sade hon otåligt. 
<sec/>
— Ni ser ju, att jag är upptagen, svarade den andra kort. 
<sec/>
Strax fick den unga damen en nästan ödmjuk min, och efter att ha kastat en flackande blick på Adèle och den andra frun stängde hon försiktigt dörren och försvann. 
<sec/>
Adèle fick det intrycket att alla patienterna här voro underordnade starkare och myndigare makter, än de själva kunde rå med. Man måste vänta, tåla, lida. 
<sec/>
Kvinnan på stolen började plötsligt tala ivrigt, som trodde hon att smärtan då skulle lätta. Hon beskrev sina föregående barnsängar. En gång hade ett barn kommit på tvären. Hon hade nästan spruckit upp. En annan gång ... 
<sec/>
Sköterskan hörde inte på. Hon var sysselsatt med att skära sina naglar med en pennkniv. Men Adèle lyssnade flämtande och med skräck i ögonen. Den lilla kniven som skar och skar med ett vasst ljud, den berättandes stämma, kvalfylld och hetsig på en gång, förtätade atmosfären i rummet, så att den kändes giftig att inandas. Adèle tyckte att hon förts till ett slakthus. 
<sec/>
Nästa käring! Nästa käring! 
<sec/>
Hon kvävde ett vansinnigt skratt, som bubblade inom henne. Snart skulle det väl vara hennes tur. Då stod ett fruntimmer klätt i svart med ett vitt förkläde vid hennes sida. Hon förstod att det måste vara föreståndarinnan fröken Åderman. Hon var en femtio års kvinna med lång och kantig figur. Armbågarna stucko vassa ut under det svarta, åtsittande klänningslivet. Hennes ansikte med gul hy och en blek hopknipen mun hade två stickande svarta ögon. Också håret var mörkt, stramt uppsatt i en knut på hjässan. 
<sec/>
— God dag! Lägg er! sade hon tvärt. 
<sec/>
Hon kände på Adèle. 
<sec/>
— Ungen är död, konstaterade hon likgiltigt. 
<sec/>
Adèle ryckte till. För första gången fick hon klart för sig att hennes barn var dött. Doktor Levins försiktiga omskrivningar strök den stränga, svarta kvinnan ut från Adèles hjärna, som man suddar bort ord från en griffeltavla. 
<sec/>
Nu önskade Adèle ändå att barnet varit vid liv. Då hade det ännu dröjt fyra månader till den svåra stunden, som nu redan var här. 
<sec/>
— Vad skall jag göra? frågade Adèle. 
<sec/>
— Vi ha ordnat ett rum där uppe! svarade fröken Åderman kort. 
<sec/>
Så tillade hon hastigt: 
<sec/>
— Hade doktor Levin gummihandske på sig, då han undersökte er? 
<sec/>
Det visste inte Adèle. Då skrattade fröken Åderman. 
<sec/>
— Pu! Det hade han väl inte. Han är sådan! sade hon föraktligt. 
<sec/>
Och Adèle förstod att doktor Levin i den andras ögon inte var någon läkare en kvinna borde söka. 
<sec/>
Fröken Åderman gick in i operationsrummet, dit den unga flickan återvänt. Efter ett par minuter skar ett skrik genom luften. Ett ohyggligt skrik, som icke hade något mänskligt i sig. Adèle rusade upp. Hon var vild av ångest. Hon ville störta ut, vart som helst, bara bort från denna förfärliga plats. Men sköterskan var strax vid hennes sida. Hon tog lugnt Adèle vid armen och förde henne upp till rummet. 
<sec/>
— Ett dödfött barn är svårare att få fram än ett levande. Jag kommer strax igen! tröstade hon, när hon lämnade Adèle på soffan i rummet. 
<sec/>
Adèle kastade sig av och an på soffan. En trängande värk, som återkom stötvis, men med kortare mellanrum än förut på dagen, fick henne att stöna högt. Plötsligt rusade hon ut på toaletten. Vattnet forsade ur henne. Hon kände sig bestört. Det var som om en okänd kraft tvingat henne till reflexrörelser, om vilkas underjordiska tillvaro hon icke hade en aning. När hon kom in igen, andades hon lugnare. Hon letade rätt på sitt fickur i handväskan. Det var redan eftermiddag. En kyrka där utanför fyllde luften med sina klockors dån. Kanske var det för en begravning. 
<sec/>
Varför kom aldrig Petra? En hätsk avundsjuka mot alla dem, som i denna minut inte ledo av födslovåndor, fyllde Adèle. Hon hade alltid känt avundsjuka mot Petra von Pahlen. Nu tyckte hon sig se Petra promenera omkring i staden, lätt och glad med sin smärta gestalt, iförd en klädsam kappa. Adèle hatade henne, liksom hon hatade sin dumme man, som störtat henne på detta sätt i olycka och elände. Nu satt han väl vid sin kvällsvard på Eka och åt på sitt retsamt långsamma och sävliga sätt stekt salt fläsk och potatis. Han åt nog fläsk varje dag nu, när Adèle, stackars trälinna, inte lagade maten. 
<sec/>
Sköterskan kom in igen. Hon lyfte ut en liten barnsäng som stått i rummet vid sidan av den stora sängen. Adèle hade ej lagt märke till den förut. 
<sec/>
— Jaså, vattnet har gått? sade den andra fryntligt. Då nalkas vi slutet då med raska steg. 
<sec/>
Var det inte så man sade, när någon var nära döden? Adèle önskade i det ögonblicket att livet skulle slockna. Hon ville vara på en annan sida, där det ej fanns någon värk, utan allt var tystnad och tomhet. För första gången fann hon sitt liv så ändamålslöst. Med det döda lilla fostret hade döden ju verkligen tagit sin boning i hennes kropp. Som en tung klump vilade det inom henne och spred kyla genom hennes blod. Hon skulle själv föda döden. Något annat kunde hon inte frambringa. Hon tänkte på hur hon rasat, då hon varit med Daniel och hennes sköte icke ville vakna till liv. 
<sec/>
Var hon då så ond att ett litet barn icke kunde trivas hos henne? En flyktig tanke bara, som snuddade vid hennes hjärna och strax förjagades. 
<sec/>
Värkarna tilltogo i styrka. Hon kunde icke längre hålla tillbaka sina skrik. Hon hade icke trott att en sådan smärta funnes. Ryggen ville sprängas, som om en bomb kommit i verksamhet där inne. 
<sec/>
Sköterskan, som åter var hos henne, höll henne om ryggen. Också hon tittade på klockan. Kanske skulle hon vara fri denna afton och längtade att få giva sig i väg? 
<sec/>
Äntligen bars Adèle ned i operationssalen. Man tog av henne hennes strumpor och trädde de vita bomullsstrumporna på hennes fötter. Det var som en uniform. En kår av födande, jämrande kvinnor med vita bomullsstrumpor på benen, som avlöste varandra där inne i salen med operationsborden och de matta rutorna för fönstren. 
<sec/>
Med ens var doktor Levins ansikte där bland de andras. Han höll eterstruten intill hennes ansikte. Hon hörde en viskning, som i bedövningens rus ljöd som klockors dånande i hennes öron: 
<sec/>
— Lugna er! Lugna er! 
<sec/>
Fastän hon sövdes, kände hon den skärande smärtan. En sol surrade med rasande fart runt framför hennes slutna ögon, den närmade sig, pressade sig nu som en jättelik svart svamp över hennes mun och ville kväva henne. Hon slog upp ögonen med ett vilt skrik. 
<sec/>
Det var över. O, denna plötsliga förnimmelse av förlösande frid! 
<sec/>
Eftervärkarna kommo. Hon brydde sig knappast om dem. Hädanefter skulle hon icke kunna tycka att någon smärta vore riktigt svår. Hon måste ligga kvar på operationsbordet och hålla sig riktigt stilla, medan blodet rann undan. Då och då pressade den svartklädda föreståndarinnan med sina knotiga händer på Adèles underliv för att få ut allt. Men Adèle kände sig lätt i kroppen, som om hon plötsligt smultit ihop. 
<sec/>
När Adèle sedan vilade i sitt rum högt uppbäddad i den stora sängen, kom Petra hastigt inskyndande med en stor bukett blommor i handen. 
<sec/>
Adèle såg inte på dem. Hon betraktade Petras ansikte och kände åter avundsjukan koka inom sig. Till Petras förklaring att hon ej fått budet, att hon varit borta på lunch i en av villastäderna utanför staden, lyssnade hon knappast. Hon vände sig bort med en suck av bitterhet. 
<sec/>
I detta ögonblick hördes ett skrik nedifrån operationssalen. En ny medlem av kåren med de vita bomullsstrumporna födde ett barn till världen. 
<chapter/>

<chaptername>IV.</chaptername>

<sec/>
Dagen efter det Adèle Holmström fått sitt missfall var det nära att Jacob Levin och doktor Sam Vårdman kört på varandra med sina bilar utanför Barnens Väl. De kommo med stark fart surrande från var sitt håll, och deras maskiner hejdade sig plötsligt framför porten, likt ett par blinda bromsar, som yra av solskenet tumlat emot varandra. De båda läkarna hoppade skrattande ur sina vagnar och skakade hand. 
<sec/>
— Det där var i sista minuten, Sam! sade Jacob Levin. Du får plikta för överdådig framfart. 
<sec/>
— Det var ditt fel, muttrade doktor Vårdman. Det var på ett hår att du förskaffat mig respass. 
<sec/>
— Du skyllde ifrån dig redan i skolan, svarade Jacob Levin retsamt. 
<sec/>
Doktor Levin kom ofta att tänka på sin skoltid, när han var tillsammans med Sam Vårdman. De hade varit klasskamrater och redan då goda vänner, hjälpande varandra både med det för dem oundvikliga fusket och det ärliga arbetet. Sam Vårdmans pappa hade varit en rik specerihandlare, som arbetat sig upp från springpojke: en lång, mager herre, som av skolgossarna kallats för ”sillstryparn”. Han uppfostrade sin son med smörj, konserver och en viss trumpen humor, även den konserverad vara från punschorgierna under slutet av adertonhundratalet. 
<sec/>
Sam Vårdman var som sin far lång, mager och gänglig med ett kalt huvud, som liknade ett påskägg övermålat med en glad skär färg. Ansiktet, rött och clownaktigt grinande med mjuka läppar, en liten trubbnäsa och mycket ljusa blå ögon under knappt synliga ögonbryn, såg ut som om det ännu tillhört en pojke i slyngelåren, fastän Sam nu var nära fyrtio år. 
<sec/>
Ibland då Sam lyssnade till ett par professorers samtal vid Läkarsällskapets tisdagsaftnar, tyckte Levin, att hans vän såg ut som en skolpojke med ont samvete, som ständigt är rädd för snubbor. Det var som om han tänkt: 
<sec/>
Var det jag som kickade fotbollen in i fönsterrutan? Skall jag nu få ovett för det också? 
<sec/>
Och vände han sig så mot Jacob med ett av sina plötsliga fåniga flin, kunde man verkligen tycka att han hade utseendet emot sig och att ingen skulle kunna misstänka att han var en framåtgående kvinnoläkare med en på livmoderns hemligheter och förlossningspraktikens erfarenheter baserad tids- och människopsykologi av djupsinnigaste slag. 
<sec/>
Men det var han ju, eftersom han var Levins kompanjon. De brukade kalla sig själva ”kompanjonerna”. De hade ju sina våningar under varandra i samma hus och kilade ofta i trapporna för att rådgöra med varandra om kinkiga fall. Den, som hörde dem tala, förstod att världen för dem var ett enda stort förlossningshem. De använde sinsemellan termer, som ingen utomstående begrep, och tämligen råa beteckningar för människornas viktigaste funktioner, precis som när de under rasterna roat varandra med mustiga historier, vilka de uppsnappat i äldre manliga anförvanters rökrum. 
<sec/>
Vad inte Levin kunde, det kunde Vårdman och tvärtom. Om någonsin ett kompanjonskap varit grundat på uppriktiga och ömsesidiga intressen, var det väl deras. Kort efter Levin hade Vårdman skaffat sig bil. Levin hade länge tvekat mellan en fransk Lorraine-Diétrich och en tysk Opel. Till slut bestämde han sig för en elegant italiensk Fiat. Vårdman hade fastnat för en liten Brush, ett amerikanskt märke av låg klass, men billigt och ekonomiskt. Den ene i sin kvalitetsvagn, den andre i sin enkla kärra, de enda läkare i staden, hos vilka den gryende framåtandan ännu fått uttryck i att de vågade sig på att själva hantera det snabba moderna fortskaffningsmedlet, satte de med samma medvetna beräkning kurs på en framtid, som för bägge uteslutande betydde karriär och rikedom. 
<sec/>
Det var nämligen icke endast juden, som hade lystnad efter pengar och guldets frestande sken. Gamle sillstrypare Vårdman hade hos sin son inplantat en respekt för penningen och penningens värde, som avsatt ett salt och fränt spad kring Sams själ, så att den snart simmade glatt frustande omkring däri. Han älskade sitt yrke, som fadern älskat sitt, där han suttit nedgrävd bland kassaböcker i bodkammarn. Men sonen höll sig aldrig stilla. Han rusade omkring från sjukhus till sjukhus, hälsad med glädje och lättnad av alla kvinnorna, som väntade på honom. Han grämde sig, då han gick miste om en patient, som hans far grämt sig, när en god kund gjort konkurs. Hans erfarenhet av kvinnor var rikare än faderns, och han tyckte om dem alla, därför att de på visst sätt underhöllo honom, skaffade pengar till hans portmonnä och ständigt fullt upp med arbete. 
<sec/>
De båda vännerna gingo ett par slag framför Barnens Väl. Solen lyste från en klar himmel. Då de vände ibland, sågo de kopparn skimra från den snett emot liggande kyrkans tak. 
<sec/>
— Många här klaga över att kyrkklockan slår så hårt. Den håller dem vakna om nätterna. De tro visst att jag är ett slags klockarfar, som kan gå upp och stanna visarna, sade Vårdman och blinkade mot solen. 
<sec/>
— Ja, man skall kunna hjälpa allt, svarade Levin energiskt. Man skall vara familjefar, själasörjare, klockare, barnmorska och ledamot av barnavårdsnämnden. Man skall förstå sig på att bilägga gräl mellan makarna, vara ett slags advokat alltså, och veta att agera rådgivare i alla livets frågor. Ibland tror jag sannerligen att man borde vara kvinna också för att rätt kunna uppfatta de älskliga varelsernas rikt skiftande känsloliv. Det är inte heller utan att jag känner mig som fruntimmer ibland, då jag en hel natt hypnotiserats av en barnsängskvinnas bönfallande ögon. 
<sec/>
— Ser du? inföll Sam. Yrket har sina risker. Jag tycker du blivit litet väl feminin i din klädsel på sista tiden. 
<sec/>
Och Vårdman betraktade med en min av löje vännens spensliga gestalt iförd en svängd rock efter sista modet. 
<sec/>
— Äh, håll mun! sade Jacob pojkaktigt. Min skräddare väntar sedan länge på betalningen. 
<sec/>
— Min också! 
<sec/>
Och därmed döko åter affärerna upp i deras tankar, och Sam räknade tankfullt på sin hand med dess trubbiga, korthuggna fingrar, som om han prövat ett olösligt räknetal. 
<sec/>
— Den satans Forsling retar mig, återtog doktor Vårdman samtalet. 
<sec/>
Så snart något obehagligt kom honom i tankarna, satte han det i samband med professor Forsling, en av berömdheterna på deras eget område. 
<sec/>
— Nu har han skaffat sig ett privat sjukhem, som du vet, fortsatte Sam. Men han behagar naturligtvis inte bo där, den höge profeten. Han bor i sin eleganta våning. Och när sköterskorna ringa efter honom, är han borta och spelar kort eller äter en av sina fina middagar i sällskap med de andra pamparna. En dam jag känner anmärkte just på det häromdagen. Jag försvarade honom inte. Fy tusan, det är en otrevlig streber och girigbuk den där. Till på köpet hinner han med att vara humanist och människovän och ha ideella intressen. För en tid sedan fick han Nordstjärnan. Tack så mycket. Jag skulle inte vilja ta i en av de där glittrande leksakerna med tång. Det kan passa militärerna, som ändå äro utstyrda dockor, eller ämbetsmännen, som fjäsa kring Hans majestäts tron. Men oss redliga arbetare ... Nej, pass! 
<sec/>
— Ändå säga de att vi läkare hålla ihop, sade Levin. Och så snart det dunstat ut någon mindre prydlig historia om någon av oss, förefaller det verkligen av tidningarna att döma, som om vi reste oss som en man för att försvara kräket. Så är ryktet färdigt! Läkarna äro alltid eniga! Inom alla andra yrken råka de i luven på varandra, men inte så i vårt. Tror folket. Vi försvara alltid en kamrat, vad han än gjort, påstås det. Man intervjuar oss om lymmeln, och svaren bli alltid: 
<sec/>
”Han är en ärans karl, hederligheten själv, och han har ett för lidandet så varmt ömmande hjärta. Han har gjort precis vad hans plikt fordrade av honom.” 
<sec/>
Så ställa vi oss, som om vi inte kunde begå misstag och inte fela. Det är en oerhörd dumhet av oss. Det verkar ju, som om läkarföreningen i hemlighet lede av sjukt samvete, då den är så ivrig att dölja varje missgrepp och varje kanaljeri. Det är för resten också vad Forsling alltid brukar säga. Vi äro inte ofelbara och minst av allt i regeln ägnade att framställa oss som några moraliska förebilder. — Men du är det visst i alla fall, skrattade Sam Vårdman till sitt plötsliga pajasskratt. 
<sec/>
— Jag försöker så gott jag kan, mumlade Jacob Levin. 
<sec/>
De stannade framför porten. 
<sec/>
— Du kan komma med in till min nya patient här och titta ett slag på henne, sade doktor Levin. 
<sec/>
I korridoren hälsade fröken Åderman med en stel nick på de båda kumpanerna. Hon ledde vid armen en ung fru, som hade håret hängande flickaktigt omknutet med ett stort blått sidenband. 
<sec/>
— Hur står det till? 
<sec/>
Sam tog henne i handen. 
<sec/>
— Jag är uppe för första gången i dag, svarade hon och log. Jag längtar härifrån. 
<sec/>
— Jaså, jag kommer strax in till er. Jag hoppas fröken Åderman är nöjd med er? 
<sec/>
Fröken Åderman lyfte sitt stränga ansikte. I ljuset, som föll in genom ett av korridorens fönster, sågo hennes kinder ut som vissna och förtorkade löv. 
<sec/>
— Jag anser, sade hon, att frun här borde stanna några dagar till. Det är bara tröttande att komma hem. 
<sec/>
Den unga damen skakade på huvudet och gjorde en grimas bakom föreståndarinnans rygg som en okynnig skolflicka. 
<sec/>
— Jag skulle vilja spränga upp den här korridoren, sade Levin, då de fortsatte. Den är som en tarm. 
<sec/>
Utanför en dörr stodo en mängd blombuketter. 
<sec/>
— Det är fru Häggblom, sade Sam. Hon tål inte doften av blommor. Och hon låter ändå flytta in dem varje gång hennes man kommer, för att det är han som givit henne dem. 
<sec/>
— Så rörande, anmärkte Jacob Levin ironiskt. 
<sec/>
Han knackade på Adèles dörr, och de stego in. 
<sec/>
Adèle låg högt på kuddarna och vände ett pinat ansikte mot de inträdande. Hennes bröst föreföll kolossalt, inlindat i omslag och bindor. Det var mjölken som kommit och som nu måste tvingas bort. Hon hade icke kunnat sova under natten för dessa nya plågor. Hon hade icke haft en aning om att de skulle infinna sig. 
<sec/>
— Jag hoppas ni tillåter, sade Jacob med den mjuka röst han alltid använde mot sina patienter. Det är min vän, doktor Vårdman. 
<sec/>
Sam bockade sig vid nedre änden av sängen. Adèle kände sig en smula smickrad över att två läkare på detta sätt besökte henne. 
<sec/>
— Nå, hur kan det nu stå till? 
<sec/>
Jacob slog sig ned nära Adèle. Hon hade tänkt förebrå honom att han rått henne till detta sjukhem, men inför hans vänlighet föll hon, som så många andra före henne gjort, strax till föga. 
<sec/>
Han kände litet på hennes bröst, som voro hårda och svullna, och sade att allt var i sin ordning. Han tröstade henne med att värken skulle vara över på ett par dagar. 
<sec/>
— Vi skola sköta väl om era bröst, sade han. Det är noga med dem. Det har hänt att kvinnor kommit till mig flera år efter en barnsäng och beklagat sig över att deras bröst blivit misskötta, så att de ännu skulle ha ont därav. Det är nu nästan säkert en omöjlighet. Ni behöver inte vara orolig. 
<sec/>
Han betraktade Adèle och förvånade sig över att denna kvinna kunde stå i något vänskapsförhållande till Petra von Pahlen, som han beundrade och kände ganska väl, då ju hans syster Betty var gift med hennes bror Hans. Hade icke Adèle Holmström nu varit hans patient, skulle han helt säkert känt sig enbart osympatiskt stämd mot henne. Det var något i blicken i de där bleka ögonen, som misshagade honom. Och så att hon tydligen alls icke sörjde över sitt barn. 
<sec/>
— Jag antar att fröken von Pahlen kommer hit och besöker er? frågade Jacob. 
<sec/>
— Hon var här i går, svarade Adèle trumpet. 
<sec/>
Hon tyckte inte om att påminnas om Petra. 
<sec/>
När de båda läkarna slutat ronden hos sina patienter, satte de sig åter upp i sina vagnar, Jacob i sin mörkblåglänsande Fiat och Sam i sin lilla oansenliga kaffekvarn, fabriksmärke Brush. 
<sec/>
— Vi träffas väl i afton då, ropade Jacob Levin till Sam. 
<sec/>
Svaret drunknade i motorernas dån. Bilarna störtade ut på gatorna, förda med säkra händer av två män, som så väl trodde sig kunna konsten att väja undan för faror och punktligt hinna fram till målet. 
<chapter/>

<chaptername>V.</chaptername>

<sec/>
Petra besökte varje dag Adèle på sjukhemmet. Hon ansåg det som sin plikt, men det var icke någon nöjsam plikt, emedan Adèle klagade så mycket. 
<sec/>
Säkert var icke sjukhemmet det bästa, fastän det snart hade halvtannat århundrades både goda och blandade traditioner för sig. Fröken Ådermans onda ande behärskade det. Själv huserade hon på nedre botten i tvenne stora rum med underbart vackra antika möbler, kistor och skåp och ett par kakelugnar från Rörstrand. Dessa rum hörde till stiftelsen, och de dyrbara möblerna hade mest kommit att lämnas kvar av brådskande patienter i forna tider, då det lilla huset mången gång hade tjänat som ett diskret och efterlängtat, ja kanske romantiskt gömställe för födelser i lönn. Det var gamla borgerliga praktgemak från det sena sjuttonhundratalet. Och den magra, skinntorra kvinnan i sin evigt svarta dräkt passade på sitt sätt icke så illa i dem. Hon kunde gott varit satt som vaktarinna över dessa möbler, rum och minnen, men bara icke till vårdarinna för nyfödda barn och ängsliga mödrar. Hon gned och putsade de värdefulla möblerna, så att det blänkte och sken av dem, men hon höll inte alldeles samma ömsinta uppsikt över de levande människor, som anförtroddes i hennes händer. 
<sec/>
Petra besökte henne för att för Adèles räkning betala inackorderingen på sjukhemmet. Hon beundrade rummen och tyckte att det borde blommat äppleträd och syréner utanför och att sirliga, vackra damer borde suttit vid fönstren, lutade över sybågar och knyppeldynor. 
<sec/>
En besynnerlig lukt av blod och karbol och blommor härskade i sjukhemmet. Kvinnornas skrik ljödo från bottenvåningen, tassandet av toffelklädda fötter ekade i korridorerna och barnens späda gnällande eller ihållande tjut fyllde ens öron, som när man i en hundgård hör en massa valpar ynkligt klynka. 
<sec/>
Kvinnor! Kvinnor överallt! Kvinnor med bleka ansikten och kvinnor med rosiga ansikten, kvinnor med uppsvällda kroppar eller tomt magra, som skelett. Petra såg dem skymta genom dörrar, som lämnats halvöppna, eller mötte dem i korridoren. Och så bland dem de hurtiga sköterskorna i sina vita förkläden och den svarta föreståndarinnan, som med knotiga fingrar knackade på dörrarna och steg in till de sjuka, visande dem detta dystra ansikte, som fyllde dem med skräck och olycksaningar för den onda värld de nu kastat in sina små i. 
<sec/>
En gång tog Petra med Angela till sjukhemmet. Adèle hade bett henne om det, kanske därför att hon visste, att Petra inte skulle tycka om det. 
<sec/>
Angela kom direkt från sin skola. Hon balanserade några böcker under ena armen och hade en blombukett i handen. Tillsammans med Petra steg hon nu in till Adèle. 
<sec/>
Adèle tog emot henne med en glimt av intresse i ögonen. Hon lade blommorna på nattduksbordet vid sidan av sängen och började strax beklaga sig, eftersom hon fått en ny åhörarinna i Angela. 
<sec/>
— Gift dig aldrig, Angela, slutade hon. Se, så det gått för mig. Hade jag inte gift mig, skulle jag nu varit en lycklig och fri kvinna. 
<sec/>
Adèle tycktes alldeles ha glömt den ungdomstid hon så hatat och det lilla köket där uppe i den norrländska kuststaden, där karamellkoket ständigt stått på spisen. 
<sec/>
Angela lyssnade tyst och blek. Hon fann alltsammans ohyggligt. Adèle hade hon alltid haft en fasa för. På något sätt tyckte hon ändå att Adèle passade på denna plats. 
<sec/>
Angela skulle denna höst fylla sjutton år. Många tyckte att hon såg förtjusande ut, andra funno hennes utseende litet underligt. Det var det ljusa hårets skull: detta blonda, mjuka hår, som bildade en så stark kontrast till de svarta ögonen. Hennes näsa var rak som Petras, munnen smal och allvarsam. Hon hade detta fina, unga och skära över sig, som är så intagande i tonåren. När hon rörde sig, gled hon fram nästan dansande. Hennes händer och fötter voro små, gestalten ännu ej fullt utvecklad. 
<sec/>
Adèle såg Angelas veka barm höja sig under bluslivet och suckade tungt. Mjölken spände och tryckte henne icke längre, men hon hade alltjämt ont av brösten. Denna jungfruliga flicka, som satt där framför henne som en bild av oskuld och oberördhet, kom henne att känna en plötslig, stark lust att få kasta sig i den ungas armar. Hon tyckte att hon ur hennes späda bröst skulle kunna dricka sig otörstig ur en kristallklar källas vatten, som skulle skölja bort all den orenhet och all den styggelse hon själv vadat i. 
<sec/>
Men Adèle kvävde sin uppdykande goda impuls och undvek att längre se på Angela. 
<sec/>
Hon behövde nu inte stanna mycket till på sjukhemmet. Petra hade bett henne bo hos sig en tid, och sedan skulle hon fara tillbaka till Eka. Hon visste att hennes man sörjde barnet, som han så länge glatt sig åt och hoppats så mycket av. Men hon kände icke något medlidande med honom. De skulle åter börja sitt liv på Eka. Grälen, som för några veckor tystnat omkring dem, komme att blossa upp med starkare fart. Nu skulle Adèle akta sig väl för att åter bliva med barn. Det helvetet ville hon inte gå igenom en gång till. 
<sec/>
Och ändå, fastän Adèle ej ville erkänna det, längtade hon tillbaka till hemmet som ett djur till sin kula. Här på sjukhemmet var hon ingenting, ett nummer på en dörr bara. Hon beskrev för Angela och Petra hur sköterskorna om morgnarna kommo in och skötte henne. De vände känslolöst på henne, tappade henne, gåvo henne febertermometern, allt under det de högljutt pratade över hennes huvud om sina angelägenheter eller om vad som hänt på sjukhemmet under det senaste dygnet, som om hon, Adèle, bara varit en likgiltig sak, ett värdelöst ting under deras händer. Fröken Åderman var Adèle rädd för. Hon var skrämmande med sin dysterhet. Om natten väcktes hon av kyrkklockans slag, och om dagarna ringde den till begravning. 
<sec/>
Angela och Petra hörde tyst på. De förstodo att Adèle föraktade dem för att de själva icke hade genomlidit något liknande. 
<sec/>
När de äntligen fingo taga avsked av Adèle och gingo nedför trappan förbi den stängda dörren till operationsrummet, slapp ett av dessa förfärliga skrik ut därifrån. Angela stannade vit i ansiktet. Hon såg på Petra med vidgade ögon. Petra drog henne i armen för att få henne bort. 
<sec/>
Flera nätter efteråt drömde Angela om detta skrik och vaknade med pannan kall av svett. I drömmen hade hon tyckt att skriket spräckt sönder den förlåt, som lik en grå dimma lägrade sig över hennes framtid, och hon såg sig själv kämpande mot ett övermäktigt och förfärligt öde. 
<chapter/>

<chaptername>VI.</chaptername>

<sec/>
Jacob Levin sprang uppför trapporna till Petras våning i ett av husen vid Johannes’ kyrka. Det var ett högt vitt hus längst upp på krönet av Kammakaregatan. Petra och Angela bodde i fjärde våningen med fönster både åt kyrkogården och åt staden. 
<sec/>
Jacob ringde på klockan, och en tjänstflicka kom och öppnade. Adèle bodde nu åter hos Petra, och Petra hade bett Levin göra henne ett besök. 
<sec/>
Våningen låg i solig ro. De gammaldags stora rummen, fyllda med utvalda möbler från Eka och de vackraste från Angelas hem, sågo ut som herrgårdsrum. Ingenting tydde på att detta var en stadsvåning. Det höga läget med utsikt över en fri rymd gjorde väl också sitt till. 
<sec/>
Petra kom emot Jacob Levin i det stora hörnrummet, där de vita möblerna med griparna stodo. 
<sec/>
— God dag, Jacob! hälsade hon vänligt. 
<sec/>
Jacob fann mycket behag i Petra och sörjde bara över att hon inte gift sig. Vilka präktiga barn hon skulle fött till världen! Han såg alltid strax en kvinnas möjligheter som barnaföderska. Mannen var bara medlet för att sätta maskineriet i gång. 
<sec/>
Angela reste sig från ett bord vid fönstret och hälsade också. I hemlighet önskade hon ivrigt att doktor Levin skulle råda Adèle att fara hem till sig igen och andas lantluft. Angela tyckte så illa om henne. 
<sec/>
Adèle kom nu in till dem insvept i en morgonrock. Hon såg blek och härjad ut och hade munnen hopknipen, vilket gav henne ett uttryck av elakhet. Jacob studsade, när han fick se henne. Det var alldeles tydligt att hon inte hörde hit. Det skänkte honom nästan en känsla av lättnad att hon och Petra inte sågo ut att vara intima väninnor. Nej, det borde han ju ha begripit. Han beslöt inom sig att skicka hem henne till hennes man igen. När han försiktigt ledde samtalet in på det spåret, uppfångade han också en plötslig glimt av tacksamhet i Angelas mörka ögon. 
<sec/>
Vad den flickan var förtjusande! 
<sec/>
Jacob Levin vände sig med ens till Angela och började prata med henne. Hon rodnade lätt, men besvarade ordentligt hans frågor hur hon trivdes i Stockholm och med skolan, som hon skulle sluta denna vår. En kaffebricka bars in, och man bad honom dricka en kopp med dem. Petra hade icke kunnat befria sig från det lantliga bruket att, så snart någon kom på besök, alltid bjuda på något. Jacob glömde nästan att han befann sig i den virvlande, arbetsamma staden, då han nu satt framför kaffebrickan och den stora silverskålen med kakor av alla sorter. 
<sec/>
Ja, här skulle man kunna trivas, tankte han muntert. Han blev öppenhjärtig och språksam. Han berättade om sitt blivande sjukhem, byggde med snabba händer upp det framför Petra och Angela, som uppmärksamt lyssnade. Han berättade om sagolika badrum och operationshallar, frågade dem vilken färg han borde ha på väggarna och gardinerna och bad dem söka ut något vackert tyg till möblerna, på en gång hållbart och elegant. 
<sec/>
När han slutligen tog avsked, hade han givit Adèle det bestämda rådet att fara hem. Hon tycktes vilja foga sig efter det, ehuru Petra svagt och artigt protesterade. 
<sec/>
Så har jag befriat dem från den maran, tänkte Jacob, när han åter rusade nedför trapporna. 
<sec/>
Men när han sent på kvällen kom hem till sin bostad efter en lång och tröttsam dag, öppnade sjuksköterskan för honom med ett bekymrat leende. 
<sec/>
— Det är en dam här, viskade hon. Hon ville absolut stanna, fastän det var så sent. Hur hon kommit in genom porten där nere, vet jag inte. Doktorinnan är borta, och barnen ha lagt sig. Jag har suttit här ensam med henne. 
<sec/>
Levin suckade, när han hängde upp hatt och överrock. Detta var ovanligt, ehuru kvinnliga patienter kunde vara nog så besvärliga. 
<sec/>
När han kom in i sitt skrivrum, reste sig någon hastigt från den låga skinnstolen. Det var Adèle. Jacob Levin kände ett stygn av obehag liksom förut på dagen, då hon trätt in i Petras salong. Nu bar hon en bredskyggig svart hatt nedskjuten över pannan, så att endast den bleka munnen var synlig, och en lång kappa, alltför vid för hennes åter magra gestalt. Hon räckte honom en iskall och fuktig hand. 
<sec/>
— Jag måste hit, sade hon snabbt, innan han, alltför bestört som han var, hunnit komma med någon invändning mot detta intrång i hans eget hem. Jag har sådan ångest. 
<sec/>
Ångest! Kvinnor hade ofta ångest. Då anbefallde Jacob dem helst åt herrar psykiatrici, psykofjanter var hans egen benämning på dem, dessa gycklare, som nu på allvar och utan att skratta, när de tittade sig i spegeln, började upphöja sig själva till orakel och biktfäder, saliga i sin visshet om att de hade reda på de nyaste facktermerna för alla själens sjukliga förnimmelser, allt medan de efter bästa fattiga förmåga drogo och sleto i kvinnornas nervtrådar. Till dess de poserande och inbilska små själsläkekonstnärerna trodde sig nätt och behändigt ha lindat upp ett helt nystan av olustkänslor, undertryckt könsdrift och symboliska ormdrömmar. 
<sec/>
— Var god och sitt, sade Jacob i alla fall, men motvilligt. 
<sec/>
Adèle sjönk ned i skinnstolen. Under hattbrättet blickade hennes bleka ögon emot Jacob. Det var ett uttryck i dem, som han icke genast fattade, men som slog honom som något oblygt han icke fann namn på. Vad ville hon honom vid denna tid? Han var trött, han behövde sova. En kvinna hade denna afton dött för honom. Han kände ännu pusten av hennes andedräkt som en kall vindfläkt mot sin kind. Han hade varnat henne för att bli med barn. Men det hade varit hennes egen vilja. Hon älskade barn. Det lilla liv hon nu dött för levde ännu, ömkligt pipande, som ett litet ensamt djur, när Jacob gått därifrån. Vad skulle det bli av det barnet, som ingen mors kärleksfulla händer kunde hjälpa över de första stapplande stegen i världen? 
<sec/>
Adèle rullade nervöst en näsduk i sitt knä. 
<sec/>
— Jag har ångest, sade hon igen med gäll röst. 
<sec/>
Det var som om hon ville tvinga på honom denna ångest, liksom hon tvingat sig in i hans hem. 
<sec/>
— Nå? 
<sec/>
Jacob Levin lade det ena benet över det andra och tittade skarpt på henne. Ångesten liknade ofta ett missfall. Den värkte sig fram och försvann och lämnade trots allt tomhet efter sig. 
<sec/>
— Jag vill inte — jag vill inte ... mumlade Adèle. 
<sec/>
— Vad då? 
<sec/>
Jacob Levin kunde inte hjälpa att han lät tvär på rösten. Han var så trött. 
<sec/>
— Jag vill inte ha fler barn, kom det andfått från Adèle. 
<sec/>
Jacob Levin smålog. 
<sec/>
— Tror ni jag är någon trollkarl, som kan blåsa på fröna inom er och säga: flyg, flyg? frågade han. 
<sec/>
— Ja, just det, sade hon ivrigt. 
<sec/>
Hon lyfte plötsligt av sig den stora hatten, som om den tryckt henne, och lade den i knäet. 
<sec/>
— Hjälp mig, sade hon. Nu skall jag tillbaka till min man igen. Han vill ha barn, hela stugan full, brukar han säga. Jag kan inte åter gå igenom detta. Jag skulle dö, förstår ni. Jag har nog av mitt eget liv. Jag vill icke föda nya. 
<sec/>
— Beklagar, sade Levin torrt. 
<sec/>
— O, förstår ni inte? När ni i dag talade om det där nya idealiska sjukhemmet för mödrar, som ni skulle bygga, tänkte jag: Gode Gud, låt mig slippa komma dit! 
<sec/>
Jacob Levin reste sig hastigt. Ingen fick röra vid hans sjukhem. Var denna kvinna tokig? 
<sec/>
— Är det bara för att säga mig detta, som ni kommit hit? sade han ironiskt. Ni behöver ju inte nästa gång fara till mitt sjukhem, om det eljes skulle vara färdigt då. Det går an att söka ett annat. 
<sec/>
— Å, missförstå mig inte! Jag vet man kan göra en operation — den skall inte vara så invecklad. Och så skulle jag aldrig behöva vara rädd för att få barn mer. 
<sec/>
Nu kom den där oblyga blicken fram igen. 
<sec/>
Jacob Levin satt tyst. Andra kvinnor hade bett honom om detta: fåfänga kvinnor, som ville njuta kärlekens fröjder utan fruktan för att figuren skulle bli förstörd, och rädda kvinnor, som icke kunde tåla smärtor, blott icke den där unga modern som nyss dött med ett glatt leende på läpparna, därför att hon mitt i dödskonvulsionerna uppfångat sitt nyfödda barns skrik. 
<sec/>
Han hatade den där frågan, som var ett piskslag mot hela hans verksamhet. Hur skulle det bliva, om en läkare skulle ha lika stor myndighet till att förhindra och bortskaffa barn som till att hjälpa dem att komma till världen? Jacob Levin trodde icke på allt detta tal om rasens höjande genom att endast friska och starka människor skulle få föda barn och alla andra undertryckas. Hade man icke sett fullkomligt friska skott skjuta fram ur ruttna stammar? Naturen var alltid fylld av överraskningar. Så länge människan ännu icke utforskat naturens vägar, hade hon icke rätt till att sätta stängsel kring dem. 
<sec/>
— Jag kan absolut ej hjälpa er, sade han hetsigt. Vad är det för fel på er? Har ni epilepsi i släkten? Nej. Skulle det vara fara för ert liv om ni födde barn? Visst inte. Er kropp är som andra kvinnors kroppar. 
<sec/>
— Jag står inte ut, sade Adèle. Smärtorna äro för mycket för mig. 
<sec/>
Jacob satte sig igen. Han såg på Adèles förödda ansikte. Kanske var det synd om henne. 
<sec/>
— Res hem, sade han, ty han hade kommit att tänka på Petra. 
<sec/>
Hon fick inte stanna hos henne och lilla Angela en dag längre. 
<sec/>
Då gjorde Adèle något oväntat. Hon föll på knä, lade sitt huvud in mot Jacob Levin och strök sig som en liderlig katta mot tyget på hans rock. Jacob satt stilla, häpen, utan att förstå. Han hörde henne snyfta. Han lade handen över sin egen panna. Jaså, var det bara detta hon ville? Först talade hon om att hon inte ville ha barn, och sedan tryckte hon sig intill honom, tyst tiggande om ett famntag. 
<sec/>
Sådana äro de, tänkte han hånfullt. De måste alltid ha en man för att stoppa till tomrummet i sitt inre. Han svor till. Adèle hade bitit honom i fingret. 
<sec/>
— Gå er väg, skrek han. Vem är ni? Och ni är gäst hos Petra von Pahlen! 
<sec/>
Adèle stod framför honom. Hon hade hastigt rest sig igen. Hon grät inte längre. Hon såg på honom med den oblyga blicken i ögonen. 
<sec/>
I detsamma hörde Jacob förstugudörren öppnas. Det ljöd röster i tamburen. Det var hans far och hans hustru som talade. Och Adèle uppfattade situationen. 
<sec/>
— Då går jag då, sade hon och satte på sig hatten, som dolde hennes ögon. 
<sec/>
När gamle Levin och Sally kommo in till Jacob, sågo de helt förvånade ut över att finna en främmande dam där. Jacob presenterade Adèle. 
<sec/>
— Frun här är sjuk, sade han slappt. Jag skall ringa efter en bil. 
<sec/>
Det blev gamle Benno Levin själv, som när han hörde att Adèle bodde hos Petra, med gammaldags artighet förde henne nedför trapporna. Jacob, som såg ut genom fönstret, log, då han fick syn på sin far med Adèle vid armen. 
<sec/>
Gamla, rara pappa, tänkte han nästan vemodigt. Alltid artig och vördsam mot damerna, föga anande vilka klor som dölja sig under deras mjuka tassar. 
<sec/>
Och Jacob gick trött in till sin hustru i sängkammaren. 
<chapter/>

<chaptername>VII.</chaptername>

<sec/>
Det hade varit avslutning i Mellinska skolan. Åttonde klassens flickor hade av den blida skolföreståndarinnan fått ett särskilt litet tal framviskat till sig, som de åhört stående. Hon viskade alltid fram vad hon hade att säga, fröken Mellin, och hon blev ständigt rörd, då hon varje vår såg denna flock halvvuxna flickor i sina ljusa sommarklänningar framför sig. Hon visste att de som fjärilar skulle flyga ut ur skolsalen och att det enda de riktigt uppfattat av hennes anförande var ordet frihet, utan att alls minnas de varsamt framställda varningar hon byggt upp kring just det ordet. 
<sec/>
Nu sorlade de i sitt klassrum. Redan sade de med nästan rörda röster: 
<sec/>
— Vårt gamla klassrum! 
<sec/>
Och när de sade det, kände de, som om de lämnat rummet med dess pulpetrader, nötta kateder och svarta tavla långt bakom sig. De pratade livligt med varandra, gjorde upp planer, ja ett tal hölls för klassföreståndarinnan. 
<sec/>
Angela, som hörde till denna klass, lyssnade med en litet frånvarande min på alltsammans. Under talet satt hon stillsamt framför sin pulpet och följde med fingret de lätta streck, som hon ibland under lektionerna låtit sin blyertspenna göra i pulpetlocket. Det var medan hon vid någon skrivning tänkt på en svår sats, som hennes tankar icke velat forma, eller då historielärarinnan dröjt sig kvar alltför länge vid sin älskade Karl XII, som Angela låtit pennan löpa så där. 
<sec/>
Nu tänkte hon småleende att de där strecken gott kunde förtälja om hennes korta skoltid på två år. I hennes minne skulle dessa år icke lämna kvar starkare intryck än vad som ledigt skulle kunna skuggas med en blyertspenna och till och med utplånas, om man gned riktigt därpå med en fuktig trasa. 
<sec/>
Angela hade kommit för sent in i klassen för att hinna bli riktigt hemmastadd där. De andra flickorna, som bodde i Stockholm och så länge gått tillsammans i skolan, hade redan för flera år sedan valt sina bästa vänner och voro en fast och enig sammanslutning, svår för en utomstående att tränga sig in i. Angela hade icke heller lätt för att genast bli bekant och vän med flickorna. Så hade hon låtit det vara. Ibland hade hon varit hembjuden till någon, som känt sympati för henne, och hon hade själv haft en bjudning tillbaka. Men till någon förtrolighet hade det aldrig lett. 
<sec/>
Nu såg hon sig om och kände, kanske med ett styng av tomhet, att hon icke skulle sakna någon, och inte heller själv bli saknad. 
<sec/>
Var hon nu vuxen? Den tid hon med bävan och längtan sett fram emot, skulle den redan vara här? 
<sec/>
Angela såg på blommorna uppe på katedern: röda, slokande rosor, violetta luktärter, de första liljekonvaljerna, stora buketter av gullvivor, lärarinnans ansikte syntes knappast bakom blomsterskörden. Nu tackade hon sina skolbarn. Också hennes röst, som föreståndarinnans nyss förut, var rörd, nästan grötig av annalkande tårar. Detta var således ett stort tillfälle, en händelse, en milstolpe i livet. Men Angela kunde ingenting känna av den myckna rörelsen omkring sig. Ett par av flickorna snyftade högt. 
<sec/>
Då tyckte Angela plötsligt att den där lille gossen från länge sedan med de sorgsna ögonen stod vid hennes sida. Liksom den gången på Eka, då han lett henne långt bort genom skogen och över ängarna och hon trott att de skulle vandra till himlen, sträckte han nu också ut sin magra hand och viskade: 
<sec/>
— Kom med! 
<sec/>
Men Angela skakade sakta på huvudet. Hon trodde icke längre, som då, att man en kväll, när solen i sin nedgång förgyllde hela världen och svepte jorden i sitt genomskinliga ljus, kunde vandra rätt in i himmelens härlighet. 
<sec/>
Var det därför att hon var vuxen nu, som hon icke kunde följa den bedjande rösten? 
<sec/>
Hon hade ju blivit konfirmerad och Jesus hade talat till henne genom en skäggig gammal prästs mun. Prästens tjocka läppar hade liksom smulat sönder Jesu ord för henne. Barndomens extatiska förnimmelser av en vit, skinande varelse, som sträckt sina armar mot henne, hade långsamt dunstat bort. Bakom prästens högtidliga uppenbarelse höjde sig Jesus målad på en altartavla, stel och onaturlig, som han visade sig i hundratals kyrkor i landet. Det var bara altartavlan som blev kvar, sedan Angela svalt nattvardsvinet, som skulle vara hans blod, och kakan, som skulle vara hans kött. Ännu hade icke det smygande tvivlet väckt någon storm inom henne. Hon bad försiktigtvis sina böner varje kväll. Ack! Man kunde aldrig veta. Om hon icke lydde, kunde djävulen ännu piska sin svans mot jorden och blåsa ned henne i helvetet. 
<sec/>
Nu slutade klassföreståndarinnan med några vänliga ord. Fötterna skrapade mot golvet, flickorna viskade med varandra, böcker slogos ihop med små glada smällar. Ännu en sista gång var det, som om man fått rast och lektionen nyss slutat. 
<sec/>
Angela sade adjö till lärarinnan och sina kamrater. En flicka hade i sin pulpet hittat en kvarglömd teddybjörn, som hon haft skoj med under matematiktimmarna. Man skockades kring den lilla lustiga leksaken, medan klassföreståndarinnan välvilligt mysande såg på. Teddybjörnen hoppade omkring från hand till hand. Å, vad mycket roligt de haft! Björnen fick många ömma klappar på sin lurviga päls. 
<sec/>
Angela gick ut ur skolhuset. I Humlegården stannade hon vid de blommande syrenerna. Syrenträden växte i en rad som väldiga, yviga buketter. Hela gången var fylld av de gredelina blommorna, som regnade genom luften. En springbrunn spelade. Dagen var festligt vacker. 
<sec/>
Angela tänkte på att Petra denna dag skulle ha middag för henne. Kanslirådet Peter von Pahlen, hennes farbroder, och hans familj hade lovat komma. Hans och Betty voro också i Stockholm på besök hos Sven, som nu studerade juridik. Gamle Levin skulle också vara där och doktorn, som Angela var litet rädd för, och hans Sally. Det skulle nog bli roligt. Paula, Peters dotter, hade Angela knappast träffat. Hon vistades i Schweiz i en pension. Stellan, hennes bror, skulle bli målare och gick på akademien. Gotthard, Svens yngre bror, tycktes efter studenten haft svårt för att bestämma sig för något yrke. Han hade skrivit in sig i Uppsala. Edla ville nu som förr bli lärarinna. Hon hade kommit en klass över Angela i skolan och hade hela detta år varit hemma på landet. 
<sec/>
Av alla dessa släktingar var ju Petra den Angela tyckte sig stå ojämförligt närmast, och icke bara för att hon kände henne så väl. Angela betraktade alltjämt Petra som en äldre syster. Hon sökte bli lik henne. Om hon kunnat, skulle hon gjort sitt hår mörkt också. 
<sec/>
I det gemensamma hemmet i Stockholm trivdes de och kommo ännu mera nära varandra. De sutto uppe om kvällarna i vardagsrummet. Nedanför fönstren låg Stockholm. De bodde så högt upp att de kunde se långt, långt bort. När dagen var slut, tändes rader av ljus. Spårvagnarna gledo fram med sina olikfärgade lyktor. Lanternorna från en eller annan bil skimrade förbi. Stora vita lampor brunno som vänliga jättars ögon inne i de länge öppna affärernas reklamfönster. Ljusskyltar och lysande ramper blinkade redan som muntra och nära stjärnor från enstaka höga byggnader. Här och där vid en restauranghörna eller där de små begynnande biograferna spirade förtätade sig glansen till en vit, blomlik aura, som tycktes varsamt bebåda en mild och gyllene framtids gloria. Och himlen över husen var svagt violett, en stor pensé, som slog ut sina sammetslena blad i skymningen. 
<sec/>
Angela smålog, där hon gick och tänkte på dessa hennes och Petras stilla aftnar. Långt efteråt i livet skulle hon kanske avundsjukt blicka tillbaka på dem, längtande efter deras vila, som en trött människa efter nattens mjuka huvudkudde. 
<sec/>
Petra brukade ibland bli orolig för att Angela satt så mycket inne med henne. Då kunde hon ringa efter teaterbiljetter. Den första teaterkvällen! Angela kände sitt hjärta bulta hårdare, när hon mindes den. Hon hade aldrig besökt en teater, förrän hon kom till Stockholm. 
<sec/>
Hon hade med Petra stigit in i en salong, strålande av ljus, som hon då tyckte. Festklädda människor sorlade omkring henne, programmen rasslade i deras händer, deras ansikten lyste genomskinligt vita i det elektriska ljuset. Denna förväntningsfulla stämning i luften, innan ridån gick upp! Och sedan, då scenen låg i ljus och salongen var helt i mörker, förnam Angela de andra människorna ännu omkring sig ... En tyst, dunkel massa med tusen lysande ögon. Det var alla dessa människor församlade i en teatersalong, som först verkade starkast på henne. Då hennes ögon hunnit vänja sig vid mörkret, såg hon upp, och där över parketten voro raderna och hon inbillade sig att lysande ögon levde överallt i luften. De voro nära henne, alla dessa okända. Deras andedräkt fyllde luften omkring henne. Deras parfym doftade hemlighetsfullt. Halsband och juveler och ringar blänkte. Snart skulle de ligga i sina sängar, som Angela i sin, och stirra ut i mörkret, och förbi dem skulle bilderna av den fyllda teatersalongen, av skådespelet och dess scenerier flyga likt lösryckta flarn, vilka deras tankar icke kunde hejda. 
<sec/>
Sedan hade vad som försiggick där framme fängslat henne. En kvinna hade kastat sig i sjön och varit nära att drunkna, nu satt hon på en stol, flämtande med vidgade ögon. Hennes röst var hes med en dold klang av smärta. En man lutade sig över henne. Han hade strax gjort ett starkt intryck på Angela. Varje gång han talade spratt hon till, som om hans egendomliga röst trängt till hennes hjärtenerv. Hans grå ögon, grå som ett mulet hav, hade en gång riktats mot Angela, tyckte hon. Det var, som om hon med ens förstått den människans sorg, hans misslyckande i livet, hans försök att hjälpa en kvinna, som också glidit utför, till dess hon velat sänka sig i vågorna och aldrig mer se morgonen gry. 
<sec/>
Angela hade gråtit. När ljuset tändes, var hennes ansikte vått. Och Petra hade varit orolig över att hon tagit med henne till detta sorgliga skådespel. 
<sec/>
Angela hade sedan haft svårt att glömma den där mannen. Kanske var det därför den där första teaterkvällen så outplånligt etsat sig in i hennes minne. 
<sec/>
Sedan hade hon ibland åter varit på teatern, men hon hade aldrig sett honom igen. Icke heller hade hon längtat därefter. Det var som om han velat med henne dela den sorg hans ögon berättat om. 
<sec/>
Angela gick långsamt ut ur Humlegården. När hon promenerade förbi ett bodfönster, såg hon en skymt av sig själv: en blåklädd flicka med en ljus halmhatt på huvudet. Ett ord dansade fram i hennes hjärna, det var det ord den gamla föreståndarinnan framställt så försiktigt: 
<sec/>
— Frihet. 
<sec/>
Angela mumlade det, när hon sprang uppför trappan till Johannes’ kyrkogård. Ordet hade ännu för hennes öron en ihålig klang som av ett trumslag. 
<chapter/>

<chaptername>VIII.</chaptername>

<sec/>
Petra hade prytt middagsbordet med syrener. En krans av syrener låg också kring Angelas tallrik. Det såg ut som ett födelsedagsbord. 
<sec/>
— Det är som hemma hos föräldrarna förr i världen, sade Peter von Pahlen. 
<sec/>
Lilian, hans fru, log ironiskt, hon tyckte alltid dessa tre syskon voro en smula löjliga, när de kommo tillsammans. Och Peter var då som en gubbe med sina minnen. 
<sec/>
— Å, pappa, nu börjar du igen! sade också Stellan, Peters son. ”Det fanns en syrenhäck runtomkring trädgården”, fortsatte han hemlighetsfullt, härmande sin fars röst. 
<sec/>
— Tyst du, utbrast Peter, men i största godmodighet. Det kommer väl en tid, då du också med en suck erinrar dig de gamla vackra möblerna i din pappas och mammas våning på Östermalm, om ej förr så när du sitter i en ateljé i Paris med alla de skämda frukterna av ditt förbaskade kludderi runtomkring dig. 
<sec/>
Peter tyckte inte om att Stellan ville bli målare. 
<sec/>
— Inte var det ett yrke för en riktig karl, brukade han säga. 
<sec/>
Angela såg på Stellan, tankfullt som det var hennes vana att se på människor hon sällan träffade. Det fanns icke mycket av man hos honom. Han var klädd i en ljusgrön kavajkostym och hade en signetring gjord av en ametist på sitt ringfinger. Av kamraterna på akademien brukade han ofta kallas Karin. Hans huvud var stort och klotrunt och satt dinglande på en för smal hals. Ögonen, blå och vattniga, voro kupiga med ett uttryck som hos ett fånigt barn. Kinderna hade en fin skär färg, och kring hans läppar saftade sig saliven, som om han alltid vore lysten efter en godbit och redan kände lukten av den. När han talade eller gick, svängde han kokett på sig och flabbade ibland till på ett oförklarligt sätt, som om han funnit sig själv roligare än allt annat. 
<sec/>
Från honom gick Angelas blick till Sven. 
<sec/>
Så olika de två kusinerna voro varandra! Sven hade från en vacker pojke vuxit upp till en vacker och intagande ung man. Med åren hade det judiska draget mer och mer framträtt hos honom: ögonens sammetsmjukhet, ansiktets bleka ton av elfenben, den en smula högmodiga, krökta näsan, den röda, sinnliga munnen. 
<sec/>
Stellan brukade säga, att han inte tyckte om judar. De skulle kunna sälja hans själ för pengar, sade han. 
<sec/>
— Vi skulle inte ha mycket förtjänst, om vi sålde din själ i alla fall, kunde då Sven föraktfullt svara, eftersom Stellan lade orden i hans mun och han för sin del inte alls skämdes för att han var halvjude. 
<sec/>
Sven var längre än båda sina föräldrar. Den lille Hans såg med beundran upp på sin store son. För Betty var han alltjämt älsklingsbarnet, den hon väntade sig mest av. Edla förstod hon sig icke riktigt på, och Gotthard började bli en sorg för henne, hon som aldrig tyckte sig ha haft några sorger. 
<sec/>
Jacob Levin hade fått sin plats på ena sidan om Sven. Bredvid den unge såg doktorns ansikte uttorkat och trött ut. 
<sec/>
— O, vad jag är glad att vi åter äro tillsammans, sade Betty med en suck av belåtenhet och nickade åt Jacob och Sally. 
<sec/>
Hon hade en vid, ljus sommarklänning på sig och liknade, där hon satt, en planta, som trivsamt breder ut sig och slår sina rötter var hon kommer. 
<sec/>
— Ingenting är som en familj, sade då Benno Levin med fuktigt glänsande ögon. Den bygger sin mur ... 
<sec/>
— Å, pappa, är du där igen! utropade Jacob och låtsades härma Stellans näsvisa ton. 
<sec/>
Benno Levin log. 
<sec/>
— Vi få inte tala för våra barn, fortsatte han viskande över bordet till Peter. De tro att de äro visare än vi. Det äro de också. De ha en hel generations försprång. Men vad jag ville säga, och som min vise son tröttnat på att höra mig säga, är att familjen bygger en mur, den timrar upp ett gott samhälle. Det enda fasta och beståndande i en flytande värld. Så många ha sagt och skrivit det, men det tål väl att upprepas. Varje gång jag hör eller läser om en skilsmässa, tycker jag att händer riva i muren och rycka loss stenar ur den. 
<sec/>
— Å, vad han är gräsligt tråkig, viskade Stellan till Angela. 
<sec/>
Angela hörde inte på honom. Hon tyckte om den gamle Levin. Hon mindes den middag hos Hans för flera år sedan, då hon första gången sett honom. Han var sig lik nu som han var då, tyckte hon. Åldern tycktes icke besvära honom ännu. Hans kinder voro bara litet mer rynkiga, som ett äpple, som hängt alltför länge framför elden. 
<sec/>
— En skilsmässa är berättigad, om den ena eller andra parten funnit en annan. Då har du familjen där igen, sade Jacob. 
<sec/>
— Och så blir det barn, och man kallar på doktor Levin, flabbade Stellan. 
<sec/>
Sally skrattade högt till med utspärrade, vädrande näsborrar, och det föreföll, som om hon i alla avseenden gillade en dylik sakernas vändning. 
<sec/>
Men Jacob tittade på Angela. I sin vita klänning såg hon ut som en konfirmand, en liten Jesu brud. Jacob önskade att han varit i sin första ungdom och fått sin plats bredvid henne. När flickdrömmerierna gått av henne, skulle hon kanske suttit där tung och självsäker som hans egen hustru. Just nu hade han velat smaka henne, få det första famntaget, den första kyssen från denna allvarsamma mun. Kanske steg något av det han kände upp till hans ögon, ty en svag rodnad syntes på Angelas kinder, då hon vek undan från hans blick. 
<sec/>
Också Petra såg på Angela. Denna sommar och höst skulle hon bli lämnad ensam. Angela hade anmält sig till kurs i en hushållsskola i Strängnäs. Det skulle bli så tomt. 
<sec/>
Petra hade blivit påmind om att något fattades i hennes liv i dag, därigenom att hon mött Tage Ehrencreutz på gatan med sin unga fru. Han hade leende lyft på hatten till hälsning. Den unga damen vid hans sida hade böjt litet främmande på huvudet. Sedan skulle han väl säga till henne: ”Det där var hon, som var så kär i mig.” 
<sec/>
Det sved i Petras hjärta, som om hon verkligen hört orden uttalas. Ett minne av hans kyssar hade förts till henne med vinden, där hon gick på trottoaren. Och hon ryste, då hon ett ögonblick såg för sig det tomma kommande året utan Angela. 
<sec/>
Nu höll Peter ett litet tal för Angela. Han talade gärna. Hans gummiansikte grimaserade med sorgsna ögon. 
<sec/>
Angela var generad över denna dag, som tycktes alla utom henne som något så betydelsefullt. Också i Peters tal förekom ordet frihet. Men nu ryggade Angela tillbaka för det. Vad var meningen med denna frihet de äldre, de vuxna, så gärna togo i munnen? Voro de då själva fria? Hon betraktade Peters sorgsna ögon, Petras vemodiga leende, Hans, som nervöst smulade sönder sitt bröd utan att veta om det, Jacob Levin, som så envist stirrade på henne. Sågo de inte ut som om de hade kedjor bundna om halsen allesammans? De voro hopkopplade med arbete, bekymmer, barn. Den där friheten var bara en såpbubbla, vilken ett ögonblick skimrade framför dem i luften. 
<sec/>
Efter kaffet på middagen gingo de en promenad på Johannes’ kyrkogård. Också detta var en av Petras lantliga vanor. Hon tyckte då om att tänka sig att hon promenerade i parken på Eka. De gingo två och två i en lång rad. Först Petra och Hans, sist Angela och Jacob Levin, som smugit sig upp till hennes sida. 
<sec/>
Det var en vacker afton. Ett guldskimmer från den nedgående solen dröjde kvar i luften. På kyrkvallen växte tulpaner och pingstliljor i gräset. Ett par stora päronträd blommade vita, syrener och häggblommor sände ut en stark doft. På platsen framför kyrkan spelade barnen boll. Ett par svalor veno förbi, jagande varandra på snabba, svarta vingar. Några feta duvor trippade på gången, ivrigt pickande upp ärter, som någon vänlig gammal gumma strödde ut åt dem. 
<sec/>
— Ett par av mina släktingar skola ligga begravna här, sade Angela. Men varken Petra eller jag ha kunnat hitta namnen på någon gravvård. Kanske äro de utplånade. 
<sec/>
Jacob såg ned på henne. Den där lilla flickan, som talade om gravstenar och gravvårdar i dag, då det skulle vara hennes fest! Men sådana voro de unga. Mittunder glädjen kände de mull i munnen. Han mindes att han själv författat världens sorgmodigaste dikt natten efter det han tagit studenten. Han hade haft en arbetsam dag, och nu ville han vila ut hos denna unga flicka, som ännu gick med våren i sitt hjärta. 
<sec/>
— Ser du svalorna? sade han nästan hetsigt. De jaga varandra, de finna varandra och äro lyckliga. Så lätt de flyga, och så snabbt de fånga lyckan. 
<sec/>
Han skämdes för sig själv över att han anslagit denna dåraktigt sentimentala ton. Angela tittade också förvånad på honom. Vad skulle hon tro? En gammal farbror, som pratade om svalorna och lyckan. Och han var ändå knappt fyrtio år. 
<sec/>
Men Angela tyckte alls inte illa om honom. 
<sec/>
— Lyckan ... sade hon endast dröjande. 
<sec/>
Hon följde svalorna med blicken. Deras gälla skrik skuro genom luften. De gingo tysta bredvid varandra. De andra hade stannat under ett kastanjeträd. Dess blommor höjde sig mot den blå himlen. I natt skulle de lysa och dofta för ensliga vandrare, som gingo över kyrkogården. Och dessa skulle fly med klappande hjärtan, som om de döda tänt sina ljus över gravstenarna. 
<sec/>
— Det blir kallt, sade Lilian med en lätt rysning och svepte sin vita sidenschal tätare om sig. Skola vi inte gå in? 
<sec/>
Men Angela dröjde ännu i porten, medan hennes släktingar gingo uppför trapporna. Hon böjde huvudet framåt, som om hon lyssnat. Var det till de två lyckliga svalornas skrik? 
<sec/>
Jacob Levin, som stod tätt bakom henne, grep henne med sina smala händer om axlarna. 
<sec/>
Hon vände ett nästan ångestfullt ansikte mot honom. Han tyckte sig se hennes framtid redan stå tecknad på hennes panna, som ett märke intryckt av ödets hand. 
<sec/>
En gång skall också hon komma till mig, tänkte han snabbt. Hon som de andra. Men aldrig skall hon be mig om att befria henne från ett hatat barn. Nej, hon kommer att föda hjältemodigt. 
<sec/>
Det var som om Angela anat hans tankar. En sekund betraktade hon honom med den där ångestfulla blicken i ögonen, så började hon långsamt gå uppför trappan. Han följde henne. 
<sec/>
Ljuset från ett av trappfönstren föll över hennes gestalt, ännu en outvecklad ung flickas kropp, lik en blomma som väntar på att frön skola föras till den med sommarvinden för att mogna inom en rodnande kalk. 
<chapter/>

<chaptername>IX.</chaptername>

<sec/>
Väckarklockan ringde. Dess ljud skar plötsligt igenom rummets stillhet, där drömmarna under en lång natt tysta och ensamma härskat. 
<sec/>
Angela spratt till. Hennes huvud, som legat nedtryckt i den vita kudden, rörde sig oroligt fram och tillbaka. Bakom de slutna ögonlocken såg hon ett rött töcken skimra. Långsamt slog hon upp ögonen och stirrade yrvaket framför sig. Det var rullgardinen, som var röd, av en glad röd färg, och utanför den lyste redan solen och kom denna morgonglada rullgardin att se rentav brinnande ut. 
<sec/>
I rummet stodo mot långväggen tre sängar, vilkas resårbottnar sakta knarrade. De voro skilda åt av bomullsgardiner, som kunde dragas för, så att de tre flickorna, som sovo i rummet, lågo i var sitt litet bås, som i ett stall. Allting i rummet hade samma röda färgton som rullgardinen: dörrarna, de få möblerna, den i rosor mönstrade tapeten, ja kommodens tre runda tvättfat. 
<sec/>
Det var inte Angela som skulle upp denna morgon. Det var Margit Blomstrand, grosshandlardottern från Norrköping. Hennes säng stod längst bort från fönstret, närmast dörren. Emellan henne och Angela hade Gerda Holmén sin säng. Hon var förlovad och redan ett par och tjugu år gammal. Margit var bara sjutton. 
<sec/>
Nu hörde Angela hur Margit gäspade och sträckte på sig borta bakom sitt förhänge. Med ett skutt var hon så uppe på golvet i sitt långa nattlinne. Hon kastade en snabb blick bort till de andra för att se om de sovo. Ja, Gerda sov verkligen med tunga, jämna andetag. Hon brukade vara svår att väcka, fast det var så ljust nu om sommarmorgnarna. Angela blundade litet för att Margit ej skulle se att hon var vaken och då genast rulla upp gardinen. 
<sec/>
Angela höll på att slumra till, då hon på nytt stördes, nu av ett våldsamt plaskande med vattnet i ett av handfaten. Angela öppnade sömnigt ögonen. Margit stod naken mitt framför den röda dörren och for med en svamp över hela sin kropp. Det var det enda sättet att få bort sömnen, som lurade i ögonlocken. Hon var vit och slank med svagt svängda höftlinjer. De små fasta brösten darrade vid hennes rörelser, de runda armarna slängde. Ur det söta, rosiga ansiktet kisade två blå och klara ögon. Kroppen lyste som en låga mot dörren. Angela stirrade betagen på Margit. 
<sec/>
— Hej, är du vaken? sade Margit med en hes viskning. 
<sec/>
Angela nickade. 
<sec/>
— Och du, lyckliga varelse, som får sova, sade då Margit. 
<sec/>
— Jag sover ju inte, log Angela. 
<sec/>
— Du väckte mig i natt, fortsatte Margit viktigt. Du pratar ju i sömnen. Varför sade du inte det från början? Det var konstigt att höra. Du talade med en hög, pipig barnröst. 
<sec/>
Margit lät handduken falla och stod där ogenerad med sin lysande vita kropp. 
<sec/>
— Vad sade jag då? frågade Angela nyfiket. 
<sec/>
— Ba! Bara smörja. Inte brydde jag mig om att höra på. 
<sec/>
Nu ljöd trampet av fotsteg i trappan. 
<sec/>
— De andra äro färdiga, utbrast Margit och började klä sig med rasande fart. 
<sec/>
När Margit gått, lade Angela händerna under nacken och funderade. Nu hade hon varit på Prästkragens hushållsskola ett par dagar. Ett sådant fånigt namn: ”Prästkragen.” Varför inte lika gärna ”Lingon med mjölk”, som de nu ätit i två dagar, därför att flickorna inte skulle få lära sig laga efterrätter förrän om en tid? Det var väl fröken Henrika Strussenhielm som hittat på det. Hon såg ut att ha känsla för det poetiska. Och hon förestod ändå köket. 
<sec/>
Men här var vackert. När Angela häromdagen kommit med Mälarbåten, hade hon sett staden på långt håll, först domkyrkans torn, som reste sig mot himlen, och så, när båten gled närmare, tyckte hon att den lilla staden gungade på ett violett och vitt moln. Det var syrenerna. Aldrig hade Angela sett så mycket syrener. Varje hus hade sin trädgård med syrenhäck. Och från blad och blommor steg en entonig sång upp och fyllde luften med kvitter och pip från tusentals småfåglars strupar. På träbryggan hade de båda föreståndarinnorna för Prästkragen, fröknarna Strussenhielm, stått, den ena lång, mager, liksom stelbent, den andra liten, rörlig, med skära fläckar på kinderna. 
<sec/>
Det hade varit en annan blivande elev på Prästkragen med på båten. Angela och hon hade suttit och tittat på varandra från var sin bänk, vänt bort huvudena och granskat varandra igen. Det var en kraftigt byggd ung flicka i en elegant brun ulster. Hon hade den bruna halmhatten neddragen i pannan, och Angela hade först bara sett hennes mun, en vacker röd mun, och det hade ryckt i mungiporna, som om flickan kämpat med gråten. När solen stack på, glittrande över de blå vågorna, hade den unga flickan med en plötslig, pojkaktig rörelse skjutit hatten i nacken och sett upp. En test av kort, blont hår föll ned över pannan, hon strök undan den och Angela såg hennes ansikte, ett blekt runt ansikte med trubbig näsa och ett par skimrande djupblå ögon. Hon var egentligen ful, men det var ögonen. Det fanns ännu tårar i dem. Hon vände sig mot Angela med ett odygdigt, lustigt leende, trots tårarna: 
<sec/>
— Ni skall också till hushållsskolan. Jag hörde det, när ni tog avsked vid båten. 
<sec/>
Angela nickade med en lätt känsla av upprördhet. 
<sec/>
— Ja, sade hon, ni också? 
<sec/>
— Jo, jag skall det. 
<sec/>
Rösten hade en liten brytning. Kanske var det åt finlandssvenska. Det lät behagligt. 
<sec/>
Innan båten kommit fram till sin bestämmelseort, hade de blivit bekanta med varandra. Den andra hette Stanny Landborg, sade hon. Det var tryggt, hade Angela tänkt, att komma så där till ett främmande ställe och redan ha någon, som man kände bland alla de nya. 
<sec/>
Sedan på eftermiddagen, då alla flickorna suttit samlade i salen, hade fröken Henrika hållit ett litet anförande och önskat dem välkomna. Hon hade låtit så tillgjord på rösten. Flickorna, det var minst tjugu stycken, hade uppdelats i olika arbetslag med fem, sex flickor i varje lag. 
<sec/>
Medan fröken Henrika varit sysselsatt med detta, hade Angelas och Stannys ögon mötts. De hade kommit i samma arbetslag, och det hade gjort Angela förtjust. Kanske trodde fröken Henrika att de kände varandra förut. Hon var mycket tillmötesgående. 
<sec/>
Och nu hade redan två dagar gått, flugit i väg. Det hade varit brådska, uppackning, fördelande av rum och rumskamrater. Angela kände sig ännu helt yr i huvudet. Där hon låg, skymtade flickornas ansikten förbi henne, i hennes huvud ljöd ljudet av deras röster och skratt, händer snuddade vid hennes. Hon var så ovan. Hon tyckte att hon aldrig sett så många flickor på en gång. 
<sec/>
Nu ringde klockan där nere till allmän uppstigning. Dörrar öppnades och stängdes, tassande steg hördes, trappan knakade där ute. Någon skurade golvet i rummet en trappa upp utanför Angelas dörr. Borsten skrapade hårt mot panelen. Snart skulle det vita på panelen vara bortnött av tafatta flickhänder, som aldrig hållit i en skurborste. I rummet bredvid stego flickorna upp, gäspade, suckade, fnittrade. Det var ett lytt hus. Om natten genljöd det av andetag, suckar och knakande sängbottnar, och hela dagen surrade det av flickröster. 
<sec/>
Angela drog upp gardinen. Ute på gräsmattan stod Stanny böjd över en tvättbalja, där hon sköljde något. Hon såg ut som en pojke med sitt underliga kortklippta ljusa hår och sina breda axlar. 
<sec/>
En handduk som hängt i Angelas fönster ryckte sig lös i det plötsliga vinddraget och fladdrade likt en vit fågel ned på marken. Stanny vände sig om och log upp till Angela. 
<sec/>
— Skynda dig, ropade hon glatt. Vi få brända plättar till frukost. 
<chapter/>

<chaptername>X.</chaptername>

<sec/>
Fröken Fredrika Strussenhielm satt uppe i det stora vindsrummet på Prästkragen, vilket var hennes och systerns gemensamma rum. På mahognysekretären framför henne låg boken, där hon brukade skriva in de nykomnas namn, ålder och erlagda skolavgifter, uppslagen. Utifrån gården hördes flickornas röster. Det var afton, och de flesta voro lediga. 
<sec/>
Den lilla förgyllda spegeln över sekretären, som lätt lutade ut från väggen, återgav hennes ansikte och en bit av rummet bakom. Men fröken Strussenhielm såg inte en enda gång in i spegeln. Hennes hår var blankt, mittbenat och svart utan ett grått hårstrå, fastän hon nu var femtio år. Pannan, låg och knotig, stack ut över ögonen, som dolde sig i ögonhålorna, grå med en sträng, allvarlig blick. Näsan, aristokratiskt böjd mot den bleka hopknipna munnen, hade också en viss knotighet, liksom hennes panna, hennes armar, hennes höfter. En rödrandig bomullsklänning föll löst, höljande en kropp, som icke gömde ett spår av kvarglömd kvinnlighet. En lågklackad brun sko stack fram under kjolkanten. 
<sec/>
Fröken Strussenhielm synade långsamt namnen hon skrivit in i boken med en bred elegant stil. Det var återigen denna blandning av bondenamn, en hette Linnéa Sofia Larsdotter, borgerliga namn och några stycken adliga. Skolan skulle ha en moderat demokratisk anda. 
<sec/>
Under de år fröknarna Strussenhielm styrt Prästkragen hade denna blandning alltid visat sig ypperlig. De starkare och mera kunniga bondflickorna hade satt fart i stadsflickorna och de bortskämda döttrarna från ämbetsmanna- och officershem. Bonddöttrarna hade nog också ibland varit bortskämda, stolta och märkvärdigt halsstarriga, men det hade fröken Fredrika snart tagit ur dem genom att låta dem förstå, att de nu inte voro hemma på landet. Hon föredrog ändå alltid flickorna från finare familjer. Det var ett nöje för henne att kunna slå upp dem i släktkalendrar eller i adelskalendern. Hon tog snabbt reda på vad deras mödrar voro födda i sig själva, namnen på deras farföräldrar, morföräldrar, fastrar och mostrar. Ibland hände det att de voro släktingar till henne på långt håll eller rentav nära. Mot dessa visade hon sig då särskilt vänlig. Det kunde inte hjälpas. Man kände sig inte riktigt till pass annat än med dem, som uppfostrats i samma miljö och som voro liksom av samma blod som man själv. Blodet, det blå, aristokratiska, röjde sig ändå alltid i tonfall och uttryckssätt, ja i sättet att gå och föra sig. 
<sec/>
Fröknarna Strussenhielms far hade varit överstelöjtnant och ägare till ett stort ställe i Uppland, där tre döttrar vuxit upp. En var gift med en kammarherre von Schrader i Närke. Föräldrarna voro nu för länge sedan döda. Egendomen, som ej varit fideikommiss, hade sålts. Först hade de båda ogifta systrarna, Henrika och Fredrika, slagit sig ned i Stockholm i en liten våning. Men de hade ej trivts, och den hade också varit för dyr för dem. Slutligen, då arvet mer och mer smält samman, hade de fått idén till Prästkragen. Efter oändliga rådplägningar med anhöriga och bekanta hade de verkligen vågat sig på att sätta sin plan i verket. Hela släkten lovprisade dem, kallade dem duktiga små människor, energiska, ja våghalsiga gamla flickor. 
<sec/>
— Nog hade vi trott Fredrika om det, men lilla söta Henrika, sångfågeln, hur skall det gå med henne? 
<sec/>
Fröken Fredrika log litet bistert där hon satt vid sekretären, som var alltför liten och elegant för den stora inskrivningsboken och kassaboken och den mängd av papper den nu måste rymma i stället för sitt forna innehåll av små rosafärgade biljetter, band och bleknade kotiljongsmärken. Det var icke utan, att hon var åtskilligt stolt över syster Henrika, den lilla bortkelade Riken, pappas älsklingsdotter. Lilla Riken jämrade sig väl ibland, snyftade, som hon brukade, utan att gråta, med de runda ögonen vidöppna, fyllda av förebråelser mot det grymma, grymma livet, men laga mat det hade hon visat, att hon kunde. Hon hade det i händerna, i gommen. Det var en fröjd att se henne smaksätta en rätt, vända på en stek eller vispa till kaksmet. Det var helt enkelt storartat, när man bara tänkte på hur ofta hon förr i världen blivit bortschasad från det stora herrgårdsköket av arga kokerskor, som varit hela husets skräck och fasa. 
<sec/>
Riken hade haft en kärlekshistoria. Det hade varit en uppståndelse. Den lilla gåsen hade förälskat sig i en pastorsadjunkt. En fattig stackare med sliten långrock och ett par milda, vackra ögon. Honom ville hon ha. De skulle visst bilda ett Guds rike på jorden, så förvirrad hade den lilla blivit av pastorns vackra prat. 
<sec/>
En hel sommar hade det varat. Sedan kom pastorn bort. Han försvann från prästgården, överstelöjtnanten visste nog om det. Han hade bara behövt säga ett par ord till sin vän prosten, som spelade vira med honom om lördagskvällarna. Över ett par rykande toddar hade Rikens öde avgjorts av två gubbar, vilka saknade allt sinne för det romantiska. Sedan hade Riken haft ett krossat hjärta. Hon tog fram det ibland och beundrade det i sällskap med Fredrika, vilkens eget hjärta aldrig fått någon spricka av kärlekens glödande eld. Det där spruckna hjärtat blev som deras gemensamma egendom, en hemligt glänsande skatt. Glansen värmde dem båda. När något misslyckades i köket eller när kassabokens siffror inte stämde, samlade sig sorgen till en jämmerlig suck. 
<sec/>
Ack, om jag bara fått pastorsadjunkten, tänkte Riken. 
<sec/>
— Stackars lilla Riken, mumlade Fredrika. Om hon bara fått sin pastorsadjunkt. 
<sec/>
Så blandade sig den försvunne pastorsadjunkten med de milda ögonen och sitt Guds rike på jorden in i brända såser och felaktiga siffror. 
<sec/>
Flickorna ärvde honom från år till år. De hade snabbt spårat upp lilla Rikens kärlekshistoria. De viskade, fastän Riken ju aldrig hörde det: 
<sec/>
— Nu har pastorsadjunkten varit framme igen! 
<sec/>
Och så sprutade de av skratt, därför att den gamla frökens pastorsadjunkt var så löjlig i deras ögon. 
<sec/>
De kallade de två fröknarna för ”strutsarna”. Det låg ju så nära till hands, då man tänkte på namnet. Och Rikens sätt att dölja sin kärlekshistoria var inte olik strutsens, då han tror sig helt och hållet gömd för att han sticker huvudet i en buske. 
<sec/>
Visste fröknarna av att de kallades för strutsarna? Ja — nej! De tyckte om att bortse från flickornas fnitter och skämt, när det gällde dem själva. Släktens lovsånger hade väl stigit dem litet åt huvudet. De beundrade ju också ömsesidigt varandra. Så trodde de sig hålla sin lärarinnegärning högt, då det i verkligheten var sig själva de beundrade så mycket. De talade ständigt om att de ”fostrade de unga” till ett stort och ideellt kall. Dessa flicksnärtor skulle bli hustrur och mödrar — fosterlandets hopp och välsignelse. Här bereddes de ju till att längre fram kunna vårda sina egna hem. En gång skulle männen i sina hjärtan tacka fröken Riken och fröken Fredrika för de förståndiga fruar de fått. 
<sec/>
Så tänkte fröknarna Strussenhielm, medan de gingo runt i sin egen lilla värld alldeles som när de bott hemma hos pappa och mamma. De voro snåla om varje öre, sparade och lade ihop. En gång skulle de som gamla få sitta i lugn och ro i ett ensamt litet hem, fritt från näsvisa flickor. I grunden varken höllo de av eller förstodo de sig på ungdom. Men det var en av deras omedvetna lögner, att de älskade unga flickor. De avundades dem. De skära kinderna, de ljusa lockarna, de svängande höfterna, de lätta fötterna, som dansade fram, alltsammans tycktes hånfullt ropa till dem: 
<sec/>
— Sådana ha ni varit. Det är förbi. Ert lyckliga tillfälle i livet har glidit undan. 
<sec/>
Så var det. Riken rynkade ofrivilligt pannan, då hon om morgnarna kom ned i köket och en lukt av unga flickor slog emot henne. När hon satt lutad över bibeln och läste högt ett kapitel efter frukosten, ty det börjades varje arbetsdag med, förnam hon med en livlig känsla av obehag de ungas glidande rörelser på stolarna, prasslet av stärkta förkläden, skrapet av fötter mot golvet. De kunde ju aldrig hålla sig stilla. De voro en sjö med glittrande vågor, som ständigt krusade sig, en flock ulliga lamm på en äng, som skockade sig tillsammans, värmande sig mot varandras lemmar. 
<sec/>
Gud, låt mig vara god i dag, tänkte då Riken med sammanknipna ögonlock. 
<sec/>
Och som om Gud genast villfarit hennes begäran, fick hennes ansikte ett uttryck av en tunn godhet, som om man dragit över det med blänkande fernissa. 
<sec/>
Fröken Fredrikas kristendom var icke så lättvindig. Men också med henne var Gud enig, fastän på ett mera barskt och högt sätt. Hon föraktade med sin Gud allsköns flärd och fjäsk. Det gav sitt utslag i hennes klädsel, hennes lågklackade skor, hennes slätt benade hår. Gud ville ha Fredrika sådan. Det var hennes tröst. Ingen societetsdam kunde burit sina juveler och sidenkläder med större högfärd än fröken Fredrika sina tråkiga klänningar och sin kam bak i nackens åtvridna hårfläta. Lilla Riken skämtade med henne. 
<sec/>
— Lägg ditt hår i papiljotter, Diken, bad hon barnsligt. Du är icke någon skolmamsell, utan pappas och mammas rara flicka. 
<sec/>
Men Fredrika skakade bara på huvudet. Hon förebrådde icke Riken för hennes lilla koketteri med sin person. 
<sec/>
Låt henne vara, tänkte hon otåligt. Hon har ju sin hjärtesorg. 
<sec/>
Och så fick Riken fladdra som en fjäril i alltför ungdomliga klänningar, alltför korta kjolar, ljusa strumpor och högklackade skor. Hon var några år yngre än sin syster, liten, knubbig, med små adliga händer och fötter. Håret föll torrt och krusigt kring ansiktet, om nätterna var det lindat i papiljotter. På kinderna, som hade många rynkor redan, därför att hennes ansikte var så rörligt, lyste ett par skära fläckar, omgivande en liten platt uppnäsa. Munnen hade ett drag av undergivenhet och samlat tålamod, i själva verket förskräckligt i sin högtidliga självdyrkan. 
<sec/>
Men syster Fredrika fann henne vacker. Hon hade ju hört det ända sedan barndomen av överstelöjtnant Strussenhielms skrovliga stämma: 
<sec/>
— Lilla Riken blir en skönhet. 
<sec/>
Fröken Fredrika reste sig upp från sekretären. Hon gick fram till bordet och öppnade adelskalendern, som alltid låg till hands. Med förnöjd min läste hon Angelas namn. 
<sec/>
— Mycket bra, mumlade hon. Och hon är tydligen god vän med Stanny. Mycket bra och passande. 
<sec/>
Stannys mor hade bett fröknarna Strussenhielm att se till att Stanny fick en lämplig väninna. Hennes far var den kände bankdirektören Ola Landborg i Stockholm. Modern var finska av tysk härstamning. Hon hette von Durk i sig själv. 
<sec/>
— Man måste vara född, brukade Fredrika säga. 
<sec/>
Och en gift dam var född, om hon hette något adligt i sig själv. Det var födelsemysteriet. Dunklare var det ej för Fredrika Strussenhielm. 
<sec/>
Dörren, som stått på glänt, sköts försiktigt upp av en svart nos. En terrier kom in. Han var vit med svarta fläckar, var ganska fet och hade kloka, ledsna ögon. När han trippade på sina små ben, vaggade han beskäftigt med kroppen. 
<sec/>
— Världen är full av bekymmer, tycktes han säga. Jag reder mig. Jag reder mig, bara jag får grädde och kotlettben. 
<sec/>
När fröken Fredrika fick syn på terriern, upplystes hennes ansikte av ett nästan fjolligt leende. 
<sec/>
— Lilla dumma ponken, lilla sötnos, vad vill han här, jollrade hon ömt. 
<sec/>
Hela hennes väsen förvandlades, då hon lyfte upp den tjocka klumpen i sitt knä. Värmde han hennes vissna sköte? När han slickade hennes hårda händer och gnuggade sin ljumma nos mot hennes knän, satte han icke då i darrning de känslor, som alltjämt slumrade i hennes gamla jungfrukropp? En sådan unge skulle hon haft: skinande, fet, med slickande tunga och med stumma ögon, som tiggde om ömhet. En unge född i lönndom, ett foster av den oberörda jungfruns hemliga åtrå och sugande, oroliga längtan efter ett manligt kön. Därför smekte hon honom också så hetsigt med ett virrigt litet skratt, lade sin mun mot hans orena nos, som nyss rotat i avskrädeshögen, och kysste den girigt. 
<sec/>
Terriern lät det ske. Gnällde litet, morrade litet, visande tänderna med uppdragen överläpp i ett ondskefullt leende. 
<sec/>
Ute på gårdsplanen väsnades flickorna. En klar, ungdomlig röst hördes över de andra: 
<sec/>
— Klockan är åtta. Kom så fara vi ut på sjön. 
<sec/>
Fröken Fredrika lyssnade med kinden mot det älskade djurets silkeslena öron. 
<sec/>
Så hade hon hört dessa klara flickröster nu i åratal, så hade hon suttit lutad mot sin hund, utan lust att gå ut till sina elever och låta en frisk pust av ungdom jaga ned grillerna i det underjordiska hål dit de hörde. 
<sec/>
— Lilla ponken! viskade hon med sin sträva röst. Lilla älskling! 
<sec/>
Hunden slöt förnämt och blundande ögonen och lät med välbehag fröken Fredrika kittla honom bakom örat. 
<chapter/>

<chaptername>XI.</chaptername>

<sec/>
— Angela! Titta, en svala! 
<sec/>
Det var Stanny, som ropade till. Angela vände sig hastigt om. De höllo båda på med att städa i vävsalen. Nu stodo de och betraktade en svala, som flugit rätt in genom fönstret och oroligt flaxade mot en stängd ruta. Den såg inte glaset. Den trodde att den kunde komma ut tvärsigenom glaset och slog med små smällande slag vingarna mot det. 
<sec/>
— Den gör sig illa, sade Angela ängsligt. 
<sec/>
— Jag skall ta den! viskade Stanny. 
<sec/>
— Kan du? 
<sec/>
Stanny smög sig fram. Hon höjde handen, sänkte den snabbt och hade den lilla fågeln mellan fingrarna. 
<sec/>
Den stack fram sitt smala huvud, vände och vred på det. Nu var den alldeles tyst, tittade bara upp med klara små ögon, som speglade en darrande solstråle. 
<sec/>
— O, vad den är söt! mumlade Stanny. Och så rädd! Lägg handen här, Angela! Vad hjärtat pickar, precis som en klocka. 
<sec/>
Angela tryckte försiktigt fingret mot den duniga fågelkroppen. Hjärtat slog. Svalan trodde nog att den nu skulle dö. 
<sec/>
De två unga flickorna sågo på varandra över svalan, leende och ändå litet ängsliga. 
<sec/>
— Ack, släpp den då, bad Angela lågt. 
<sec/>
Men Stanny släppte den inte ännu. 
<sec/>
— Den är så mjuk och lustig med sitt pickande hjärta, sade hon. 
<sec/>
Hon såg hela tiden på Angela, medan hon talade. 
<sec/>
— Vi hade en tam fågel hemma en gång, berättade hon. Det var en kråkunge. Han flög efter oss vart vi gingo. Den blev ju alldeles tam. Men den var besvärlig. Den gömde silverskedar för oss. Allt, som glittrade, förstår du. En dag höll den på att flyga sin väg med en vacker brosch mamma hade lagt på toalettbordet. Då försvann den. För varje kråka vi sågo den sommaren ropade vi: Tom! Tom! Vi hade kallat den så. Jag minns att mamma var lika ivrig att ropa som vi. Underligt nog. Det var hon som dödat vår fågel, ser du. 
<sec/>
Stannys ögon hade plötsligt mörknat. Hon gick till fönstret och öppnade handen. Svalan bredde ut vingarna och flög med ett jublande kvitter upp i det blå. Den försvann. 
<sec/>
— Nu var den glad, sade Angela. 
<sec/>
— Ja, sade Stanny. 
<sec/>
Hon lutade sig över Angelas axel. Angela dammade ivrigt symaskinen. Det var så mycket vinklar och vrår i den, svåra att komma åt. 
<sec/>
— Du, Angela, sade Stanny. Vill du inte bli min vän? Angela kände en stöt för bröstet. Det var som om hon haft en liten fågel inom sig, som också längtade att bli fri. Men hon svarade inte först. 
<sec/>
— Vill du inte? 
<sec/>
Angela såg hastigt upp i Stannys ansikte. Kände Stanny det på samma sätt som hon? Angela lade ofrivilligt sin hand mot hennes hjärta. 
<sec/>
— Det slår, viskade hon. Nästan som fågelns. 
<sec/>
De ivriga svalorna i deras hjärtan ville flyga ut. 
<sec/>
— Aldrig har någon bett mig bli hennes vän, sade Angela andfått. Aldrig! 
<sec/>
— Inte mig heller! svarade Stanny. Jag har aldrig haft någon vän. 
<sec/>
— Nu har du en, utbrast Angela. 
<sec/>
De gingo till var sin del av rummet och fortsatte tysta sitt arbete. 
<sec/>
Angela var glad. Hon dammade ömt möblerna, stannade ett tag och kastade en blick bort mot Stanny och fortsatte igen. 
<sec/>
Stanny tänkte: 
<sec/>
Förrådde jag mamma nu? Men varför ropade hon på vår fågel, när hon ändå hade dödat den? 
<chapter/>

<chaptername>XII.</chaptername>

<sec/>
Stanny nickade hastigt åt Angela och gick ut ur salen för att fortsätta städningen uppe i flickornas sovrum. Medan hon stod lutad över sängarna, såg hon sin mor framför sig: liten, späd, graciös med ett fylligt, skärt ansikte, som var likt en flickas ansikte under det vita mjuka håret. Hon hade en gång haft en febersjukdom och sedan hade håret varit vitt. Det var som en rokokodams silkesperuk. Och under skuggan av detta stora vita hår skimrade ögonen blå och underbara som smycken. Och som ädelstenar kunde de också ibland få ett blänk av hård metall. 
<sec/>
Under Stannys barndom och uppväxt hade det nyckfulla och besynnerligt intagande väsen, som var hennes mor, givit henne en känsla av att hela världen gungade som ett hav under hennes fötter, eller som om jorden svängt genom rymden med alltför stark fart. Ingenting var säkert, ingenting tryggt och visst i den luft, där modern andades. Ena dagen smekte hon Stanny, lekte med henne, kallande henne vid de lustigaste namn, som hon själv hittade på, nästa dag var atmosfären iskall. Stanny fanns icke längre till för henne. Stannys bror Bernard, två år äldre än hon, var väl den enda, som hade något inflytande över modern. Hon dyrkade honom. Det var en vacker pojke, hetsig, äventyrslysten, smått hysterisk som hon själv. 
<sec/>
Stanny var lik sin far även till utseendet. Ack, denne far, som hade så litet att säga till om i hemmet och som var så fruktad och aktad utanför dess väggar! Stanny tänkte på stämningen vid frukostbordet om morgnarna hemma. Där satt fadern vid övre bordsänden, reslig, tung, med breda axlar och huvudet nedsjunket mellan dem som på en oxe. Hans ögon voro sorgsna ibland. Hans förfäder hade varit svenska bönder, och ännu var det som om jord klibbat vid hans fötter, då han rörde sig. Han var god han. Och ändå! Luften var laddad av hat mellan dessa två, vilka levde sitt liv tillsammans. Stanny hörde modern tvista med hennes far den oändligt långa frukosten. Då kunde hon avundas solskenet, som smekte rutan där utanför, en fågel som sjöng i stadsparkens träd, barn som lekte på gatan. Bara hon inte suttit här mellan föräldrarna som ett stumt vittne. 
<sec/>
Hon blev tidigt mogen, lärde sig fort om människorna, såg spörjande på dem, som om hon väntat att de skulle brista som bubblor av hat och bitterhet. Ibland kände hon sig som en främling utan fosterland. Modern ville att hon skulle älska Finland och Tyskland. Fadern sade ibland småleende att finnarna voro troll, som svenskarna icke hunnit klippa naglar och hår på. Stanny fick inga vänner. Hon var rädd att de skulle komma hem till henne och höra hennes föräldrar tvista. Så träffade hon mest vuxna människor. 
<sec/>
Landborgs förde ett stort hus. De voro förmögna och inflytelserika. Modern svärmade för att ha salong. Litterära storheter och sådana på musikens och vetenskapens område samlades hos dem. Då lyste hon. Stanny kunde sitta tyst och se på henne. Hon frös till, då modern skrattade. Hon gladde sig ändå, när hon märkte, hur de andra beundrade hennes mor. Inom henne grodde faderns och moderns naturer, oförenliga likt två skilda växtslag, vilkas stjälkar och innersta märg icke kunna ympas på varandra. Hon led därav, kände sig dragas än till fadern, än till modern. Det var som att slitas i stycken. 
<sec/>
Stanny hade glatt sig åt att få komma från hemmet till hushållsskolan. Äntligen ro, äntligen skulle hon kunna få andas ut. Visst! Om icke moderns brev varit! Hon skrev regelbundet två, ja tre gånger i veckan, likt en älskare. Hennes handstil, nervös och snabb, som korsade det tunna papperet på längden och bredden, fyllde Stanny med hat. Ibland rev hon hastigt sönder dessa brev, bara efter att ha läst ett par rader. Rev dem i små, små bitar, tuggade dem rentav i hysteriskt raseri, men med tårar av medlidande för modern i ögonen, som om det varit henne hon bitit. Hon, hennes dotter! Hatet växte ur kärleken, kärleken ur hatet. 
<sec/>
Men det var något annat också. Det föreföll Stanny, som om modern snabbt tog ifrån henne de människor hon fäste sig vid. Icke hennes far. Å nej! Honom fick hon behålla. Men det var Bernard. 
<sec/>
Ända sedan Stanny var helt liten hade hon för denne ett par år äldre bror hyst en känsla, som närmade sig svärmeri. Som gosse var han flickaktig, vek och böjlig. Han var också grym. Han slog sin hund, plågade fjärilar, men grät själv om han stötte sitt knä. Det var något särskilt med hans gråt. Den rörde Stanny. Det var som om himlen störtat ned över henne. Hon såg hans fel, men kunde aldrig banna honom. Modern ville ha honom hos sig. De voro ju så lika varandra. Och så blev han hennes överman. Han var bortskämd, fordrande, med en charm som icke många kunde motstå. Den enda han i hemmet hade någon hänsyn för var Stanny. Hennes vilja och intelligens voro starkare än hans, och det böjde han sig för. 
<sec/>
Om somrarna brukade de vistas på det stora Sörmlandsgodset vid Östersjön. När de vandrade sida vid sida i parken eller sprungo på strandens klippor, föreföll det ofta Stanny, som om brodern var flickan. Han gick där med sin lätta gång, hans steg hördes knappast. Vände hon sig mot honom, mötte hon hans ögon, alltid hade de ett uttryck av ironi eller lätt löje, som om han skrattat åt henne. De hade ändå mycket gemensamt. Regniga eller kalla dagar vistades de i timmar i det stora biblioteket på Ösa, ett väldigt rum, vars väggar voro klädda med bokhyllor och med mörkröda skinnstolar, som man sjönk in i som i mjuka bäddar. Då sutto de två syskonen i var sin stol och läste. 
<sec/>
Bernard lärde Stanny röka. Han hade alltid sitt cigarrettetui fyllt av turkiska cigarretter med munstycken av rött siden, som åt en haremsdam. Den ljusblå röken steg upp i blå moln över deras huvuden. I rummet rådde en lätt halvdager. Det luktade av skinnband, damm och papper. Ibland tog Bernard Stannys stora fasta hand och lekte med den. Hon lät det ske och såg drömmande på honom under halvslutna ögonlock. Hon tyckte då att han var en sagoprins, som trätt in i hennes värld, alls icke släkt med henne. I hennes hjärta brann en beundran för honom, som gränsade till kärlek. När han någon gång kysste henne på munnen, ryste hon litet. Hade han närmat sig henne ytterligare, skulle hon blivit hans älskarinna och lydiga slavinna, helt och hållet omedveten om synd eller blodskam. 
<sec/>
Då deras mor steg in i rummet, blåste hon sin oroliga ande över allting. De kastade missnöjda sina cigarretter, slogo igen böckerna, suckade resignerat. Men Bernard gick ändå till modern, när hon lockade. Då rusade Stanny upp på sitt rum och grät av svartsjuka och raseri. Bernard gled ifrån henne. Och hon hade inga medel att hålla honom kvar hos sig. 
<sec/>
Ibland härskade idyllen. Det var, när de tre begåvo sig ut på någon dagslång segeltur. Då skötte Stanny rodret, kommenderande de andra, som villigt lydde henne, därför att hon var en skicklig seglare. Över det blå vattnet sjöng moderns röst. Hon sjöng vackert med en djup, underbar ton, som Stanny aldrig hört hos någon annan sångerska. Den blev till ett med vågornas brus och med havets ständiga växlingar. Seglen svällde fyllda av vind, båten flög fram. Stanny kände sig så lätt om hjärtat, som om även det varit fästat vid ett vitt segel, som dansade bort över havet. Då berättade modern om sitt land, om sin släkt. En gång hade hon tagit dem med dit bort till en stor egendom, som ägdes av hennes bror. Det var när de voro barn, men de talade ännu ofta därom. Deras mor trivdes aldrig i Sverige. Hon längtade ständigt hem, sade hon. Och ändå hade hon ju nu sitt egentliga hem här. 
<sec/>
Sommaren innan Stanny kom till Prästkragens hushållsskola, hon var då sjutton år, hade något hänt, som gjorde hennes förhållande till modern än mer besynnerligt. 
<sec/>
Till Ösa hade då kommit en av Bernards kamrater, en ung underlöjtnant. Han var en baron Dermont, av en rik och god släkt, och i hemlighet hade Stannys mor tänkt att detta skulle bli ett utmärkt passande parti för Stanny. Hon gjorde allt för att de två så mycket som möjligt skulle vara tillsammans. Och Stanny, som ändå anade moderns planer med henne, blev halvt mot sin vilja förtjust i den unge mannen. Han var ful, fast med vänliga ögon, och hade en litet löjlig skorrning, när han talade, men hans figur var stor och välväxt. Fru Landborg var nu fyrtiofem år, men trots sitt vita hår såg hon ung ut. Han blev icke kär i Stanny, men förälskade sig häftigt i hennes mor. 
<sec/>
En dag gåvo sig Dermont och fru Landborg ut på segling. Han var en djärv seglare och styrde strax ut till havs. 
<sec/>
Fram emot kvällen blåste det upp. Stanny gick oroligt ned till stranden och såg vågorna med vita kammar kasta sig inåt land. Ingen segelbåt syntes till. Stannys far var i Stockholm. Bernard skämtade med henne, när hon kom tillbaka. 
<sec/>
— Du tycks då ha blivit riktigt fast för honom, sade han. Och så seglar han sin väg med vår lilla mamma. 
<sec/>
— Ser du inte att det är storm, svarade Stanny trumpet. De kunna gå till botten. 
<sec/>
— Inte med dessa båda vid styret, sade Bernard och visslade tillgjort. 
<sec/>
Stanny såg på honom. De sutto i biblioteket. Det var nu nästan mörkt ute. Bernard var utan rock i en violett skjorta och mörkbruna byxor. Han gick fram till Stanny och smekte henne lätt över kinden. Han satte sig på stolskarmen, böjde sig över henne, balanserande med sin cigarrett i andra handen. 
<sec/>
— Begriper du inte? viskade han. Gossen är kär i mamsen. 
<sec/>
Stanny ryckte till. Hon mumlade något obegripligt, som han inte uppfattade. 
<sec/>
— Och hon ... fortsatte han, men hejdade sig och blåste ut en rökring och följde den med blicken, när den vidgade sig, svällde och fördes upp mot taket. 
<sec/>
— ... hon är lik den här rökringen. Inför svärmeri och lätt förälskelse öppnar hon sig, formas om efter mannen, som rökringen formas efter min mun. 
<sec/>
Han skrattade åt sin idé. 
<sec/>
— Vad säger du? 
<sec/>
Stanny lyfte sitt bleka ansikte. 
<sec/>
Han kysste henne på munnen. Denna kyss, given av en lättsinnig ung man, utan hänsyn till att det var systern han kysste, sjönk in i hennes blod och förgiftade det. 
<sec/>
De sutto tysta. Stormen rusade fram mot byggnaden. Uppe i övre våningen hördes krasandet av en fönsterruta. 
<sec/>
Och med ens tyckte Stanny att livet bara var svart natt, storm och träd som riste vacklande, nära att falla. Ginge hon ut nu, skulle havet rulla emot henne, mörkret kväva henne, träden rasa över henne. Ingenstädes fanns det trygghet. Marken skälvde. Och där långt borta, kanske på en ö i skydd för stormen, andades och rörde sig hennes mor likt en häxa, blåsande ofrid och olyckor in i vinden, som red upp mot deras hus. Modern, som fött henne till världen, ville henne icke väl. Vart skall man då taga vägen? Då kokar själva jordens hjärta, hett och ont. Då flyr man till en syskonsjäl, vill gömma sig i den, i tron att denna är ett hus, som aldrig skall falla sönder. 
<sec/>
Så gjorde Stanny. Hon kröp in mot sin bror. Han öppnade famnen. Hans violetta skjorta var av silke. Den kändes så mjuk mot hennes heta kind. 
<sec/>
Han satt stilla ett ögonblick med Stanny i sin famn. Vad tänkte han? Att hon var okunnig, liten, ett barn som hölls ovetande. Och inom honom växte, likt stormen där ute, ett hat mot denna mor, som tog ifrån henne allt och brukade det för egen del: tigern, det odjuret, som grumlade vattnet, där lammet skulle dricka. Han skulle säga Stanny allt om modern. Genom det nyckelhål, varigenom han ända sedan han var en liten pojke ständigt spionerat på sin mor, hade han sett så mycket. 
<sec/>
Stanny borde veta. 
<sec/>
Och så slet han kläderna av sin mor. Han berättade tyst, med en låg, inträngande röst. Stanny rätade upp sig, borrade båda sina knutna händer in mot hans bröst, som om hon velat rycka hjärtat ur honom, om han icke talade sanning. Så satt hon stel med vidgad blick och knutna händer, som om hon i stormen hakat sig fast vid en uppskjutande klippa i havet. Och den natten var hon nära att drunkna. 
<sec/>
Denna kvinna, som var hennes mor och som hon ömsom hatat och älskat, trädde fram ur rummets dunkel med fläckig kropp och en mun som brinnande blod. Bernard visste. Bernard berättade ... Han hetsade upp sig med kärleksscener han anat sig till och en gång som barn åsett. Vilket fruktansvärt vittne skulle han icke varit, om fadern begärt skilsmässa! 
<sec/>
Plötsligt tystnade han. Stanny grät. Icke som andra, men tyst, tårlöst, så att hennes kropp skakade som i kramp. 
<sec/>
— Du gråter, sade han förundrad, som han först nu fattat vem han talade till. 
<sec/>
— Det är inte sant, mumlade Stanny. 
<sec/>
Alltjämt tryckte sig hennes händer mot hans bröst. En liten systers händer, som han gripit kring alltför hårt, så att de nu blödde. 
<sec/>
Då kastade han om. Nej, det var inte sant. Han hade ljugit, ljugit av svartsjuka mot en mor, som han älskat alltför passionerat. 
<sec/>
Stormen hade bedarrat. Fönstret där uppe slog litet mot väggen, som om någon knackat på. 
<sec/>
— Gå och lägg dig nu, liten, sade han ömt med helt förändrad röst. 
<sec/>
— Jag vågar inte. 
<sec/>
Då lyfte han upp henne, bar henne till soffan och lade henne där. Han böjde sig ned mot henne och kysste igen hennes mun. 
<sec/>
Jag skulle kunnat älska dig, tänkte han snabbt. 
<sec/>
Han tyckte tiden stod stilla. Och den förrädiska tanken var där: 
<sec/>
Kanske att hon inte ens är min riktiga syster. 
<sec/>
Hur skulle han eljes förklara de känslor som nu fyllde honom? Han böjde sig åter mot henne. Han kände hennes kropp under sig, en ung flickas lemmar, undergivna, mjuka, beredda att giva sig hän till honom. 
<sec/>
Stanny väntade. Hon betänkte sig inte som han. Hennes ögon lyste som stjärnor. Hela hennes väsen glödde. 
<sec/>
Då gjorde hon en rörelse, som kom honom att sätta sig upp och hastigt stryka sig över den heta pannan. Hon hade lagt sin ena hand avig över ögonen. Det var en tafatt, barnslig rörelse, som var honom välbekant. 
<sec/>
När de voro barn, hade de legat i samma rum i två vita sängar, som stått tätt bredvid varandra. Och just när Stanny skulle somna, hade hon alltid lagt handen över ögonen med den mjuka, skära handflatan vänd uppåt, så att den liknade en snäcka. Ofta hade han smålett däråt och undrat för sig själv, om hon samlade nattens ljusa drömmar i sin öppna hand, och ibland hade han i sömnen återsett den lilla vänliga handen, och då var den en lyra med spända strängar som sjöngo och susade. 
<sec/>
Nu, när hon gjorde samma rörelse, räddade det dem båda. 
<sec/>
Han gick fram till fönstret, öppnade det och såg himlen ljusna över havet. En segelbåt kryssade fram över vattnet. När den kom närmare, upptäckte han sin mor och Dermont. Hon hade lagt huvudet mot hans axel. I strimman från ljuset över havet kommo de långsamt, glidande, ett trött älskande par, som drev i hamn med slaka segel. 
<sec/>
Då log han. 
<sec/>
— Kom hit, lilla syster, sade han. 
<sec/>
De stodo och sågo på de två i båten. Så vände de sig mot varandra, och som efter en tyst överenskommelse gingo de ut ur rummet och uppför trappan till sina sovrum. 
<sec/>
Morgonen därpå betraktade modern dem oroligt. 
<sec/>
Anade de något? 
<sec/>
Men de två ungas ansikten voro slutna och otillgängliga. Hon kände att Stanny måste vinnas på nytt. Kanske hade hon också samvetskval? Eller var det bara det att hennes kropp var öm efter det hårda lägret på den steniga ön ute i havet? 
<sec/>
Sedan den där natten hade Stanny känt moderns ömhet som en tung börda. Det var därför hon nu ibland rev sönder hennes brev med sådan häftighet. Bernard hade hon detta år träffat mycket litet. Han hade blivit kommenderad till Boden. Också från honom fick hon någon gång brev. Dem gömde hon då noga. Hon hade en liten bunt av dem ombunden med ett rött sidenband. 
<sec/>
Men Stanny hade varit mycket ensam. På båten till hushållsskolan hade hon suttit och sett på Angela. Då kände hon, att henne skulle hon vilja ha till sin vän. Nu var hon redan gladare, då hon tänkte på Angelas ord där nere i salen. 
<sec/>
Stanny blev ett ögonblick stående mitt i rummet och lyssnade. Det var som om hela huset surrade av röster, av skratt, av fotsteg, av elden, som sjöd i vedkubbarna i spisen, av en vävstol som slog. För första gången fick hon en känsla av verklig samhörighet med människor. Hon hade räckt ut sin hand till en jämnårig, och denna hade tryckt hennes hand tillbaka. 
<chapter/>

<chaptername>XIII.</chaptername>

<sec/>
Det var en gammal trasig automobil, som stod i en björkbacke nere vid Mälaren. Säkert hade ägaren sålt den som skrot till någon i trakten, och köparen hade låtit den hamna här bland björkarna över sommaren. En gång hade den haft en läcker chokladbrun färg och ilat omkring i världen surrande och tutande av livslust. Nu hade det mesta av lackeringen flagat av. Båda bakringarna voro borta. Någon ratt hade den aldrig haft, den var av en urmodig modell, som var försedd med styrstång i stället. Styrstången fanns kvar, men arbetade man med den än så mycket, lydde icke framhjulen längre. Bilen stod där nedsjunken i jorden med förarsätet högt i luften. Björkens kvistar böjde sig vaggande över den. Mossa och blommor och gräs tittade upp invid fotstegen. 
<sec/>
Flickorna i hushållsskolan fingo alltid ett par timmars ledighet efter den tidiga middagen. Då brukade Angela och Stanny gå ned till sjön till det undangömda ställe, där bilen stod. Stanny, som kunde köra riktigt, kände till märket och sade att det var en gammal Oldsmobile. De klättrade upp på förarsätet. Stanny fattade styrstången, Angela satte sig bredvid henne. De kallade det för att ”fara ut och åka”. Det var skugga under hängbjörkarna. Gräset doftade friskt och syrligt. Mellan trädens grenar sågo de sjön. Det entoniga ljudet av böljorna, som slogo mot stranden, smälte samman med suset i träden, en sommarens melodi som sjöng sig in i deras hjärtan, så att de sedan aldrig mindes denna sommar utan att också för sina öron höra vågornas och trädens sakta nynnande. 
<sec/>
Då talade de lågt med varandra, nästan viskande. Ibland grep Stanny hårt om stången, som ville hon styra bilen med dem båda rätt in i drömmarnas land. Det föreföll dem så underbart och drömlikt att de nu voro vänner, att de kunde förtro varandra allt och förstå varandra. 
<sec/>
I början hade deras samtal mest rört sig om det som hände omkring dem. De diskuterade flickorna med varandra, som om dessa varit underliga varelser, skapade av annat stoff än de själva. I deras eget lag var det Nanna Mosin, dotter till en journalist, Judy Rosenrauch, en judeflicka, släkt i släkten med Angela, eftersom hon var dotter till Jacob Levins svåger, doktor Simon Rosenrauch, ehuru Angela knappast hade råkat henne något vidare förut, och så Linnéa Larsdotter, hemmansägardotter från Skåne. 
<sec/>
Nanna var en bortskämd och odräglig flicka i slynåren. Hon berättade opassande historier, som hon uppsnappat från fadern, retades med de andra, tappade porslin i golvet, och började strax att snyfta och skratta på en gång. Judy var ett småväxt negertroll med vädrande näsborrar, små, spetsiga, vassa tänder och en svart och ostyrig peruk. Hon roade dem med att sjunga visstumpar utan ett spår till röst, men med livlig och skräckinjagande mimik. Bredvid henne såg Linnéa ut som en präktig lång bonddräng med sitt runda ansikte och gula, glanslösa hår. En tand var utslagen i överkäken, så att hon läspade litet, vilket ytterligare ökade sävligheten och långsamheten i hennes tal. 
<sec/>
Både Angela och Stanny voro förtjusta i Linnéa. Hon rörde sig i deras arbetslag lugnt och säkert, klokare än de andra, en kvinna som satt inne med arbetets hemlighet. Hennes grå ögon lyste upp hennes alldagliga ansikte. De hade ett uttryck av godhet, men kunde ibland blänka till, som om ett ljus brunnit med orolig låga innanför dem. Det var denna plötsliga, extatiska blick, som gjort att Stanny och Angela kände sig dragna till bondflickan. Hon var fåordig och icke lätt att komma nära. Om det var av stolthet eller bara av blyghet som hon höll sig på avstånd, visste de inte. 
<sec/>
Den sjätte i deras arbetslag var Madeleine Le Fort, en lång, smärt, högadlig flicka, som redan hade en balsäsong i stockholmssocieteten bakom sig. Hennes ansikte var kritvitt med genomskinlig hy som alabaster. Ögonen skuggades av långa ögonhår, som släpade mot kinden, när hon sänkte dem. Hennes händer, långa och smala med kupiga, välmanikurerade naglar, grepo omkring sig nervöst och ivrigt och tycktes ge utlopp åt hennes sinnes oro. I köket var hon tafatt. Hon brände sig på pannorna och sprang upp i sitt rum och strök på coldcream på huden, och hon hade icke något begrepp om matlagning eller de enklaste sysslor. 
<sec/>
— Jag har träffat henne på någon tillställning i Stockholm, sade Stanny, då hon och Angela sutto i bilen en eftermiddag. Hon var mycket uppvaktad. Hon är bra vacker, tycker du inte? 
<sec/>
— Jo, sade Angela. Och ändå är hon lik en häst, en som aldrig känt en tygel i munnen. 
<sec/>
De skrattade litet. De hade tagit av sig de vita huvuddukarna. Det var så varmt. Stanny grep styrstången och satte foten på gaspedalen. 
<sec/>
— Vart skall jag köra? frågade hon. 
<sec/>
Hon såg rätt in i grönskan. En solstråle tycktes ha slitit sig lös från det nät av strålar, som darrade i luften, och den flög omkring bland bladen som ett bevingat väsen, dröjande på somliga blad, så att dessa blevo klart lysande och de svarta ådrorna ini dem sågo ut som trådsmala ådror i en hand. 
<sec/>
— Jag tror inte på Gud, sade Stanny plötsligt med ett tonfall av oro, som om denna vackra dag, så klar, så lugn och grön, inte ville stiga in i hennes hjärta. 
<sec/>
Angela satt tyst. Hon såg upp på himlen. Ett vitt litet moln lyste där uppe, en vit sten i ett hav av blått. 
<sec/>
Vem har kastat den där stenen? tänkte hon drömmande. Kanske Stanny just nu slungade den mot Gud. 
<sec/>
Och åter såg Angela för sig bilden av Gud Fader och hans son, som hon betraktat dem på landskyrkornas altartavlor. 
<sec/>
De ha väl intet liv, tänkte hon åter. Jag kan stryka bort målarfärgen och det blir ingenting kvar. 
<sec/>
Men Stanny, som mistat sin tro på Gud den där långa, stormiga natten, då hon och Bernard väntade på modern, fortsatte med handen kramande om styrstången: 
<sec/>
— Förut bad jag varje kväll upp till himlen. Innan jag somnade, var det som om ett par armar lindat sig om mig. Jag sov väl i Guds famn som ett barn i sin vagga. Nu har jag svårt att somna om nätterna. Det är som om Guds armar blivit bortslitna. Han liknar nu en antik skulptur, stympad, kall som marmorn, och med ögon som stirra blinda ut i världen. Han kan inte se mig mer. 
<sec/>
Hon vände sig tvärt mot Angela. 
<sec/>
— Ibland har jag en känsla av att den där blinde är min bror Bernard, som inte älskar mig längre. Tror du inte att det kan vara så, att vi älska en människa över alla gränser med en kärlek som liknar den vi känt för Gud, och när han så försvinner, är det också Gud, som icke finns till mer i våra tankar? Det vi förstå är att älska en människa lik oss. Det är därför Gud måste vara personlig. Vi nå inte längre än inom vårt eget väsen. Eljes sprängs hjärnan. 
<sec/>
— Jag vet ingenting, sade Angela. Jag har väl inte kommit så långt som du. Jag trevar omkring mig och hittar inte Gud längre. 
<sec/>
Deras ord voro tunga och tafatta, men deras hjärtan jagade som fåglar omkring i snåren på jakt efter varandra. 
<sec/>
— Minns du din mamma? frågade Stanny efter ett ögonblick. 
<sec/>
— Ja, men på ett särskilt sätt, sade Angela, som man minns saker, som man drömt. Ibland när jag hör en röst som jag aldrig hört förut, men som har ett visst tonfall, får jag en stöt i bröstet, som om min mor ropat på mig. Så är det också, när jag ser ett vackert landskap för första gången. Ett fotspår intryckt i sandgången ger mig en förnimmelse av att min mor ilat före mig och att buskarna böjt sig åt sidan, när hennes klänning snuddat vid dem. 
<sec/>
Då kan jag bli stående alldeles stilla. Jag är rädd att sträcka fram foten, som om jag då skulle stiga i det tomma intet. Och i det ögonblicket tror jag att den levande varma jorden tar slut just där framför min fot. Och omkring mig isas luften från de många dödas andedräkt. Träd, buskar och blommor bli genomskinliga som kristaller. De ha en sådan skönhet att mitt hjärta vill brista. De dofta icke längre, röra sig icke. Allt är stilla i väntan på en röst, som jag aldrig får höra riktigt. Men den trycker mot mitt öra. Jag vet inte, om det är bara min mors röst, det är alla de dödas röster, som ljudet från en enda strupe darra de i rymden utan att frambringa en stämma, som man kan urskilja. Och så med ens tar spänningen slut och jag går vidare. Om det finns ett liv efter detta, inbillar jag mig att det skall vara just så i en evig väntan, en väntan som brinner av hopp. Har du känt något sådant? 
<sec/>
— Nej, sade Stanny. Och om min mor vore död, ville jag inte höra hennes röst igen. 
<sec/>
Hon vände sitt bleka ansikte mot Angela. Hastigt släppte hon styrstången och lade båda sina händer mot Angelas. 
<sec/>
— Jag har berättat dig litet om min mor, mumlade hon. Jag fick brev från henne i dag igen. Se hit, så kan du läsa. 
<sec/>
Stanny drog upp ett brev ur fickan på sitt förkläde. Det var sammanknycklat, fuktigt, som om hon gråtit över det. 
<sec/>
— Läs bara de där raderna, skall du få se. 
<sec/>
Angela tittade litet förvirrad på den stora stilen, som flöt över papperet. Där stodo några rader understrukna. Hon läste dem tyst: 
<sec/>
”... och om du någonsin överger mig eller tycker om en annan mera än mig, då kommer jag att skjuta mig ett skott för pannan med den där lilla revolvern du en gång hittade i lådan i mitt nattduksbord. Jag behöver icke leva längre, sedan jag förlorat min dotters kärlek.” 
<sec/>
— Jag förstår inte, Stanny, sade Angela. Tror du att hon menar det — att hon skulle skjuta sig? 
<sec/>
Stanny rynkade ögonbrynen. 
<sec/>
— Ibland tror jag det, sade hon. Hennes far, min morfar, var en hög militär i Finland, hennes mor tyska, också av gammal krigarsläkt. Hon har alltsedan hon var flicka kunnat sköta en pistol. Hon skulle lika lätt skjuta en annan som sig själv. Det är som om människoliv inte hade något riktigt värde för henne. Men mig skrämmer hon väl bara med det eviga talet om den där revolvern. Ty alltid kommer hon tillbaka till den. För mig har det blivit som en mara. Jag drömmer om det, tycker att jag hör skottet gå av och ser henne ligga där med blod i pannan. Och mitt i drömmen känner jag då en obeskrivlig lättnad. Det är slut, tänker jag, hon skall inte plåga mig mer. Det är som om hennes tankar vore pilar som rusa mot mitt bröst på flera mils avstånd. Jag känner dem nu, när jag sitter bredvid dig. Kanske anar hon att jag fått en vän och vill taga dig ifrån mig. 
<sec/>
De sutto tysta. De förnummo plötsligt närvaron av varandra som en trygghet, en lycka utan gräns. De voro ensamma i bilen, och de tyckte att den rörde sig, lade stycke på stycke bakom sig, till dess de tillsammans flögo framåt i en blå rymd, som genljöd av deras viskningar och förtroenden. 
<sec/>
En klocka ringde. Det betydde att de måste tillbaka till skolan. Fritimmen var slut. 
<sec/>
Stanny hoppade ur och räckte handen till Angela. De gingo upp genom hagen, följande en liten stig genom gräset, som deras fotsteg dessa dagar redan trampat till. 
<chapter/>

<chaptername>XIV.</chaptername>

<sec/>
Stannys och Angelas lag hade hållit på nu i tre dagar med att tvätta. De hade fått lära sig att sköta en tvätt från första början. De hade låtit lakan och dukar ligga i vatten över natten. En dag hade de stått över de ångande baljorna och gnott kläderna, heta i ansiktena av den varma och fuktiga luften. Sedan hade tvätten fått koka i lut, och därpå hade de sköljt alltsammans nere vid sjön och klappat kläderna, så att de om kvällen varit ömma i varenda muskel, och när de äntligen hängt upp sin tvätt ute på backen och tänkt att den skulle få hänga där över natten, började det mulna, och snart föll regnet från en grå och dyster himmel. 
<sec/>
Angela, Stanny och Linnéa Larsdotter fingo tillsägelse att plocka ned kläderna och spänna upp strecken på den stora torkvinden. Det hade börjat skymma. Stanny och Angela traskade omkring i det våta, höga gräset och lade tvätten i en klädkorg. Linnéa samlade allt vad hon kunde få tag på i sin rymliga famn och bar det omlindat av sina starka armar upp på vinden. Så sprang hon flera gånger fram och tillbaka och hann få ned mera tvätt, än Angela och Stanny orkade bära i korgen. Flickorna hade varit fyllda av beundran för den långa bondflickan dessa arbetsamma och brådskande dagar. Hon var outtröttlig. När de icke visste något, frågade de henne till råds. 
<sec/>
— Langa över det till mig, sade hon, när någon av flickorna gnott och gnott på ett plagg, som icke ville bli rent. 
<sec/>
Under hennes händer blev det solkiga linnet av en bländande vithet. Löddret sjöd om fingrarna på henne. Hennes raka hår lockade sig i värmen och stod i en sky kring hennes breda, hederliga ansikte. Hennes rörelser, eljes så sävliga och långsamma, undergingo en förvandling. De blevo mjuka, snabba, och ögonen lyste av fröjd över arbetet. 
<sec/>
Nanna hade jämrat sig, skrattat och gråtit och slutligen slagit sig ned på en hög kläder i tvättstugan, där hon blivit sittande, medan hon, likgiltig för de andras ansträngningar, underhållit dem med sina dumma historier. De andra, som heller aldrig varit med om någon stortvätt, hade ändå velat visa sig lika duktiga som Linnéa, vilken många gånger skött tvätten hemma. Lilla Judy hade stått på en pall för att kunna gno kläderna i den höga baljan, och hon hade gång på gång skrämt dem genom att hon i sin iver fått pallen att vicka till, så att det såg ut, som om hon skulle trilla på huvudet ned i vattnet. Och Madeleine hade fått valkar i sitt fina skinn. Stanny och Angela betraktade Linnéa i smyg och försökte att göra som hon. 
<sec/>
Underlärarinnan, fröken Bell von Wenden, som förestod sömnad, vävning och annat handarbete, hade tittat in till dem då och då med kaffe. Nu stod hon och såg på flickorna genom salsfönstret. Hon kände ingen lust att gå ut i regnet. Det var en smärt dam på trettio år, som hade ett blekt ansikte med stolt, fin näsa, röda, smala läppar, ljusa ögon och en massa färgat, gullgult hår. Det var första sommaren hon var på hushållsskolan. Hon trivdes icke med fröknarna. Men hon tyckte om flickorna och visste att hon var omtyckt av dem tillbaka. Också hon hade varit tacksam över att Linnéa visade sig så duktig. Det var en stor hjälp för henne, ty systrarna Strussenhielm hade vält den största delen av arbetsbördan på sin nya underlärarinna. Den de haft förut hade varit en foglig liten människa, som icke velat eller ej orkat säga emot dem, och de ansågo Bells knappa hövlighet mot dem som ett trots av en utan all orsak stursk och högfärdig person. 
<sec/>
Det hade genast förefallit dem misstänkt, att hon kallade sig von Wenden, när de ej kunnat återfinna henne i sina slitna adelskalendrar från sekelslutet under den då för länge sedan på manssidan och 1899 också på kvinnosidan utgångna urgamla livländska ätten Wenden. Den enda kvarlevande av denna angavs där vara den ålderstigna änkan efter läroverksadjunkten och kompositören Giuseppe Garibaldi Astolf Mozart Wenden, Arabella Ernestina, själv född Wenden och kusin till den avlidne. Sedan hade fröknarna ju snabbt försäkrat sig om att Bell hade upptagits till fosterdotter av just denna änkefru Wenden. Icke desto mindre syntes det dem mer än tvivelaktigt, att hon kunnat få laglig rätt att begagna det från östersjöprovinsernas historia kända adliga namnet, till på köpet föregånget av von, ehuru det vid den tiden icke funnits andra bärare av detta än den gamla frun, som av förmodligen mystiska anledningar drivits till att giva henne det. Saken förbättrades nämligen ingalunda enligt fröknarnas begrepp av de rykten, som så småningom kommo till deras öron, att Bell skulle vara en dotter av den musikaliske läroverksadjunkten själv tillsammans med en italiensk harpspelerska, som under ett par år i början av 1880talet rest omkring i Sverige och med vilken han länge skulle ha uppehållit förbindelsen, även efter det hon återvänt till sitt hemland. 
<sec/>
Den tvetydiga och utmanande varelsens guldgula hår stack dem också i ögonen. Särskilt var Fredrika ond däröver, medan Riken inom sig undrade, om hon skulle kunna fråga fröken Bell vad hon använt för tinktur. Bell hade strax genomskådat dem, och det beredde henne nog åtskilligt nöje, men dock ej så mycket att det uppvägde det obehag hon hade av deras gudaktiga miner, deras småsinthet och brist på känsla för andra. 
<sec/>
Jag skall gå upp till flickorna på vinden om en stund, tänkte nu denna hemlighetsfulla fröken Bell von Wenden, där hon stod och kände sig olustig. 
<sec/>
Men så glömde hon bort dem för andra göromål. 
<sec/>
Stanny och Angela stretade med sin korg uppför den smala vindstrappan. De skrattade, pustade, voro nära att tappa korgen och togo i på nytt. Uppkomna på den stora vinden, som gick över hela huset, stannade de ett ögonblick och sågo sig omkring. Det var dunkelt under takets breda tvärbjälkar. De hårt spända strecken löpte framför deras ögon i långa rader, knappt urskiljbara. Från luckorna i taket föll ett grått ljus. På kortsidan var också ett fönster med en sönderslagen ruta, varigenom den fuktiga luften, kylig av regnet, slog in. 
<sec/>
Först sågo de icke till Linnéa. Men då de kommo fram till fönstret, funno de henne där bredvid en hög tvätt. Hon satt nedhukad med armarna om huvudet. Då de närmade sig, lyfte hon ansiktet, och de märkte att hon hade gråtit. 
<sec/>
— Men, Linnéa, utbrast Stanny bestört. Är du sjuk? 
<sec/>
Hon sprang raskt upp och började plocka fram kläderna för att hänga dem på strecket. 
<sec/>
— Vi måste sluta det här arbetet, sade hon strävt. 
<sec/>
Stanny och Angela sågo undrande på varandra. Ingen av flickorna sade något mera. De hängde upp plagg efter plagg. När de sprungo tillbaka till högen för att hämta mera, smällde de våta kläderna i förbifarten till deras heta kinder. 
<sec/>
Äntligen var det färdigt. De stannade alla tre framför fönstret med den trasiga rutan. Trötta satte de sig ned på en träbänk, som fanns där. Över trädtopparna sågo de Mälarens vatten, som var kolsvart. Långt bortifrån ljöd en ångares dunkande. Och snart gled den fram bakom en udde med klart lysande fönster, som speglade sig i vattnet. 
<sec/>
Om aftnarna tycktes Mälaren fylld av hemlighetsfulla ljus, som tindrade i vattnet, hastigt tände bitar av stranden, blinkade och försvunno. Angela älskade särskilt vedskutorna, som om förmiddagarna kommo gungande för svällande grå segel och som om kvällarna svarta och nakna sträckte sina master som fingrar mot skyn, medan en röd och ensam lykta, fästad i fören, sände en darrande stråle ned mot en outgrundlig botten. Hon visste ju icke, varifrån de kommo eller vart de färdades. Under en kort stund satte de hennes fantasi i rörelse, skickande henne en tyst hälsning från en värld, som hon ej kände till, och slocknade åter i nattens mörker. 
<sec/>
Hon tittade på Linnéa. Denna hade lagt armarna över bröstet och såg framför sig med ett uttryck i sitt ansikte, som Angela icke sett där förut. 
<sec/>
— Är du sjuk? frågade Stanny igen. 
<sec/>
Linnéa skakade på huvudet. Hon kramade om sitt bröst, som vore hon rädd att hennes hjärta eljes skulle spränga sig ut från sitt gömsle och visa sig ohöljt för de andra. 
<sec/>
När hon reste sig, tappade hon ett litet fotografi på golvet. Stanny tog upp det för att räcka henne det, men kunde ej låta bli att titta närmare på kortet. Det föreställde en liten två års flicka med ett ljust, krusigt hår kring ett leende ansikte. Hon sträckte fram ett par knubbiga armar, som ville hon omfamna någon. 
<sec/>
— Nej, så söt, sade Stanny, och Angela lutade sig över hennes axel för att också få se. 
<sec/>
Linnéa vände sig långsamt om. När hon upptäckte fotografiet i flickornas händer, lossnade det hårda grepp hon hållit sig själv i, och armarna föllo ned utefter sidorna. 
<sec/>
— Tycker du hon är söt? 
<sec/>
Hennes stämma hade en ny klang av ömhet och glädje. 
<sec/>
— Vet ni, det är min lilla dotter. 
<sec/>
— Din dotter, utbrast Angela häpen. Har du en dotter? 
<sec/>
Linnéa nickade. 
<sec/>
— Ja, jag har det. Det var därför jag grät nyss. Mor skrev att hon var sjuk, och jag blev så rädd. Det är första gången jag varit ifrån henne. Jag längtar efter Viola. Jag har kallat henne så, därför att hennes ögon äro blå som violer. Jag hade aldrig tänkt berätta det, fröknarna veta inte om det, men när ni nu fingo se henne ... 
<sec/>
— Så underligt, mumlade Angela. Du är så ung. 
<sec/>
— Å, jag är tjugu år. 
<sec/>
— Berätta om henne, bad Stanny. Vill du inte? 
<sec/>
Linnéa såg ett ögonblick tvekande på dem. Hon hade från första stunden känt sig dragen till Stanny och Angela. Just denna kväll hade hon behov av deras deltagande. Hon hade varit så ensam med sin stora hemlighet här i denna skara av pladdrande och skrattande ungdomar. 
<sec/>
— Det är väl inte så märkvärdigt, sade hon, men hon satte sig åter på bänken bredvid de två andra. 
<sec/>
Och medan Stanny ivrigt studerade hennes ansikte och Angela såg ut över vattnet efter de röda ljusen, som möttes och ströko förbi varandra, berättade Linnéa. Liksom lyktorna där ute speglade sig i Mälaren, lyste nu bondflickans ord upp det stilla vattnet i Angelas hjärta med ett rött sken från ett annat hjärtas alltid brinnande eld ... 
<chapter/>

<chaptername>XV.</chaptername>

<sec/>
När Linnéa bara var sexton år, hade en gång en liten avdelning av frälsningsarmén från staden under en hel sommar hållit läger i byn, där hon bodde. De hade haft sina möten i en liten lokal, egentligen en gammal loge, som en troende hemmansägare upplåtit åt dem. Här stodo ohyvlade bänkar i långa rader. Dessa bänkar hade inte något ryggstöd, utan de hänryckta åhörarna böjde sig fram med händerna på knäna, så att de alla sågo ut som ödmjuka skolbarn inför den gode Guden. En estrad var uppförd på kortsidan av logen, och här samlades kväll efter kväll frälsningssoldaterna i sina blå uniformer med röda band under sång, bön och gitarrknäpp. 
<sec/>
Linnéa hade först gått dit för sångens skull. Hon tyckte det var roligt att höra dessa klara röster, som svingade sig som lärkor upp mot det dammiga taket. Sedan började hon lyssna till orden de sjöngo. Alla sångerna liknade varandra, tyckte hon. De handlade om jämmerdalen och sorgehuset, som var jorden, och om himlen och paradiset, dit alla längtade och ville krypa på blodiga och syndfulla knän. De rörde henne, dessa små frälsningssoldater med sina anskrämliga bahytthattar, ur vilka bleka, extatiska ansikten tittade fram. Det var, som om de fångat himlens hemlighet som man fångar solen i en spegel. De höllo upp spegeln, och skenet från solen träffade åhörarnas ansikten, så att de bländade slöto ögonen eller saligt logo. Och så dessa böner, som varje anförande och bikt slutade med: 
<sec/>
— Ack, käre fader, stig ned här till oss! Hjälp oss med din goda ande! Tack för att du varit hos mig i dag! 
<sec/>
Det var, som om de talat till en kär bekant, som nyss gästat dem och som de bådo komma igen. 
<sec/>
Den stränge gamle man med mörkt skägg och ljungande ögon, som Linnéa sett för sig, när hon bett, försvann, och i stället stod där en smidig och intagande Jesus, med ögon som logo och en röst som smälte. Han var så lätt att förstå. Man ville gärna be honom känna sig hemmastadd i ens stuga. Säkert skulle han glatt hålla till godo. 
<sec/>
Linnéa blev en frälst. De små soldaterna jublade över att ha dragit en ung själ till Gud. Och hon själv var lycklig. Hon kunde dock ännu icke besluta sig för att bli frälsningssoldat och taga uniformen på. Hennes far tyckte inte om det. Han sade att han inte begrep sig på dessa sjungande människor, som föraktade alla, vilka icke trodde som de. 
<sec/>
En kväll hände det något. Det var ett stort frälsningsmöte. Den ena efter den andra reste sig och vittnade. Det var gamla frälsningssoldater, som berättade om sitt forna syndiga liv, och nyfrälsta, som darrande stego upp på estraden och bekände att de nu dragits ur en dy, där de varit nära att drunkna. 
<sec/>
Ur åhörarnas led trädde plötsligt en ung man fram. Han gick med ledig hållning uppför gången och tog ett litet hopp upp på estraden. Där stod han med handen i sidan, klädd i en fin brun sommarkostym med en röd slips under stärkkragen. Hans ansikte var vackert, och kring tinningarna lockade sig håret blont och ljust. Någon nykommen och otrogen bland åhörarskaran skrek till: 
<sec/>
— Se på Nisse! 
<sec/>
Men den som ropade blev genast nedtystad. 
<sec/>
Linnéa kände igen den unge mannen på estraden. Han hette Nils Persson och var målarmästare. I byn var han bekant för sitt vilda leverne och sina fruntimmershistorier. 
<sec/>
— Jag vill bikta mig. Jesus har i kväll talat till mig, började han med klar och tydlig röst. 
<sec/>
— Halleluja, susade det från frälsningssoldaterna. Tack, käre Jesus. 
<sec/>
Han gav dem en snabb blick. Ett ögonblick ryckte det litet i hans mungipor. 
<sec/>
Men så kastade han sig ut i sin bekännelse och syndabikt som en häst som frustar av otålighet att komma över en flod. 
<sec/>
Han hade varit en stor syndare, därom var det intet tvivel. I åhörarskaran fanns det många som kände honom, och de lyssnade nästan njutningsfullt till hans bikt. Frälsningssoldaternas halleluja ljöd allt starkare och mer förtröstansfullt. De hade fått en stor fisk i sitt nät i kväll och de skulle draga honom i land. 
<sec/>
Linnéa hörde på honom ångestfullt. De synder han så lätt bekände tycktes henne fruktansvärda. Hans stämmas intagande klang fick hennes hjärta att klappa. Hon såg honom: en ljus, vacker pojke, med helvetet som en brinnande eld runtomkring sig. Redan slickade en eldtunga hans fjuniga kind. Hans fot skulle slinta och hans kropp bli ett rov för lågorna. Och hon bad för hans stackars själ som hon aldrig förr bedit, medan sången brusade runtomkring henne och frälsningssoldaternas handklappningar och glada, ivriga halleluja fyllde rummet. 
<sec/>
Det var som om de haft en stor fest och avbränt raketer, som fräsande foro mot skyn, borrande sig in i Guds himmel för att hämta hans svar. 
<sec/>
Lät han i sin ofattbara barmhärtighet sin nåd skina också över målarmästare Nils Persson? 
<sec/>
Ett darrande ögonblick var det tyst. Förväntansfulla ögon blickade framför sig, läppar rörde sig, händer knötos. Så brakade svaret löst. Guds raket slog ned bland bänkarna, och från gitarrer och strupar steg en sång, som ville spränga väggarna. Nils Persson var upptagen i Guds rike. 
<sec/>
Och här i Guds rike, bland sång, böner och gitarrspel, träffades Nils och Linnéa. Den nya underbara stjärna, som tänts inom henne, strålade väl i hennes öga. Det var väl därför han lade märke till henne. Snart följde han henne hem från mötena. Inne i logen stodo de alltid bredvid varandra och sjöngo med öppna hjärtan. 
<sec/>
sjöng Nils och såg på Linnéa. 
<sec/>
Då ryste hon av lycka. Snart kunde hon icke särskilja den himmelska fröjden, som nyss fyllt henne, från den jordiska glädjen att vara tillsammans med Nils. Åter steg Jesus ned bland de församlade, men nu såg han ut som målarmästare Persson. 
<sec/>
När den exalterade stämningen steg i salen och frälsningssoldaterna lågo på knä på estraden och bleka om kinderna, med slutna ögon, mumlade sina böner, föllo också Nils och Linnéa på knä och bådo brinnande att kärleken skulle stanna hos dem. Och de tyckte att ett vitt och gott leende svävade i luften över deras huvuden. 
<sec/>
Men då de åter vandrade hem, dröjde de sig kvar i skogen eller på en doftande äng, där det växte prästkragar, blåklockor och klöverblommor. De vadade skrattande genom blomstren eller de vilade på den mjuka, gröna mossan inne i skogen. Och Nils tog Jesu ord i sin mun, och varje gång han ville ha något av Linnéa, sade han, att det var Jesus till behag. Jesus hade aldrig menat att människorna bara skulle ha rätt att älska varandra inom det jordiska äktenskapet och efter världsliga myndigheters tillåtelse. Den sanna kärleken var släkt med Jesu egen kärlek, som genom anden skänkte de utvalda friheten. Denna Jesu fria kärlek var helig. Linnéa var sänd att hjälpa honom, så att han icke skulle återfalla i synden. 
<sec/>
Och när hon gav sig helt åt honom, trodde hon att hon äntligen vilade i Jesu famn. 
<sec/>
Det kom en tid av gränslös lycka, som skulle räcka evigt. Varje dag hälsade Linnéa med bön och sång. Hon sjöng i sitt arbete, och hon smekte korna i ladugården och katten, som ville dricka ur mjölken. 
<sec/>
Hennes far betraktade henne misstänksamt. 
<sec/>
— Akta dig! sade han buttert. Nils är ingenting att lita på! 
<sec/>
Då log hon lyckligt. Hon tyckte att hon blommade. Och hon viskade ibland med blomstren på ängen, som om de varit hennes små systrar. Så gick sommaren. 
<sec/>
Det blev höst, och frälsningsarmén for in till staden igen. Himlen blev grå, blommorna vissnade och solen gömde sig. 
<sec/>
Nils tröttnade på Linnéa. Det fanns andra och vackrare flickor i byn. Det rus, som betagit honom inne i den varma logen vid Linnéas sida, dunstade bort. När hon berättade för honom, att hon väntade ett barn, blev han rädd. 
<sec/>
Hon såg honom blekna, och då var det, som om allt liv kvävdes inom henne. 
<sec/>
En dag var Nils försvunnen. Han hade rest bort. Och det skulle dröja, innan han kom igen. Somliga sade att han hade blivit frälsningssoldat. 
<sec/>
Då har han gått in i armén av feghet, tänkte Linnéa. Han skall sjunga och prata bort det onda han gjort. 
<sec/>
Men hon, som blev kvar, hon måste igenom det. Hennes föräldrar sörjde över henne. När hon gick genom byn, viskade man och skrattade. Men för henne hade en värld öppnat sig, som varken var Guds rike eller jämmerdalen, som hon sjungit så många gånger om. Det var en helt ny värld, där ett litet barn klappade med späda händer på himmelens port. 
<sec/>
— Låt upp, bad det. Låt upp! 
<sec/>
Men rymden mörknade åter kring Linnéa, och en afton ville hon taga sitt liv. Hon glömde barnet för skammen, som skulle komma över henne. Men då hon stod i begrepp att kasta sig i sjön, spratt något till inom henne. Hon blev stående stilla på stranden, framåtböjd, lyssnande. Det var barnet, som rörde sig i hennes sköte. Ett nytt liv ville komma upp i ljuset och njuta av solen och blommorna. Två små fötter ville gå på den väg Linnéa själv vandrade. En klar röst kallade på henne. Då vände hon om hem. 
<sec/>
Hennes far satt vid bordet och åt kvällsvard. Hennes mor rörde bland grytorna, het i ansiktet av värmen från spisen. Den stora väggklockan tickade. I rummet var en lukt av nyskurat golv och enris. 
<sec/>
Linnéa satte sig vid bordet mittemot sin far, med huvudet lutat i händerna. Stillheten och ron i hemmet smögo sig in i hennes kvalda sinne, och hon kände med ens en stor frid. Ja, detta var livet. Detta tysta, rena rum hägnade det, slöt sig om det som en hud om ett lugnt och gott hjärta. Här kunde hon sitta gömd, här skulle hennes barn växa upp och hennes barns barn, led efter led av trygga, stillsamma människor med sävliga rörelser och kloka ögon. De aktade livet så högt, vårdade sig varligt om det, på samma sätt som de nu höllo golv och fat skinande rena. Hon hade i ett ögonblick av förtvivlan och hård smärta velat bryta kedjan. Men den höll och skulle hålla i evighet. Då kände hon sig så starkt som en av dem. De gamlas händer höllo fast henne, barnet var bundet vid hennes navelsträng. Så stod hon stödd från alla håll av framtid och förtid, och hennes fötter grävde sig ned i hemjordens mylla. 
<sec/>
Sedan den dagen var hon glad åt barnet och grubblade ej över vad som skulle hända. Hon födde det utan stora plågor, och när det låg i hennes famn, ett litet varmt knyte, som andades och pep och hade mörkt, dunigt hår som en fågelunge på huvudet, då grät hon av lycka. 
<sec/>
Hennes föräldrar voro förtjusta i den lilla flickan. Hon fyllde snart stugan med sin jollrande röst. 
<sec/>
Följande sommar kommo åter frälsningssoldaterna till byn, och bland dem var Nils Persson, som nu gått in i armén. Varför hade han gjort det? Han hade väl behov av åhörare. För honom var väl det där livet något av vad teatern är för skådespelaren. Estraden på lokalen var hans scen. Från sin upphöjda plats rörde han människornas sinnen. Han sjöng, spelade och vittnade av hjärtans lust, och i mången flickas bröst fick han pulsen att klappa fortare. 
<sec/>
En dag annonserades i byn ett stort frälsningsmöte. Linnéa gick dit. Det var som om något drivit henne tillbaka till den plats, där hon första gången mött Nils. Kanske ville hon övertyga sig själv, att hennes känslor för honom nu voro döda. Men hon hade icke väntat att de skulle få en så snabb och säker död som denna kväll. 
<sec/>
Då sången ljöd omkring henne, fick hon tårar i ögonen. 
<sec/>
— Till Himlen, till Himlen bär vår stig ... 
<sec/>
Gitarrerna knäppte, kvittrade kring de sjungandes röster, buro dem så att de svällde ut och fyllde hela logen. 
<sec/>
När sången tystnade, steg en ung man fram på estraden. Han hade ljust, lockigt hår och glada ögon. Det var Nils Persson. Uniformen klädde honom bra. Han tog av sig mössan nästan med en gest av galanteri, om för flickorna framför honom eller för Jesus var ej gott att veta. Och så började han vittna. 
<sec/>
Linnéa hörde först inte på. Hon granskade honom oroligt. Den där pladdrande munnen hade hon kysst. Det ljusa håret hade hon smekt. Hon tyckte att hennes händer borde lämnat spår efter sig. Men så ryckte hon till och blev eldröd. 
<sec/>
Han stod där och vittnade om sin synd med henne. 
<sec/>
— Ett barn har blivit fött i hor och lönndom, hörde hon hans röst säga. 
<sec/>
Hade han sett henne? Hur kunde han vara så grym? Orden hor och lönndom stucko henne. 
<sec/>
Vem talade han då om? Om deras lilla barn, som nu lekte hemma på golvet? Viola med de klaraste blå ögon och så mjuka och fina små händer ... 
<sec/>
Innan mötet var slut, smög sig Linnéa ut ur logen. Hon vandrade genom skogen, där de två gått som ett älskande par under ljusa sommarnätter, och över ängen med alla de granna blommorna. 
<sec/>
Först var hon tyst och gick med sänkt huvud. Så lyfte hon ansiktet, såg skönheten omkring sig och började utan att veta det gnola: 
<sec/>
Då förstod hon att hennes sinnliga kärlek för den där mannen var död, men att hon fått en gåva. Och den gåvan hade vuxit upp ur synden som en skön blomma ur jordens fukt och mörker. 
<chapter/>

<chaptername>XVI.</chaptername>

<sec/>
Linnéa tystnade. De två andra sutto med bleka ansikten i skymningen. Hennes berättelse hade upprört dem. De hade sett allt så tydligt för sig. De ville icke bryta tystnaden. 
<sec/>
Då hörde de knakande steg i trappan. Det var fröken Bell som kom. Hon gick fram till flickorna. 
<sec/>
— Men kära barn, varför skynda ni er inte? Vi ha ringt på er. Det är ju aftonbön. Jag sprang upp hit, för att ni inte skulle få obehag. 
<sec/>
Nu ljöd Rikens gälla stämma. 
<sec/>
— Raska på där uppe, ropade hon. 
<sec/>
Bell såg på de tre bleka ansiktena. Hon undrade vad de talat om. 
<sec/>
Nere i salen var redan skolan samlad kring Riken, som satt där med ett förargat uttryck i sitt runda plattnosansikte och bibeln uppslagen framför sig. 
<sec/>
— Så börja vi då, sade hon kort, då de tre flickorna smugit sig till sina platser. 
<sec/>
Just den kvällen läste hon trettonde kapitlet i Pauli Första brev till korintierna: 
<sec/>
— Om jag talade med människors och änglars tungor, och icke hade kärleken, så vore jag en klingande malm eller en ljudande bjällra. Och om jag kunde profetera och visste alla hemligheter och all kunskap, och om jag hade all tro, så att jag kunde försätta berg, och icke hade kärleken, så vore jag intet. Och om jag gåve alla mina ägodelar till de fattiga och läte min kropp brinna, och icke hade kärleken, så vore det mig till intet nyttigt ... 
<sec/>
Icke en gång Rikens torra eller gälla röst kunde förtaga orden deras skönhet. De ljödo ut i rummet för de lyssnande flickorna som ett budskap från en annan värld. 
<sec/>
Angela betraktade Linnéas ansikte. Nyss hade ögonen lyst av ömhet och extas, nu sågo de åter lugna och kloka ut. De stora händerna hade hon sträckt knäppta framför sig. 
<sec/>
Och denna lugna, goda flicka hade redan genomgått så mycket! Tänk, om hennes barn doge. Skulle hon då också tala med samma förtröstan om himlen och Guds rike? Ty trots allt hade hon bibehållit sin tro på Gud, denne Jesus, som i en förförares gestalt stigit ned till henne på den blommande ängen. 
<sec/>
I den berättelse Angela nyss hört från Linnéas läppar kastades nu Pauli ord om kärleken in som silverslantar över en huvudduk, tillverkad i en bondkvinnas vävstol. 
<sec/>
Men hade icke Linnéa själv i sitt väsen något både av metallens rena klang och av slitstarkt garn, spunnet av ull från boskapen och färgat av saft från ängarnas blommor? 
<sec/>
Nu lade Riken igen bibeln och läste Herrens välsignelse. 
<sec/>
Regnet föll alltjämt där ute. Det droppade från takrännorna. En fågel som sökte sitt bo skrek till utanför rutan. 
<sec/>
De unga flickorna böjde huvudena. Bådo de också? Angelas tankar flögo hit och dit utan att finna något fäste. 
<chapter/>

<chaptername>XVII.</chaptername>

<sec/>
— I morgon kommer min pappa hit, sade Erna Redlich mumsande på en stor chokladbit. 
<sec/>
— Vill du ha? fortsatte hon och bjöd Angela ur påsen. Jag får säkert mera i morgon. 
<sec/>
Angela tackade och valde ut en kanderad valnöt. De sutto i stockholmsflickornas rum. Tre av eleverna, vilka alla gått i samma klass i ett privat läroverk för flickor i Stockholm, bodde där, och därför kallades rummet ”Stockholmsrummet”. 
<sec/>
Erna var en blek, späd flicka med blå ögon, som hade en stillastående, dum blick. Hon var omtyckt av de andra, emedan hon i sin kista, vilken tjänstgjorde som byrå, förvarade ett stort förråd gotter, som hon alltid frikostigt delade med sig av. Hon var dotter till en bagare, som ägde ett av de bäst kända bagerierna i huvudstaden. Det var en ursprungligen dansk firma. Ernas familj var också av dansk härkomst, men Erna hade vuxit upp i Stockholm. 
<sec/>
— Hit med påsen, skrek Sylvia Manderskiöld. Jag är väldigt sugen på gott. 
<sec/>
Hon satt uppkrupen på sin säng med benen under sig, en flicka med rufsigt svart hår, två stora glaspärlor till ögon och en smidig gestalt. Hon kallades Kalle av alla. Det namnet stod till och med i adelskalendern i parentes efter kristningsnamnet. Hennes far, som var kapten vid Svea garde, hade privatdöpt henne till det, då hon var liten, och sedan hade hon fått behålla det. I sitt hem var hon strängt efterhållen, vilket endast hade åstadkommit att hon ute bland kamrater brukade en viss kommandoton, i sin tur befallande andra, efter att alltid ödmjukt ha fått efterkomma sina föräldrars order. Därför ansågs hon, utan grund, bortskämd, ett rykte som hon med all makt sökte bibehålla, emedan det skaffade henne en mängd fördelar. 
<sec/>
Nu fångade hon påsen, som Angela kastade till henne, och behöll den för sig, ivrigt skattande dess söta innehåll. 
<sec/>
Tora Karlén, som stod vid fönstret och såg ut, sade: 
<sec/>
— Kan någon människa begripa, varför vi måste lära oss skura golv? Vem bryr sig om sådant i en stadsvåning, där man har linoleummattor eller målade golv eller rentav parkett? 
<sec/>
Hon vände sig om och tittade på de andra med uppdragna ögonbryn, som hon sett i de mondäna engelska tidskrifterna att societetsskönheterna brukade göra och vilket raffinemang hon även på närmare håll tyckte sig ha iakttagit på en del fotografier av prinsessan Maria. 
<sec/>
Hon var den eleganta i kretsen av flickor. Hon hatade de blå, enkla bomullsklänningarna och brukade om söndagarna klä sig, som ämnade hon taga en promenad på Strandvägen. Hennes mor var änka efter en förmögen läderfabrikör, och Tora, som var enda barnet, hade uppfostrats i en viss vulgär lyx. Hon hängde på sig smycken och bar även om vardagarna ringar, vilka hon sedan hade ett stort besvär att rengöra från mjöl och damm, som samlat sig i infattningen. 
<sec/>
— Men du kunde ju gifta dig med en lantbrukare eller godsägare, och då skulle du få se på golv, föreslog Kalle. 
<sec/>
Tora fingrade på en av sina ringar: 
<sec/>
— Du vet ju att jag är förlovad med Osvald, och han är löjtnant och äger ingenting. Och även om jag bleve gift med en godsägare, skulle han väl ändå inte låta mig skura golv. 
<sec/>
— O, ni förlovade flickor, suckade Kalle. Strutsarna ha verkligen visat ett litet uns förnuft, då de lagt bara en fästmö i varje rum. Två vore för mycket. För resten är en också för starkt för min oskuld. När Tora om aftnarna kysser fem porträtt godnatt, skulle man tro att hon levde i månggifte. Hon tycks ha ett helt harem. 
<sec/>
— Du är dum, sade Tora stött. Du vet mycket väl att damer inte äga harem. 
<sec/>
Kalle hoppade upp ur sängen. 
<sec/>
— Oj, oj, oj då, sade hon med pipig röst. Det är välan lilla turken som har det då. För resten föreställa ju alla dina porträtt bara den där Osvald i alla fall, så du är den ende trogen. I morgon är det söndag, ungar. S-ö-n-d-a-g! En av mina bekanta brukar säga, att hon aldrig känt söndagens verkliga vällust, eftersom hon varken behöver stiga tidigt upp de andra veckodagarna eller arbeta. 
<sec/>
Hon skulle vara här, så fick hon se. Vad säger du, Angela? 
<sec/>
Angela hade inte hört på. Hon satt och undrade var Stanny fanns. Kanske hon väntade på Angela nere i bilen. 
<sec/>
— Känna ni alla flickorna här ännu? frågade Erna. Jag gör det inte. De tre från Norrland till exempel, som bo en trappa upp. De äro väl en enklare sort. 
<sec/>
— Vad menar du med det? inföll Angela litet hetsigt. De äro bondflickor. Fröknarna ha placerat bondflickorna för sig och oss andra för sig. De tro inte att vi skulle trivas att ligga tillsammans. 
<sec/>
— Nej, det kan du väl begripa, att vi inte skulle heller, ropade Kalle. Vi ha så olika vanor. Det är inte säkert att de där ens borsta tänderna eller taga av sig strumporna. De bli alltid färdiga tidigast om morgnarna, så troligen kliva de direkt ur sängen utan att ansa sig. 
<sec/>
— Hur kan du säga så? sade Angela. Den finaste flickan jag träffat är ... 
<sec/>
Angela hejdade sig plötsligt. Vad skulle det tjäna till att för dessa snobbiga ungdomar tala om att hon hos Linnéa funnit mer både finkänslighet och stolthet än hos någon av de andra, som ansågo henne för en ”enklare sort”? 
<sec/>
— Nå ja, jag vet precis vad Angela tänkte säga, sade Kalle oberörd. Det är bara ett slags skryt det där att predika om att de enklaste äro de finaste. Jag tror inte på det. Man tycker att en bondflicka har fint sätt, bara för att man är förvånad över att hon inte bär sig åt som en vilde. Och så säger stadsflickan att bönderna äro landets adel. Jag orkar inte höra det. Visst ha de ras på samma sätt som en gris eller en fjällko utan horn är av äkta ras. Men jag går inte och lägger mig hos grisen eller kon. Har du inte mer gott, Erna? Gräv i din kista. Kanske hittar du något. 
<sec/>
Erna skakade på huvudet. 
<sec/>
— Nej, det är slut, sade hon. 
<sec/>
Kalle tog ett par danssteg över golvet. Så slog hon sig ned bredvid Angela. 
<sec/>
— Du måste väl ändå medge, att Valborg en trappa upp ser konstig ut. Hon har en stor mage som putar ut som en rund kula och ben som skeva. 
<sec/>
— Hon har ju en växt i magen, sade Angela. 
<sec/>
— Den borde hon operera bort, skrattade Kalle. Hon ser faktiskt ut som om hon vore med barn. Tänk er Strutsarnas förskräckelse, om växten plötsligt visade sig vara en barnunge! Då finge vi väl en kurs i barnavård också. 
<sec/>
Men Angela, som nyss hört Linnéas sorgliga historia, blev blodröd i ansiktet. 
<sec/>
— Valborg är en rar liten människa, sade hon bestämt. Varför skall du skoja med henne? Nu i värmen är det inte så lätt att vara så där tjock. Och ändå är hon alltid vänlig och hjälpsam. 
<sec/>
— Ack, du de ringas och svagas försvarare, mumlade Kalle ironiskt. Håller du på så där litet till, blir du tråkig. 
<sec/>
Angela blev inte sårad. I själva verket kände hon sig ”tråkig”, så snart hon kom tillsammans med dessa pratsamma flickor. Så länge hade hon levat ensam med Petra att hon i denna skara av ungdomar kände sig äldre än någon av dem. De hade varken samma sätt att tänka eller att vara som hon. När hon ibland försökte sig på deras jargong, kände hon äckel för sig själv och längtade efter Stanny eller Linnéa. 
<sec/>
Samma natt vaknade Angela av ett lätt buller. Hon reste sig yrvaken i sängen. Nu urskilde hon i halvmörkret att deras dörr stod öppen. Vad kunde det betyda? 
<sec/>
Angela smög sig upp och trevade sig fram till dörren. Utifrån trappan hörde hon ljudet av snyftningar. I den ljusnande dagern från trapprummets fönster urskilde Angela en vit skepnad på ett av trappstegen. Hon sprang dit. 
<sec/>
Där satt lilla Margit Blomstrand i sin långa nattskjorta. Händerna hade hon slagit om huvudet, och hon vaggade av och an i tröstlös förtvivlan, som om hennes hjärta vore nära att brista. 
<sec/>
— Men, Margit, vad har hänt? utbrast Angela bestört. 
<sec/>
— O, o, tjöt Margit, rör mig inte. Håll dig på avstånd, Angela. Jag är en pestsmittad, en föraktlig varelse. Kom bara inte för nära. 
<sec/>
Trots dessa hotelser satte Angela sig bredvid henne. 
<sec/>
— Men säg mig då vad det är! bad Angela enträget och verkligt uppskakad över denna uppenbarelse i natten. 
<sec/>
Margit lyfte inte på huvudet. 
<sec/>
— Det är ... det är ... stammade hon mellan snyftningarna. 
<sec/>
Plötsligt lyfte hon upp huvudet. 
<sec/>
— Det är pippor, viskade hon dystert. 
<sec/>
— Vad? frågade Angela häpen. 
<sec/>
— Pippor! skrek Margit. Kan du bara tänka dig. I mitt fina hår, som jag alltid varit så mån om. Mitt vackra, älskade hår. Jag kunde inte somna för det var en så besynnerlig klåda i huvudet. Jag rev mig och rev mig. Så blev jag alldeles kall i hela kroppen. Det kändes, som om någonting kröp i håret. Då rusade jag hit och började kamma mig vid fönstret. Och en föll ut, en stor pippa, som sprattlade som en råtta på fönsterbrädet, en grå en med ben och allt. Jag knackade då på Strutsarnas dörr, men de körde ut mig. Och här sitter jag nu. 
<sec/>
— Varför går du inte och lägger dig? sade Angela leende. 
<sec/>
— Lägga mig, är du galen? Lägga mig tillsammans med pipporna! Men jag vet vem jag fått otyget av. Valborg har kliat sig i huvudet här om dagarna. Och jag som bara trodde det var en ovana hon hade. Jo, jag tackar jag. Jag skall döda henne, bara solen går upp. 
<sec/>
— Det skall du inte, sade Angela. Gå och lägg dig. Du väcker ju upp hela huset. 
<sec/>
— Tycker du inte synd om mig, kära lilla du? jämrade sig Margit. Men så är det. Har man pippor i håret, då blir man bara utskrattad. Ingen förstår skammen och lidandet. 
<sec/>
— Kom nu in, sade Angela. Du är ju alldeles kall om händerna, din stackare. 
<sec/>
De båda flickorna smögo sig åter in i sovrummet. 
<sec/>
Angela höll sig en stund vaken och hörde snart den olyckliga Margits jämna snusningar. Då och då snyftade hon till i sömnen och drog tungt efter andan, som om hennes olycka uppenbarade sig för henne också i drömmen. 
<sec/>
Angela låg och tänkte på olika sätt att få bort ohyra, till dess också hon somnade, medan solen smög en strimma av ljus genom den röda rullgardinen. 
<chapter/>

<chaptername>XVIII.</chaptername>

<sec/>
Kalle öppnade dörren till det rum där Angela bodde och ropade: 
<sec/>
— Titta ned, bagarn kommer, tror jag. Erna har gått till båten för att hämta honom. 
<sec/>
Angela låg på knä framför skuffen, där hon hade sina underkläder. Margit satt på en stol med ett omslag av ättika om huvudet. Hon såg tragisk ut. Efter en del rådplägningar på söndagsmorgonen hade hon och Angela kommit överens om att göra ett försök med ättikan. Riken hade grälat på Margit för att hon väckt henne för en sådan bagatell. 
<sec/>
Kalle glömde ett ögonblick bagaren för Margits olycka. Hon var mycket deltagande. 
<sec/>
— Sådana där får man aldrig ur huvudet, sade hon. De trivas. Ättikan stimulerar dem. I ”Tre män i en båt” läste jag att kackerlackor åto sig feta av ett gift man strödde ut för att döda dem. De gödde sig formligen på det och blevo gladare och piggare för varje dag som gick. 
<sec/>
— Men detta är inte kackerlackor, viskade Margit ånyo uppskrämd. 
<sec/>
— Nej, visserligen inte. Men de här äro värre. De vandra och vandra ... 
<sec/>
— Har det kommit några? avbröt Angela dem och reste sig upp. 
<sec/>
— Det är ju därför jag är här, svarade Kalle stött över att inte få fortsätta med sina råd. 
<sec/>
De gingo ut i trapprummet och tittade ned på gårdsplanen. 
<sec/>
— Där äro de, fnittrade Kalle. Men det är ju två herrar. 
<sec/>
Plötsligt tog Kalle ett skutt baklänges. 
<sec/>
— Det är pappa, stönade hon. Han har rest hit för att överraska mig. O, det är väl gräsligt med sådana där överraskningspappor! 
<sec/>
De nykomna hade stannat på gårdsplanen. Angela såg från sin utsiktsplats fröknarna ila nedför trapporna, Riken i ljusblå sidenklänning, Diken i svart. Bagaren gjorde en charmant och djup bugning för de båda damerna, men han kunde inte taga dem i handen, därför att han hade en väldig tårtlåda under vardera armen. Han var en mycket tjock liten man i fladdrande, grå kostym med ett runt, mjöligt ansikte och två glittrande, vänliga ögon. Bredvid honom stod kapten Manderskiöld i en korrekt, mörkblå kavajkostym. Han var starkt solbränd och hade ett par små, koketta, kolsvarta mustascher, icke större än hans ögonbryn, på överläppen. 
<sec/>
— Har han tårtorna med sig? mumlade Kalle. 
<sec/>
— Jo, det vill jag lova, skrattade Margit åter munter. De äro stora som kvarnhjul. En sådan rar gubbe! Han ser ut som om han ätit tårtor hela sitt liv. 
<sec/>
Plötsligt voro de alla där, hela skocken av flickor, i sina ljusa klänningar, bakelsehungriga och med blänkande ögon, som speglade söndagsmorgonens klara solsken. Kalle också. Hon räckte fram en plötsligt tam liten hand till sin far och bad honom vara välkommen. 
<sec/>
I ena gårdshörnet fanns en rund gräsbevuxen upphöjning med ett gammalt mörknat stenbord och stenbänkar runtomkring. Över det sträckte en hundraårig ek sina grenar. Här brukade man dricka kaffe vid festliga tillfällen. 
<sec/>
Bagaren, som titulerades direktör, och kapten Manderskiöld bjödos nu av fröknarna att slå sig ned under trädet. Bagaren lyfte sin bonjourliknande gråa rock, som hade två knappar där bak, och satte sig försiktigt ned, bredde ut benen framför sig, stoppade käppkryckan av förgyllt silver, en gåva av personalen, i munnen och tycktes ha kommit till ro. Kapten Manderskiöld satte sig bredvid honom, rak i ryggen och med allvarsam min. Strutsarna på var sin sida om dem. De sågo alla fyra ut som en nämnd, som sammanträtt för att bedöma flickornas uppförande. 
<sec/>
Men bagaren skulle i så fall varit en jovialisk domare. Med glada blickar mönstrade han de unga, som sprungo av och an mellan köket och gården för att duka kaffebordet. En lade i hast ut en vit duk, en annan bar en skramlande bricka av fat och koppar. Ett svalpar flög ivrigt och oroligt fram och åter över deras huvuden. 
<sec/>
Slutligen kom den stora kaffekannan på bordet. 
<sec/>
— Så där ja, nu ha vi det bra, sade bagaren och tog käppkryckan ur munnen. Nu, mina små pullor, skola vi se efter vad farbror haft med sig. 
<sec/>
Riken snörpte på munnen, som om hon tagit åt sig uttrycket ”pulla”. Hon tyckte bagaren var förfärlig. 
<sec/>
Nu öppnade han askarna och lyfte upp två stora tårtor i utsirade kakpapper. 
<sec/>
— Var och en för med sig vad han har råd till, sade bagaren anspråkslöst, då ett rop av förtjusning hördes från flickorna. 
<sec/>
Tårtorna voro festligt granna i röd och vit glasyr med upptornade frukter och garnerade med grädde. 
<sec/>
Riken lossade litet på sin tillsnörpta mun. 
<sec/>
— Redlichs äro kända för sina läckra bakverk, sade hon artigt. 
<sec/>
— Jojomänsan! svarade bagaren. Inga flugor i mitt bröd! brukar jag säga. 
<sec/>
Flickorna fnittrade åt Rikens förskräckta min. Kapten Manderskiöld stirrade mot något i fjärran. 
<sec/>
Bagaren skar själv för av tårtorna, väldiga bitar, passande till jättebarn. 
<sec/>
— Jag vet nog vad små flickor behöva, som hela veckan levat på sluring, myste han belåtet. 
<sec/>
Nu tog Diken i. 
<sec/>
— Vi försöka lära flickorna att laga god och närande mat, sade hon strängt. 
<sec/>
— Ja ja, sade bagaren. Kan tänka det. Men detsamma som hemma blir det aldrig. 
<sec/>
Plötsligt anade han av fröknarnas tystnad att han kanske icke varit så hövlig och sökte därför gottgöra det genom att lägga en tårtbit på deras tallrik. 
<sec/>
— Inte ont menat, log han. Nog är jag glad för att Erna har kommit till en präktig skola. 
<sec/>
Kapten Manderskiöld vände sig nu till föreståndarinnorna. 
<sec/>
— Sköter Kal ... Sylvia sig? frågade han. 
<sec/>
Kalle tittade oroligt fram mellan ett par flickor. 
<sec/>
Hon önskade innerligt att Riken inte skulle tala om att hon bränt upp steken, som skulle vara till söndagsmiddagen. 
<sec/>
Men Riken var diskret. Hon visste alldeles hur hon skulle taga en pappa, som frågade efter sin dotter. Bagaren brydde sig inte om några underrättelser om sin Erna. Han hade skickat flickan hit för att hon skulle komma i gott sällskap och därför att fröknarnas adliga namn borgade för att det var en fin skola. Han kallade Erna för sitt lilla ”hjärtegryn” och smekte henne öppet inför allt sällskapet. En gång hade han varit springpojke, nu satt han här, en förmögen man med en doft av kaka och goda cigarrer omkring sig, och hade en dotter, som fått gå igenom läroverk och sedan hushållsskola. Det var hans patos att hans barn skulle få en bildad uppfostran och aldrig behöva känna fattigdomen, som han själv genomlidit den. 
<sec/>
Kalle, som såg från bagaren till sin pappa, önskade i detta ögonblick inom sig att hon kunnat byta. Hon hade velat ha Ernas far i stället. 
<sec/>
När tårtorna voro uppätna, tog bagaren till fröknarnas fasa upp en flaska fin konjak ur bröstfickan. 
<sec/>
— Skulle här möjligen kunna finnas ett par små glas? frågade han och blinkade åt kaptenen. Krigsmakten brukar tycka om litet starkt efter det söta. 
<sec/>
— Tack så mycket, direktörn, sade kapten Manderskiöld med värdighet. Jag dricker aldrig sprit före middagen. 
<sec/>
Men hur det var kommo ett par konjaksglas på bordet. Det var Kalle som tjänstvilligt och utan Strutsarnas order sprang efter dem. 
<sec/>
— O, om pappa kunde få sig en riktig bläcka! viskade hon i förbifarten förtjust till Stanny. 
<sec/>
Bagaren slog i glasen till brädden. Kaptenen tog motvilligt ett, och vid bagarens glada ”skål” läppjade han också på drycken. 
<sec/>
Fröknarna sågo högtidligt på. Den ende herre, som brukade besöka dem regelbundet, var församlingens präst, en allvarlig, men ännu ung man med slätrakade kinder och tjocka läppar. Han drack gärna kaffe och läste välsignelsen ovanpå, alltjämt med en sockerbit i munnen. Riken kände sig uppiggad av sina gäster. Då bagaren vände sig mot henne, log hon nu riktigt vänligt. Röken från herrarnas nytända cigarrer omsvävade hennes lockiga huvud och jagade bort myggen och flugorna, som börjat sin dans kring kaffebordet. 
<sec/>
Kaptenen tinade så småningom upp av konjaken. Ingen kunde heller i längden stå emot den snälle bagaren. 
<sec/>
Det blev en lång och glad förmiddag vid kaffebordet. Kaptenen berättade historier på sitt prudentliga sätt. Bagaren slog sig på knäna och sände upp bullrande skrattsalvor. 
<sec/>
Plötsligt sade han: 
<sec/>
— Vet ni, man säger, att jag är mycket lik Karl X Gustav, han som red över Bält och sitter till häst utanför Nordiska museet. 
<sec/>
Alla voro lika förvånade, som om Karl Gustav av Pfalz i egen person plötsligt kommit insprängande på gården. 
<sec/>
— Rider direktören? frågade då kapten Manderskiöld artigt. 
<sec/>
— Ack, jag har inte ridit, sedan jag var pojke, svarade Redlich. Ser ni, för affärernas skull hinner jag sällan vara på landet. Mitt land, det är Blanchs veranda det. Där sitter jag och gumman om aftnarna vid en halva punsch och en kopp kaffe. Det är något av det gamla Stockholm i stämningen där, som jag älskar. Och så de grannaste uppasserskorna i hela staden! — När musiken stämmer i och någon spelevink från Italien eller Österrike, svarthårig och med krokig näsa, lyfter taktpinnen och träden i Kungsträdgården susa och vagga sina gröna kronor och blommorna dofta från alla rabatterna och flickor med ljusa strumpor ranta av och an i allén med sina sjömän ... Då ... ja, det är godsaker det, kapten! 
<sec/>
Bagaren lyfte upp huvudet och fick syn på hushållsskolans vita vallack, som betade utanför staketet på ängen. 
<sec/>
— Nej, men där ha ni ju en häst, utbrast han livad. 
<sec/>
— Pröva den! Försök! skreko flickorna. 
<sec/>
Bagarn reste sig otympligt från bänken. 
<sec/>
— Pu, det känns i baken att man suttit på sten, sade han. Släpp in hästen då. 
<sec/>
Men flickorna voro redan vid grinden. De lockade på den lugna och feta hästen med många uppmuntrande smackningar och tillrop. Den kom långsamt och högtidligt in på planen, ställde sig och nosade med mulen i vädret och skakade på sin gula man, så att bromsarna yrde omkring den. 
<sec/>
— Sitt upp, jag håller i kalufsen, ropade Kalle. 
<sec/>
— Nej, då får lilla vännen allt föra fram den till trappan, log bagarn. Jag är ingen akrobat. 
<sec/>
Och se, han svingade sig upp från trappan och hamnade grensle över den breda hästryggen. Där låg han och höll sig fast med armarna om hästhalsen. 
<sec/>
— Hoppla, smackade flickorna. 
<sec/>
Hästen, ovan vid en sådan ryttare, tog ett par steg framåt. Bagaren reste sig triumferande med sina feta händer nedborrade framför sig. Hästen vände tvärt och satte plötsligt av genom grinden och ut på ängen. Den slängde och svängde med huvudet, bet i luften, gnäggade oroligt och misslynt. 
<sec/>
Flickorna spredo sig över ängen, sprungo hit och dit med glada rop. Bagaren vaggade fram och tillbaka, oformlig och grå, som en av sina egna mjölsäckar. Och kapten Manderskiöld sågs skratta under sin lilla svarta mustasch. 
<sec/>
— Det är verkligen förtjusande, sade han upprepade gånger. 
<sec/>
Angela och Stanny stodo bredvid varandra. 
<sec/>
— Du skulle se Bernard till häst, sade Stanny lågt. 
<sec/>
Och när hon sade det, hade hon med ens Bernard framför sig på ängen. Hans häst och han själv smälte ihop med varandra, samma ädla resning, lyftade hals, fina ben. Men det var Bernard som behärskade djuret, liksom han hemma behärskade hela sin omgivning. 
<sec/>
Nu trillade bagarn av hästen. Ungdomarna ute på ängen rusade till. Där låg han i gräset och blinkade leende mot solen. 
<sec/>
— Har pappa inte gjort sig illa? frågade Erna ivrigt. 
<sec/>
— Å nej! pustade han. Här är härligt i gräset. Och himlen är så blå ovanför mig. 
<sec/>
Ja, himlen var genomskinligt blå. Flickorna tittade upp på himlen och ned på den trinde bagaren. Han hade brett ut armarna, som ville han i sin famn fånga sommardagens lysande skönhet, innan han återvände till punschhalvan och flickorna på Blanchs veranda. 
<sec/>
Fem stycken hjälpte honom på benen igen. 
<sec/>
— Jag har väl glömt att rida, sade han och skakade glatt näven åt hästen, som nu stillsamt betade en bit bort. 
<sec/>
— Men jag hoppas mina små vänner ha haft litet roligt, tillade han hastigt. 
<sec/>
I triumf fördes han tillbaka. 
<sec/>
Alla flickorna följde de två herrarna ned till bryggan. De hurrade friskt, innan båten lade ut. Men det var för bagaren de hurrade. 
<sec/>
De gingo hem igen på vägen utmed vattnet. Över deras huvuden bildade grönskan ett valv. Fåglar flögo upp ur snåren, rasslande med tunga kroppar och utbredda vingar. Tusen liv tycktes leva och ha sin bostad osynliga för människorna. Gamla par promenerade in mot staden efter att ha gjort sin utflykt i omgivningarna, och älskande spatserade arm i arm med lyckliga, drömmande ansikten. 
<sec/>
Förbi dem alla skyndade flickorna i skock, högljutt snattrande och skrattande. De hade haft en fridag, och i morgon var det åter måndag med en väckarklocka som skulle få dem att spritta upp ur deras ljuvliga sömn till en ny vecka av arbete. 
<chapter/>

<chaptername>XIX.</chaptername>

<sec/>
Det var så varmt. Upp mot fönstren i vävsalen växte humle. Dess stora blad bredde ut sig, gåvo trasmattorna på golvet ett oväntat spöklikt mönster och läto sina svarta skuggbarn leka med solglimtarna på väggen mittemot. 
<sec/>
De sex flickorna voro sysselsatta i vävsalen. Linnéa och Nanna fingo ett par garnvindor att muntert snurra, medan Judy och Madeleine satte symaskinerna i gång och Angela och Stanny höllo på att lära sig att väva vid var sin vävstol. 
<sec/>
Mellan de så på olika vis sysselsatta ungdomarna vandrade lärarinnan med det konstgjort ljusa håret. Hon böjde sig över en härva och löste upp en knut eller hon satte sig vid symaskinen och drog Judys lakan rätt igen, så att nålen kunde löpa i en rak linje. Längst dröjde hon hos Stanny och Angela. Nästan ensam hade hon satt upp vävarna, då de andra ju ännu inte kunde något, utan fått nöja sig med att se på och lära sig. Det skulle bli handdukar med glada, röda ränder, vilket var det enklaste att börja med. Men det var inte lätt att få spolen att löpa. Oupphörligt trasslade den in sig i de övre tunna trådarna och satt där inkilad som en liten vit råtta, som vill försvinna. 
<sec/>
Bell dök med långa, smala fingrar ned efter den, satte den åter på rätt plats, gav små råd om hur Stanny skulle få väven jämn i kanterna och bad Angela akta sig för att slå för hårt. Hela Angelas vävstol ruskade ju. 
<sec/>
Angela var blossande röd och mycket road. Hon spände musklerna som vid rodd, satte ut armbågarna i en ovan rörelse och smällde till. Det var trevligt arbete, därför att det syntes hur mycket man gjorde. Väven växte ju under ens händer: grov och full av misslyckade knutar visserligen, men i alla fall en blivande handduk, som skulle kunna användas. 
<sec/>
Det ljöd ett dämpat sorl i det stora rummet. På Bells lektioner hade flickorna rätt att prata. Det var Bell själv, som givit dem denna tillåtelse, därför att hon märkt att arbetet då gick fortare. Strutsarna tilläto inte prat och de hade haft hetsiga samtal med Bell om att hon skämde bort eleverna. Men de måste alltid falla till föga för henne. När hon blev ond, var det som om hennes gyllene hår fylldes av smala ormar, som med utstickande gadd spottade åt Riken och Diken. 
<sec/>
Madeleine och Linnéa sutto bredvid varandra, Madeleine vid symaskinen och Linnéa vid garnvindan. De voro sådana präktiga kontraster, den storvuxna bondflickan med sina lugna, väl avmätta rörelser, och den bleka stadsflickan med sitt trötta rasansikte och nervösa sätt. Bell såg på dem då och då med en snabb, granskande blick, som om de där två just nu fångat hennes särskilda intresse. De pratade. Madeleine höll upp och vände sig till Linnéa. 
<sec/>
— Det irriterar mig förfärligt, det här ljudet, sade hon lätt skorrande. Det är som om tråden ginge genom mina nerver och sydde små pärlor till efterstygn över dem. Begriper du? 
<sec/>
Linnéa skakade på huvudet med en glimt i ögonen. 
<sec/>
— Madeleine överdriver, log hon, hon sade aldrig du till sina kamrater utom till Stanny och Angela. Det är ju bara som Madeleine tror. Madeleine ser ju att duken blir fylld av stygn. 
<sec/>
— Jag menade bildlikt, mumlade Madeleine förargad. Men du tar allt efter bokstaven. Du har visst inga nerver alls. Du är nervlös, som min lilla brorson säger, då han vill säga nervös. 
<sec/>
Linnéas alla tankar ilade genast till hennes lilla flicka. Kunde hon tala riktigt rent nu? Ack, varje dag borde hon varit hos henne och vakat över hennes framsteg. Det var Linnéas far, som velat att hon skulle fara till hushållsskolan. 
<sec/>
— Du också behöver ha en ungdom, hade han sagt på sitt sträva sätt. Du har ju aldrig haft någon. 
<sec/>
Kanske hade han rätt. Men det var hårt att behöva vara en dagsresa borta från lillan. 
<sec/>
— Vad göra ni egentligen, ni lantmänniskor? återtog Madeleine. Gräver du i jorden hela dagen, plockar potatis och skär råg, som man läser i alla bonderomaner? 
<sec/>
Åter log Linnéa. Inte kunde hon tala om för den där flickan vad man sysslade med på landet. Hon skulle ingenting förstå, kanske också taga allt efter bokstaven som Linnéa nyss gjort med hennes ord. När Linnéa satt tillsammans med den välmanikurerade Madeleine, tyckte hon att det luktade jord och våt mylla av hennes egna händer. De voro grova och röda bredvid Madeleines vita och blåådrade. 
<sec/>
Vi äro olika skapta, tänkte hon då. Det är som om Madeleine inte fötts av ett par riktiga människor, utan formats som en kristallvas ur någon genomskinlig massa. 
<sec/>
Nanna bredvid henne mumlade: 
<sec/>
— Jag blir rasande på det här garnet. Det dansar ju, så det gör ont i ögonen. Det är väl ett förbaskat fånigt får, som släppt till det. 
<sec/>
Jaså, du vet i alla fall att garnet kommer från fåren, tänkte Linnéa med en sidoblick på den gängliga flickan. 
<sec/>
Och i detsamma såg Linnéa sig själv med ett stretande får mellan benen. Hon höll hårt fast det. Hennes händer voro heta av djurets kropp, som om hon lagt dem på en ugn. Solen brände ned på ängen. Ett par vita lammungar sprungo oroligt omkring sina mammor. Linnéas far låg på knäna och klippte med en stor sax. Ullen föll runtomkring honom. Fåret bräkte och slog med sin korta svans. 
<sec/>
O, om jag vore där hemma, tänkte Linnéa längtansfullt. Nu har far ingen som hjälper honom med fåren. Och hur kan Gullros må? Skall hon kalva i år också? 
<sec/>
Och så löpte Linnéas tankar åter runt som ett föl i sin lina. Där stod Viola i dörren, skrattande mot solen, höll hon upp sina knubbiga armar, som ville hon omfamna hela världen. En droppe mjölk skälvde på hennes läppar. Nyss hade hon stuckit huvudet djupt ned i mjölkmuggen och druckit sig otörstig. 
<sec/>
Linnéa såg bort mot Angelas plats med ett förläget uttryck. Här hade hon ju ändå funnit vänner. De visste om Viola och frågade alltid så ivrigt efter henne. 
<sec/>
Men Linnéa kunde inte se Angela. Bell stod lutad över henne och hjälpte henne med en tråd, som råkat på villovägar. Linnéa hade misstro till den där lärarinnan. Hon tyckte det var något besynnerligt med henne. Inte bara håret. Ögonen hade en så underligt ruvande blick, som om de lurade på något. Instinktivt kände Linnéa sig rädd, då det där håret snuddade tätt invid Angelas ljusa huvud. Vad var det? En förnimmelse av att Angela på något sätt var i fara. Linnéa kunde inte komma ifrån det. 
<sec/>
I detsamma såg Angela upp och mötte Bells småleende. Hon makade litet på sig i vävstolen. Lärarinnan satte sig bredvid henne. 
<sec/>
— Se här, sade hon. Nu tar man spolen så här och för den upp genom trådarna, förstår du? 
<sec/>
— Jo, viskade Angela. 
<sec/>
— Man får vara försiktig, fortsatte den andra. Spröda trådar brista så lätt. 
<sec/>
Men hon såg på Angelas unga ansikte, som övergjutits av en klar rodnad. Hon flyttade sig närmare den unga och lade sin hand med en smeksam, förtrolig rörelse över hennes. 
<sec/>
— Den lilla handen är väl trött? sade hon långsamt. 
<sec/>
Angela spratt till underligt berörd. Ett par dagar nu hade hon känt Bells ögon på sig. Vad ville hon? Sörjde hon över något och önskade sällskap? Hon var ju så ensam här, eftersom föreståndarinnorna inte tycktes gilla henne. Angelas blick flackade bort mot Stannys plats. Men hon såg bara hennes skuldror och kortklippta hår. Hos Stanny fanns det trygghet och vänskap. När Stanny var nära henne, som Bell nu, blev hon inte orolig och darrande. Ja, hon darrade i hela kroppen bara av att den där kvinnan lade sin hand på hennes. Men så var det också så varmt. Man blev trött och besynnerlig av den här ständigt ljumma luften och det ovana arbetet. 
<sec/>
Nu sade Bell något igen. 
<sec/>
— Kan du inte hälsa på mig på mitt rum någon gång? frågade hon. 
<sec/>
Rösten lät dov, ansträngd, och Angela måste se på henne igen. Hennes ögon lyste, sammandragna, smala som strimmor. Munnen var som ett blodrött streck. Håret kastade en skugga över halva ansiktet, så att andra halvan framträdde onaturligt blek och förstorad som hos en, som har ett lyte. 
<sec/>
— Jag har ett så gott te, fortsatte Bell. Det riktigt doftar. Jag brukar dricka det med citron till i små, tunna kinesiska koppar. Särskilt när Strutsarna varit elaka mot mig, smakar det utmärkt. 
<sec/>
Hon sade själv ”Strutsarna”. Från en lärarinna lät det mera respektlöst än när någon av eleverna sade det. Hon liksom ställde sig på deras sida. Men det gjorde hon ju alltid. Det var därför flickorna tyckte om henne. 
<sec/>
— Tack, sade Angela svagt och drog undan sin hand. Visst skulle jag tycka det vore roligt att få komma in till fröken. Får jag taga Stanny med mig? 
<sec/>
— Ni hålla mycket av varandra? 
<sec/>
Frågan kom snabbt och underfundigt, det lät som om hon ville veta något mera. 
<sec/>
— Ja, vi tycka om varandra, sade Angela allvarsamt. Jag har ingen annan vän här. 
<sec/>
— Det är rätt, sade Bell kort. Man skall ha en, bara en, och så kan man förtro varandra allt. Är det inte så? 
<sec/>
Angela nickade stumt. Och återigen undrade hon, vad den andra kunde vilja henne. 
<sec/>
Stanny stod plötsligt bredvid dem. 
<sec/>
— Kom och hjälp mig, sade hon. Nu är det galet igen, fröken. 
<sec/>
Bell gick till Stanny s vävstol. Stanny böjde sig hastigt över Angela. 
<sec/>
— Vad sade hon? viskade Stanny. 
<sec/>
En sekund tyckte sig Angela i Stannys ögon skymta en glimt av svartsjuka. 
<sec/>
— Ingenting alls, svarade Angela med låtsad likgiltighet. 
<sec/>
Men Angelas hjärta slog oroligt. Med ens hade hon beslutat att hon inte skulle tala om för Stanny att Bell bett henne besöka sig. 
<chapter/>

<chaptername>XX.</chaptername>

<sec/>
Bell bodde högst uppe i huset. En smal korridor skilde hennes rum från fröknarnas. Men hennes rum var icke stort som deras, en liten skrubb bara med ett lågt fönster, varifrån man hade utsikt över trädgården och Mälaren. 
<sec/>
— En lärarinna, som hela dagen är sysselsatt, behöver icke sitt rum så mycket, hade Diken förklarat, då Bell sett förvånad ut, när hon första gången slog upp dörren till sin kammare. 
<sec/>
Men Bell behövde mycket väl ett ensamt och vackert rum att fly till efter tröttsamma timmar, en vrå att vila ut i och där hon ostörd kunde vara sig själv. Så hade hon av det trånga utrymmet sökt skapa något vackert. Det hade inte lyckats riktigt, men sådant det blivit bjöd det ändå ögonen en orolig skönhet, som tillfredsställde Bell något så när. I sin koffert hade hon haft med sig några schalar och kuddar och småsaker, som lyste upp det torftiga bohaget. Från vinden släpade hon ned en ganska förfallen skärm och kastade över den en glad sidenschal broderad med blommor. Ottomanen, där hon låg, strödde hon full med kuddar. På ett smalt bord stod en liten elektrisk lampa i form av en genomskinlig orkidé, och gardinerna fäste hon upp med sidenrosetter. 
<sec/>
Bell skaffade sig också en bokhylla och fyllde den med de böcker hon fört med sig: franska kärleksromaner, Shakespeares arbeten, översatta kriminalberättelser i grälla och sensationsutlovande omslag, teosofi, reseskildringar från Indien, en brokig blandning, som slukades av en kvinna, vilken icke hade ro ens när hon läste. I en skål på skrivbordet hade hon rökelse. Hon tände de grå kornen, när huset tycktes svälla av stekos, som trängde upp till hennes rum. 
<sec/>
Stilla aftnar, när dagens arbete var slut, låg Bell tillbakalutad bland sina kuddar och stirrade tankfullt på den smala ljusblå rökpelaren, som steg upp från skålen och fyllde hennes lilla boning med en sällsam doft. Då såg hon genom rökmolnen en gotisk katedrals dunkla valv och de unga korgossarna knäböjande kring kapellens altare eller svängande sina rökelsekar mellan smala gosshänder. Och hon hörde det eviga, sorlande mumlet av bönerna och klara röster som mässade. Insvept i sin blå mantel höjde sig jungfru Maria milt och tåligt leende med en mun som himlen kysst. Ja, hon var kvinna, världarnas härskarinna, en kvinna med vita lemmar och ett hjärta, som droppade blod, därför att lidandet trängt sitt svärd igenom det. Jordens kvinnor lade sina bekymmer i hennes knä. Jordens män ägnade henne sin dyrkan. 
<sec/>
Bell hade en gång varit i Italien. Hon hade rest med en ung, klen flicka, som överlämnats i hennes vård. I en exalterad stämning hade de besökt kyrkorna. Den yngre kvinnan hade trott att ett under skulle ske, att jungfru Maria skulle stiga ned och hela hennes lidande hjärta. Bell kunde ännu se henne, där hon knäböjde med ett radband av ametister mellan sina händer: en späd gestalt med ett vackert huvud böjt på en fin och smal hals. I förnamn hette hon Cecilia. Hennes far var svensk, men modern fransyska, och hon hade uppfostrats i den katolska tron. 
<sec/>
Bell var icke katolik, och fastän hon många gånger frestats att övergå till den katolska läran, kunde hon icke besluta sig riktigt därför. Men ceremonierna, musiken, hela det vackra skådespelet intog henne. Den tiden hade hon levat i en ständig yrsel av rökelsemolnen, som tycktes sväva kring Cecilias gestalt. Bell hade älskat Cecilia. Hon kunde icke hjälpa det. Hon såg på kvinnorna, som en man ser på dem: med begärelse och heta önskningar. För henne var det helt naturligt att åtrå en ung kvinna, vilkens kropp blommade och doftade. Hon var född med denna förbannelse i sitt blod, men hade hon i tid blivit rätt ledd, kanske hon aldrig vaknat till insikt om denna sin natur. 
<sec/>
Bell var ett hittebarn. Av en mor, som hon icke någonsin fick lära känna, men som hon förr ofta drömt om, hade hon kastats in på ett hem för små föräldralösa strax utanför huvudstaden. Här hade hon vuxit upp och blivit till en trotsig flicka med stora, oroliga ögon i ett magert, hungrigt ansikte. 
<sec/>
Föreståndarinnan för hemmet var en fyllig dam med breda, feta händer, vilka hade gropar för varje finger, likt små uttorkade insjöar. På pekfingret satt en förvriden nagel, som hon haft sedan födelsen. Bell mindes bara dessa händer, när hon tänkte på föreståndarinnan. Hennes barndoms första hetsande upplevelser voro förbundna med dem. Hon hade fått stryk av de knubbiga och loja händerna. Föreståndarinnan uppfostrade henne med stryk, därför att hon fann att goda ord och förmaningar inte hjälpte. 
<sec/>
— Det är ett hårt sinne, brukade hon säga om Bell. 
<sec/>
Ack, hon kände ju inte alls den lilla! Ur den första förskräckliga rädslan för att få stryk växte så småningom upp ett underligt begär därefter. Ett rasande, kittlande begär, som gjorde hennes strupe torr och brännande och som jagade henne ända in i nattens drömmar. När föreståndarinnan fingrade på knappen till hennes byxor, klängde hon sig fast vid henne, snyftande, med vidöppna ögon och ryckande som i spasmer. Skammen, blygselkänslan, allt smalt bort för denna längtan efter den svidande smärta de där händerna tillfogade henne. Hon krängde och vred sig över föreståndarinnans knän blott för att i allt högre grad få känna njutningen av rappen, hettan i kroppen, de bultande pulsslagen. Hon begick handlingar, vilka stämplades som okynne och elakhet, endast för att ånyo skälvande få ledas fram till föreståndarinnan och mottaga straffet. 
<sec/>
Ingen förstod det perversa barnet. Bland de andra föräldralösa strök hon omkring som en hundvalp med öron som alltid lyssnande stodo på spänn och med skyggt inställsamma och förstulet smekande rörelser. 
<sec/>
När Bell var tolv år, kom en vänlig änkefru till barnhemmet för att söka sig en fosterdotter. Kanske rördes hon av Bells stora ögon och den bedjande, trånande blicken i dem. Möjligen gjorde också andra orsaker, att hon av alla barnen valde just Bell. 
<sec/>
Nu kom Bell till Stockholm och fick en bildad uppfostran. Men hon längtade alltid tillbaka. Hon liknade en av dessa ljust röda blommor, som trivas i kärren och slingra sina slemmiga rötter allt djupare ned i dyn. De blomma i solskenet med huvudena ovanför den blanka vattenytan, medan de hämta all sin näring och allt sitt liv från den underjordiska och mörka ruttenhet, som de stå fast i. Likt dessa blommor levde Bell ett dubbelliv, tvingad därtill av dunkla drifter och av den miljö hon vuxit upp ur. 
<sec/>
Uppe i solskenet och värmen fick hon lära sig mycket, och hon fattade snabbt och hade en förunderlig anpassningsförmåga. Men kamraterna tyckte illa om henne och misstrodde hennes inställsamhet, som om de väntat att hon i nästa sekund skulle sticka fram en vass tand och bita dem. Hennes fostermor, änkefru Wenden, skämde däremot bort henne och lät henne nästan alltid köpa de små lyxsaker, som flickan ständigt tycktes längta efter. Denna hennes beskyddarinna var dock alls icke förmögen. Men måhända dyrkade hon i fosterdottern den bortgångne makens minne, måhända värmdes hon också av drömmen att en mänsklig varelse på ett eller annat vis skulle fortsätta hans och hennes släkt, vars namn var dömt att utslockna. Det vissa är, att hon själv efter mannens död behövde någon att känna sig avhållen av och själv få hålla av. Och fru Wenden höll av Bell, vilkens förnamn var som en klocklikt klingande ungdomlig förkortning av hennes eget gammalmodiga, av ingen längre burna förnamn Arabella. 
<sec/>
Kanske låg det därför intet till grund för de rykten, som kommit till fröknarna Strussenhielms kännedom, utan hade fru Wenden blott tagit ett fosterbarn, emedan hon var så ensam och hoppades att den lilla skulle växa upp och i sin tur vedergälla denna vänlighet med att se om henne på hennes ålderdom. Hon hade kanske beräknat detta ungefär på samma sätt, som när man köper en livränta och sedan längtar till den tid, då den skall falla ut och man skall få igen de mödosamt inbetalta årspremierna. Men i detta fall blev ingenting som fru Wenden önskat. 
<sec/>
En dag då Bell var aderton år och nyligen slutat skolan, uppenbarade sig i förmaket hos fru Wenden en ung kvinna med ett spänt och glupskt rovfågelsansikte. Hon doftade av någon billig parfym och slog sig nonchalant ned på en av fru Wendens gammaldags röda schaggstolar. Jungfrun hade släppt in henne, därför att den besökande sagt att fru Wenden väntade henne. 
<sec/>
— Vad vill ni mig? frågade fru Wenden häpen och rätade ofrivilligt på sin lilla person. 
<sec/>
— Nå, vad ger fru Wenden mig? sade den andra fräckt. 
<sec/>
Hon hade en vit fjäderboa, som hon svängt om halsen. Den föreföll att ha varit ute i regnväder, och ett par av dess fjädrar klibbade mot kvinnans hud, så att det såg ut, som om de växte på hennes kropp. 
<sec/>
— Ja, vad ger ni mig? upprepade hon gällt, nästan muntert, när hon märkte fru Wendens rörelse av oro vid orden. Jag förstår att jag kommer i grevens tid. Har inte Bell sagt något? 
<sec/>
— Bell? eftersade fru Wenden som i en dröm. 
<sec/>
Kände Bell verkligen den där människan? Hur var det möjligt? 
<sec/>
— Ja, Bell ja, härmade den andra grymt. Hon är just en skön juvel, er skyddsling. Jag har en liten syster, och det är för hennes skull jag är här. Hon brukar hjälpa till i flickskolan, där Bell gick. Vi ha inga pengar och inte något elegant hem vi. Min lilla syster, Maj heter hon, städar i klassrummen, när skolan är slut. Hon är mycket nätt, Maj, det hör till historien. Och bara femton år, det hör också till. Bell fann henne en gång, när hon vände tillbaka till klassrummet för att hämta någon bok, som hon glömt. Vet ni hurdan Bell är? 
<sec/>
Frågan kom snabbt, och fru Wenden, som hade svårt att följa med den andras ordström, satt orörlig som förut. 
<sec/>
— Nej, jag kan just tro det, fortsatte kvinnan. Där har ni suttit i er soffa av plysch och inte haft en aning ... Bell tycker om flickor. 
<sec/>
Fru Wenden drog efter andan. Den andra sade det där på ett sätt som ... Fru Wenden erinrade sig med ens en massa saker om otillbörliga förhållanden. Tidningarnas notiser om sedlighetsbrott mot naturen, fast de gällde ju alltid det andra könet, stodo med spärrad stil för hennes inre syn. Men hon behärskade sig ännu. 
<sec/>
— Alla unga flickor tycka väl om varandra, sade hon nu leende. Det hör till den åldern. 
<sec/>
Den andra stirrade på fru Wenden och brast så i gapskratt. Det var ett mycket obehagligt skratt, tyckte fru Wenden. Det fyllde det gammaldags rummet och smetade en imma av oren andedräkt över alla sakerna där. 
<sec/>
— Ni är bestämt naiv, sade kvinnan fräckt. Bell har förfört min lilla syster. 
<sec/>
Fru Wenden såg framför sig. Framför henne på bordet stod ett fotografi av en liten flicka med stora och hungriga ögon i ett avmagrat ansikte. Så hade Bell sett ut, när hon kom till fru Wendens hem. Nu var hon annorlunda, en ung dam, välklädd och med ett behagligt väsen. Fru Wenden förstod nu vad den andra talade om. Hon förstod det med ansträngning och en känsla av yrsel. Vid de där sista orden tyckte sig fru Wenden höra en dörr som sakta knarrade. Lyssnade Bell? Kanske stod hon just nu i en dörrspringa, spejande på dem med blekt ansikte? Den där sakta knarrningen från en dörr, som försiktigt sköts upp, gav fru Wenden en plötslig stöt för hjärtat. Bell hade ont samvete. Hon måste ha gjort något rysligt orätt. 
<sec/>
— Jag är ledsen, stammade hon. Är er syster sjuk? 
<sec/>
Den andra betraktade henne slugt, sökande efter en sårbar punkt. 
<sec/>
— Ni har uppfostrat Bell här, eller hur? sade hon slutligen. Ni har strött gåvor över henne, skämt bort henne och varit så dum eller slö, att ni låtit er nöja med det där ömma, smilande ansiktet hon satt upp. Hela sista tiden har hon lurat er. Under ett år har hon givit alla era presenter till min syster, fast det var då en futtig hjälp och ersättning. Vad skall min syster till exempel göra med den där medaljongen med ert porträtt i? 
<sec/>
Ur sin ficka tog kvinnan fram en medaljong på en kedja och lät den långsamt dingla i luften. Fru Wenden kände väl igen sin medaljong. Den var ett minne. Hon hade fått den, då hon konfirmerades. Hon började med ens skälva av förskräckelse. Kvinnan hade äntligen träffat hennes ömma punkt. 
<sec/>
— Den här medaljongen är ingenting för mig, fortsatte den andra hårt. Jag har riktiga bevis. Och jag tänker draga dem inför skolföreståndarinnan. Det som hänt kommer att bli känt av alla. Ni skall inte kunna gå ut i sällskap utan att mötas av viskningar: där är den där som skyddar den otuktiga skolflickan ... 
<sec/>
Hon begagnade med flit detta uttryck för att den gamla damen äntligen skulle få klart för sig vad det gällde. Nu började också fru Wenden gråta. 
<sec/>
— Säg ingenting mer, mumlade hon. Jag begriper inte riktigt. Men ni har väl rätt ... Jag har hört någon gång om ... om sådant. Jag trodde inte att det fanns ... Har min lilla Bell betett sig så illa mot er syster? Vad kan jag göra? Ni får inte tala om det för någon. 
<sec/>
Kvinnan log ömkande och triumferande på en gång. 
<sec/>
— Jag trodde väl det skulle klarna! Ni kan ju ge mig en liten ersättning, så skall jag tiga, sade hon, med ens affärsmässig. 
<sec/>
Fru Wenden steg långsamt upp. Detta var således en utpresserska, och hon kunde ingenting göra. Hon var fullt på det klara med saken nu. Hennes hus, hennes döde mans hem, finge icke vanäras. Hon måste köpa sig fri. Hon frågade inte efter bevisen. Den andras rovfågelsansikte, hur obehagligt det än var, hade en prägel av beslutsamhet och stridslust, som inte var att misstaga sig på. Och Bell hade givit bort medaljongen, som hon lovat att ständigt bära innanför blusen. Hon hade ljugit och levat ett hemligt liv, som fru Wenden, som varit så god mot henne, icke haft en aning om. 
<sec/>
Nu nämnde den andra summan. Det var en stor summa för fru Wenden. Hon sade sammanbitet: 
<sec/>
— Jag skall skicka er vad ni begär. Och gå nu. Gå nu! 
<sec/>
Hon skrek det i förtvivlan och besvikelse. Kvinnan gick långsamt mot dörren. När hon stängde den efter sig, fastnade hennes fjäderboa mellan dörren och väggen. Ett ögonblick hängde den där vit och slokande, till dess den med ett ryck av kvinnans otåliga hand kom loss och försvann. Ett par solkiga fjädrar föllo ned på mattan. Det var, som om kvinnan med rovfågelsansiktet lämnat ett par fläckar av orenlighet efter sig, då hon flög bort igen. 
<sec/>
Fru Wenden gick som i dvala den dagen. Hon skickade själv av pengarna till den adress den andra uppgivit. När hon kom hem igen, sjönk hon ned i soffan. Bell hade hon icke sett till, och hon ville inte heller se henne. Hon fingrade på medaljongen, som låg kvar på bordet framför henne. 
<sec/>
Långt innan skymningen smög sig fram den dagen var det skumt omkring fru Wenden. 
<sec/>
Bell var hela tiden ute. Hon hade lyssnat och rusat sin väg i full förskräckelse. Medan hon drev omkring på gatorna, grubblade hon över vad hon nu skulle göra. Hon ville fly och slippa förhöret. Hon bävade för att tala om hela sanningen. När hon tänkte detta, stannade hon plötsligt. Hon befann sig på en gata, som hon aldrig mindes sig ha vandrat på förut. Det var en förstadsgata på norr. I det bleka aftonljuset låg den framför Bells ögon kall och grå, rak och oändlig, kantad av höga hus. På de båda trottoarerna rörde sig människor. Bell tyckte att de alla hade svarta kläder. Deras ansikten skeno vita under svarta hattar, ur rockärmarna stucko deras stora vita händer fram. 
<sec/>
Hon började med het uppmärksamhet granska dessa svarta och vita varelser, vilka hon mötte eller som gledo förbi henne bakifrån. Hon kände sig själv brottslig, och därför tyckte hon att de sågo brottsliga ut. Några hade knyten eller korgar i händerna. Vad dolde de i dem? Saker som de lurat till sig eller stulit? Varför hade de eljes så bråttom? Men de som gingo tomhänta hade stora hjärtan fyllda av synd. Deras hjärtan ömmade som onda bölder under kläderna. 
<sec/>
Två flickor kommo ut från en port, som med en suck åter slöt sig efter dem. De gingo förbi Bell med armarna slingrade om varandra. Deras fötter hade samma takt, deras huvuden voro lutade tätt intill varandra, som om de suttit på en kropp. Och dessa två flickor svällde inför Bells ögon och tycktes med ens fylla hela gatan. Deras höfter vaggade smidigt, och ur dem höjde sig de smala midjorna och där ovanför de runda axlarna och sist huvudena sträckta på tunna halsar. Under de svarta silkesstrumporna skimrade huden, och klackarna trummade fram ett ropande eko ur gatans stenar. 
<sec/>
Bell blinkade nervöst och följde långsamt efter dem. Hon tyckte att hon för varje steg sjönk ned så att hon med möda lyfte fötterna. 
<sec/>
Där hade hon nu framför sig allt det, som lockade henne hos kvinnorna. Men dessa två lämnade henne ändå kall, därför att de inte voro Maj. Alltid var det något särskilt hos en ung kvinna, som måste finnas för att förtrolla Bell. En sömndrucken, lättjefull blick, en plötslig, lyftande rörelse full av behag, en lekande, svagt blå skugga under brösten. Och åter var tanken över henne: 
<sec/>
Hon måste berätta hela sanningen för sin gamla vän. 
<sec/>
Sanningen och lögnen, de voro ju lika varandra som de där två unga gatstrykerskorna framför henne. För henne, Bell, åtminstone, sammanslingrade, omöjliga att skilja åt. Lögnens lem grep om sanningens och ville inte släppa taget. Maj hade förrått henne. Vad var det då för ord hon sagt till sin syster, ord som liknade sanningen, som gåvo lögnen sanningens dräkt? 
<sec/>
Nu hade hon kommit helt nära de två andra. De vände sig tvärt om, som om de anat att någon spionerade på dem. Två munnar med skarpslipade tänder skrattade mot Bell. Vassa blickar förföljde henne, när hon gick vidare. 
<sec/>
Och med ens tyckte hon att alla de svartklädda varelserna, som nu åter döko upp på gatan och kommo ut från husen med ljudet av suckande dörrar bakom sig, bildade kedja för att omringa henne. De mumlade hotande att hon skulle tala sanning. Men själva voro de svarta som lögner. 
<sec/>
Då flydde hon. Och in i hennes hjärta kastade plötsligt aftonlampan hemma på salongsbordet sitt stilla sken. Hon längtade dit, därför att där var ro och ljuvlig frid. 
<sec/>
Men när hon steg in i salongen, satt fru Wenden död i den röda schaggsoffan. Medaljongen hade hon ännu i handen. 
<sec/>
Hon hade dött av hjärtförlamning, sade läkaren sedan. Men Bell förstod att hennes hjärta hade brustit av sorg över fosterdottern. 
<sec/>
Efter den gamla fick Bell en smula pengar, så att hon kunde leva vidare. Hon gick igenom en skola för att bli lärarinna i handarbete och slöjd. Hennes beskyddarinna hade velat det så, och nu måste hon ju, för sent, minnas alla hennes önskningar. 
<sec/>
En slump, en lycklig händelse, förde henne tillsammans med Cecilia: den vackra Cecilia, som blott hade levat för att dö ifrån Bell och sedan åter lämna henne ensam. 
<sec/>
Då hade Bell lyft upp livets börda och börjat arbeta. Hon ville icke mera minnas. Och så kom Angela emot henne. Något i Angelas blick och rörelser väckte minnet av Cecilia. Hjärtat drog sig smärtsamt samman för att på nytt släppa fram blossande rött blod. 
<chapter/>

<chaptername>XXI.</chaptername>

<sec/>
Det arbetslag, till vilket Stanny och Angela hörde, satt vid köksbordet en het förmiddag i slutet av juli och lyssnade till fröken Dikens föreläsning om olika sätt att tillaga soppor på. Hon stod mycket stel och rak framme vid svarta tavlan, som var placerad vid ena väggen, och tecknade emellanåt med prydlig stil upp ett recept på tavlan, vilket flickorna då genast skrevo av i sina tjocka anteckningsböcker. 
<sec/>
Stanny och Angela sutto bredvid varandra. Deras fingrar och armbågar snuddade ibland vid varandras. Då sågo de upp leende och deras ögon möttes. De hade båda varit uppe sedan sex på morgonen. Det hade varit nästan omöjligt att få eld i spisen denna morgon, och de hade tömt en halv kanna fotogen över veden. En stor, rasande låga hade plötsligt slagit upp, och Stanny, som ej nog fort dragit sig undan, hade varit nära att bli svedd. Sedan hade de öppnat alla fönster för att den förrädiska fotogenlukten skulle försvinna. Riken hade inte grälat på dem, när hon kom ned, men hon hade sett misstänksam ut. Detta skrattade de åt nu. 
<sec/>
Framför Dikens fötter låg terriern och tittade under lugg upp på henne. Hans liv hade blivit mycket osäkert bland alla dessa flickor, som ibland smekte honom och gåvo honom godbitar och ibland från den höga bryggan knuffade honom rätt ned i Mälaren. 
<sec/>
Nu lyfte han huvudet och morrade litet. Det var en tik som strök omkring utanför fönstren. För ett par kvällar sedan hade den kommit springande fram till gården, en ettårig, ljusbrun stövare. Den sökte sig till flickorna, som sutto på verandan, gnällde en smula, strök sig mot deras kjolar med smekande rörelser och satte sig slutligen upprätt på två ben med de lyfta tassarna i vädret och tiggande bruna ögon. Fröknarna hade velat köra bort den, men flickorna bådo för den. Så fick den stanna. Ingen visste vem dess herre var. Kanske någon nere i staden, som rest bort. En jakthund fick egentligen inte ströva omkring så där fritt, men vem ville binda den? Inte de förtjusta flickorna. 
<sec/>
Den sov på verandan med huvudet mot tassarna och svansen i en graciös sväng runt benen. En förnäm liten fröken, som funnit behag i stället. Terriern nosade först misstänksamt omkring den och blev sedan vänskaplig. 
<sec/>
— Man låter smör och mjöl fräsa i en panna på sakta eld, ljöd nu Dikens torra röst. 
<sec/>
De ljusa och mörka huvudena böjde sig lydigt över böckerna. Pennorna raspade ivrigt. 
<sec/>
— Sedan späder man med vatten ... 
<sec/>
— O, vad jag är törstig, viskade någon. 
<sec/>
Ett lågt fnitter hördes. Nanna gapade med öppen mun, som om hon sett en iskall dryck flyga sig till mötes i luften. Terriern gläfste till och slöt hastigt käkarna om en surrande fluga. 
<sec/>
Stanny skrev i sin anteckningsbok: 
<sec/>
”spädes med ... Få vi bada sedan, älskade Angela?” 
<sec/>
Hon lade boken på sned så att Angela kunde läsa. Angela nickade utan att se på henne. 
<sec/>
Äntligen strök fröken Diken med svampen över tavlan. Punkt! Slut! Hela rummet fylldes av flickornas glada små utrop av lättnad. De hade fritt nu. Hastigt städade de efter sig på bordet och rusade sedan upp efter sina handdukar. 
<sec/>
Fröken Diken stod i fönstret och såg hela den ljusblå flocken rasa nedför sluttningen med terriern i hälarna på sig. Hon suckade litet. Det var så varmt i köket. På en flugfångare, som hängde ned från taket över hennes huvud, surrade det sakta av döende flugor. Sommaren var alltid tråkig och flickorna så bråkiga. 
<sec/>
Riken kom in med beskäftigt svängande kjol. Hennes kjolar svängde alltid om hennes smala ben. Hon rörde sig så hastigt även i värmen. Nu ställde hon sig bredvid Diken. 
<sec/>
— Jag hade brev från Nelly i dag, sade hon. Hon tycker vi kunde komma till henne en tid. Vår syster har aldrig riktigt fattat, att vi inte så där med ens kunna bli lediga. Hon sitter där på sin stora egendom ... Fast nog vore det härligt att få leva herrgårdsliv ett tag. 
<sec/>
Diken nickade. Hon tänkte på ett handarbete, en stor duk, som hon börjat förra sommaren och som väl aldrig skulle bli färdig. Å, att sitta på en trädgårdssoffa under ett stort träd och sy, medan en liten prydligt klädd jungfru bar ut saft och vatten och kakor till en! Men hon ville inte öka Rikens barnsliga längtan, som sträckte sig mot samma mål, därför sade hon: 
<sec/>
— Vår lilla hund börjar bli alltför bortskämd. I går visslade jag och den kom inte. 
<sec/>
— Det är den där hyndans skull, sade Riken dystert. Jag tror vår lille älskling blivit kär. Jag såg en ... en ruskig scen på gårdsplanen i går afton, just när jag skulle upp och lägga mig. 
<sec/>
Bådas ansikten rynkades ofrivilligt. Fröken Dikens kinder blevo helt bleka. Vad rörde sig inom henne? Var hon svartsjuk? 
<sec/>
— Det är gräsligt med sommaren, utbrast hon. 
<sec/>
— Ja, gräsligt med sommaren! upprepade Riken som ett eko. 
<sec/>
Hon såg nedåt vägen. En svartklädd gestalt skymtade, närmande sig med långsamma steg. 
<sec/>
— Nej, se pastorn kommer hit, kvittrade Riken med glad röst. Då får jag sätta på kaffet. 
<sec/>
Hon skyndade till spisen och lyfte den blänkande kaffekokaren av koppar. När hon böjde sig över den, återgavs hennes eget ansikte i det kupiga locket: stort, pussigt, med små kisande hål till ögon simmade det omkring i kopparn. Och den snälla lilla Riken ryggade själv tillbaka för det lystna satyrgrin, som plötsligt blänkte emot henne, när hon nu lyfte locket för att lägga på det malda kaffet. 
<chapter/>

<chaptername>XXII.</chaptername>

<sec/>
Sjön skvalpade sakta mot en röd och vit roddbåt, som låg fastbunden vid bryggan. Solstrålarna studsade mot båtens välvda sidor och kastade darrande ringar av ljus ned i vattnet ända till den gula, refflade sandbottnen. Det var ett jagande spel av skuggor och ljus, som om en trollspegel gått i tusen bitar, vilka sjönko och kommo upp till ytan igen och aldrig ville sluta med sin glada lek. 
<sec/>
Nu kom något nytt till: en hel rad av vita flickben trängde ned i vattnet, som svagt sjungande slöt sig om dem. Flickorna där uppe på bryggan sutto med böjda huvuden och händerna på knäna och tittade leende ned i sjön. Deras fötter djupt under dem förstorades på ett skrattretande sätt, tårna spretade, vaderna svällde. Vristen var en ostkupa. 
<sec/>
— Titta på mig! skrek någon. 
<sec/>
Huvudena vändes genast. Det var Margit Blomstrand som kom balanserande på bryggans räcke. Hon höll ut armarna, som gungade och slogo med sträckta händer som späda vingar. Kroppen sken vit och blank. Men under armarna och mellan benen ruvade svarta skuggor, som kommo magen och brösten att svänga ut i rundade kurvor. Hon sprang framåt, stolt medveten om sin skönhet. Himlen spände sig bakom henne. Det såg ut, som om den lysande flickkroppen stigit rätt ut ur den med svalkan från ett ljust sommarmoln ännu över sig. 
<sec/>
Nu dök hon på huvudet ned i böljorna. Strax därpå syntes hennes skrattande ansikte med håret åtsmetat över pannan och öronen höja sig igen. Hon viftade till de andra och började simma utåt. 
<sec/>
Angela satt där och log med blanka ögon mot solen. Just nu tänkte hon på hur hon som barn en gång badat med Elsa, kusinernas lärarinna. Hur förskräckt hade hon inte blivit, då denna plötsligt låtit sin stora kvinnokropp komma till synes! Hon hade gått över gräset så tungt med svällande lår och en jättelik bak. En vidrig syn, som i flera år gjort Angela rädd för att se nakna människor. 
<sec/>
De unga flickorna här begagnade heller aldrig baddräkt. Men de sågo ju vackra ut, kanske för att de ännu voro så unga. 
<sec/>
— Kom, Stanny, sade Angela. 
<sec/>
Hand i hand vadade de ut. Sanden kittlade deras fötter. Solen brände dem hett i nacken. Vattnet steg. Det smekte dem ljumt och lent. Nu sträckte de ut armarna, alltjämt utan att släppa taget om varandras händer, och doppade sig. 
<sec/>
När de sågo vattenytan nästan i bredd med ögonen, var den ett enda oroligt glitter, som bländade dem. 
<sec/>
Den lilla terriern hoppade skällande på stranden. Flickornas prat och skratt slogo högt i luften. 
<sec/>
— Se ett moln i vattnet! ropade Stanny. 
<sec/>
De tittade upp, och där uppe på den nyss så klara himlen utbredde sig nu ett grått moln, hastigt vidgande sig likt en svamp som fylles med vatten. Det uppslukade solen, gömde den, så att den glittrande sjön slocknade och blev svart. En kall vind kom ilande och stötte emot den heta, stillastående luften på stranden. 
<sec/>
Angela och Stanny döko rysande ned igen. 
<sec/>
Då hörde de ett rop långt ute. Det var Margit. Ingen hade kommit ihåg henne. Hennes huvud syntes som en svart prick. Hon ropade igen. Ropet ekade, och svaret kom dröjande och svagt från andra sidan björkdungen. Det var som om en tvillingsyster till Margit med samma röst som hon ropat att hon skulle ila till hennes hjälp. 
<sec/>
Innan de förskräckta flickorna hunnit göra något, kastade sig en lång, kraftig gestalt i och började med kraftiga simtag plöja genom vågorna. Det var Linnéa. 
<sec/>
Ett par av ungdomarna sköto ut båten. Äntligen fingo de den lös, men då hade de glömt årorna i båthuset och måste springa efter dem, innan de kunde ro ut. 
<sec/>
Några voro i vattnet och togo hjälplöst några simtag. Men ingen var en sådan duktig simmerska som Linnéa. De andra stodo nakna och frysande på bryggan under det grå molnet. Också deras kroppar fingo i den underliga belysningen en grå och livlös färgton. 
<sec/>
Innan båten hunnit fram, var Linnéa hos Margit. 
<sec/>
Angela såg hur hon kämpade med henne där ute. Nu döko de båda huvudena ned, så kommo de åter upp. Linnéa tycktes ha lagt sig på rygg och simmade, dragande Margit efter sig. Till sist voro de då vid båten och halades upp av två flickor, som skälvde mera än de andra, vilka varit nära att drunkna. 
<sec/>
Linnéa bar Margit i land. Hon vilade lätt som ett litet barn i den storvuxna bondflickans famn. Hon var blå i ansiktet och snyftade, tätt tryckt mot Linnéa, som hon inte ville släppa, liksom om hon ännu känt djupet inunder sig. 
<sec/>
Linnéa lade henne försiktigt ned på stranden och masserade henne kraftigt. Blodet återvände till Margits kinder. Hon log. 
<sec/>
— Tack! sade hon. 
<sec/>
Så slog hon plötsligt armarna om Linnéas nacke och kysste henne på kinden. 
<sec/>
Linnéa reste sig upp och såg sig häpen omkring. 
<sec/>
— Hon fick kramp, sade hon kort. 
<sec/>
Så gick hon bort och klädde på sig. 
<sec/>
När Angela och hon sedan voro på väg hem, frågade Angela nästan blygt: 
<sec/>
— Hur har du lärt dig allt det där, Linnéa? 
<sec/>
Linnéa såg ned på henne. Hennes kloka grå ögon lyste till litet. 
<sec/>
— Det är far, som lärt mig, svarade hon. Han brukar säga, att det alltid blir något tillfälle att rädda en människa från döden, och då får man inte stå rådlös. 
<sec/>
Hon sade det enkelt och kort. För henne var det alldeles naturligt att utsätta sig själv för fara. Ingen av de andra hade vågat det. 
<sec/>
Men uppe i det gemensamma sovrummet fantiserade den kvällen lilla Margit Blomstrand om döden. Ingen sensation fick för henne passera obemärkt förbi. En gång var det pippor i håret. Nu var det drunkningsdöden. 
<sec/>
— Det var förfärligt, sade hon, ännu med bleka kinder. Det var, som om ett odjur rört sig på sjöbottnen och sträckte händerna efter mig. Det kramade all luften ur mig. Nu dör jag, tänkte jag. Och då mindes jag en grind hemma på vårt lantställe. Den brukar vara rödfärgad, men nu såg jag den helt vit med ett svart kors på. Det där korset skulle stå på min grav. Hela villan med blommor och gräsmattor och allt var en grav och i den vilade jag. 
<sec/>
Angela smålog tankfullt ut i mörkret. Döden hade snuddat iskall förbi den där lilla, och hon måste taga på den, se den som en grav eller ett odjur på havsbottnen, därför att hon var så fylld av liv att hon inte kunde föreställa sig något som inte var, som icke hade någon skapnad och kunde taga gestalt framför hennes ögon. 
<sec/>
Och ännu sedan Margit somnat och Gerda också sov i mörkret bredvid Angela, tyckte hon att döden, som nyss varit så nära, dunkade i hennes eget blod, följande hjärtats oroliga slag. 
<chapter/>

<chaptername>XXIII.</chaptername>

<sec/>
På natten vaknade Angela vid ett skall från terriern. Det kom från trädgården. Fröknarna hade inte kunnat få tag i sin älskade hund på kvällen. Han hade löpt bort till skogen med hyndan. 
<sec/>
Angela reste sig på armbågen. Rullgardinen lyste svagt röd av månen där utanför fönstret. Rummet låg i ett underligt ljus, som om skenet från en eldsvåda kastats dit in. 
<sec/>
Nu skällde hunden igen. Ett lågt morrande hördes. Fötter tassade på gången. 
<sec/>
Angela steg försiktigt upp och smög sig ut. 
<sec/>
Hon hörde en annan dörr öppnas och stannade i trappan. Det var Stanny som kom. Hon var klädd i blå pyjamas, som hon fått från Tyskland. Hon såg ut som en gosse, då hon på tå klev nedför trappan i långbyxor uppvikta kring vristerna och en kavaj med fickor. 
<sec/>
— Jag vaknade av hunden, viskade hon till Angela och kramade hennes händer. Kom! 
<sec/>
De smögo sig fram till förstugudörren. De hörde rörelser som av flera djur ute på förstugubron. Angela gläntade på gardinen, som satt över glasdörren. 
<sec/>
Hon såg huvudena av terriern och hyndan, som stodo tätt tryckta mot dörren. Mittemot dem på stentrappan hade två väldiga hanhundar placerat sig. De hade lagt tassarna på bron. Två par ögon glimmade trolskt i månskenet, två gap öppnade sig och visade röda tungor och en massa vita rovdjurständer. De morrade, en trånande, dov morrning, som tycktes höra hemma i den grå urtiden, då deras fäder gått på jakt efter byte i månskenet. 
<sec/>
Terriern gläfste ilsket och inställsamt på samma gång. Hyndan var tyst. Terrierns svans stod styv mot rutan. 
<sec/>
Stanny tittade över Angelas huvud. Hon stack händerna i fickorna och gav till en liten vissling. Ingen av det församlade rådet där ute brydde sig om visslingen. De voro fjärran från människor och deras lagar nu, dessa djur, som i natt sände sin fräna åtrå mot den enda hyndan i grannskapet. 
<sec/>
Angela och Stanny sågo på varandra. Det var så tyst i rummen ovanför dem. Månskenet gjorde skuggorna omkring dem djupa. En vit rund fläck lyste på golvet. Den såg ut som falluckan till någon hemlig underjordisk gång. 
<sec/>
Angela öppnade dörren. De stora hundarna sågo henne och blevo skrämda av detta plötsliga ingripande. De vände morrande och sprungo ned i trädgården, där de försvunno i dunklet under träden. 
<sec/>
Då Angela och Stanny stego ut på bron, kom hyndan emot dem. Hon gled fram smidig med vaggande kropp och den fuktiga, långa nosen framsträckt. Hennes milda bruna ögon betraktade dem bedjande. Så ställde hon sig på två ben och smekte med framtassarna i luften. Trodde hon att de två unga flickorna voro en högre makt, som skulle rädda henne från de väldiga hannarnas kärleksbetygelser? 
<sec/>
Terriern nosade runtomkring henne. Han slickade henne ömt, och hon lät det ske med tålig undergivenhet. Så blev han häftig i sin kärlek. Hon svängde sig, gjorde små hastiga knyckar och lade sig slutligen utsträckt på golvet för att han inte skulle komma åt henne. 
<sec/>
Då ställde han sig över henne och såg uppmärksamt ut mot trädgården, som anade han att de andra hundarna betraktade honom från något gömställe. 
<sec/>
Hyndan gjorde en plötslig rörelse och gled åter ifrån honom. Hon sprang ned på gårdsplanen, som var vit av månskenet. Här hann terriern upp henne. De snodde runt varandra. Hon bet ifrån sig ibland, men nu på ett lekfullt sätt. Hennes svans viftade. Hennes kropp gned sig mot hans för att åter avlägsna sig. Skuggorna av dem följde dem troget i gruset. 
<sec/>
Angela och Stanny stodo tysta. Ibland suckade de litet. Men de kunde ej slita sig därifrån. 
<sec/>
Nu fick terriern fatt hyndan. Hon stod stilla med sträckt svans. Hon vände bara litet på huvudet, nosande efter honom, som om lukten från honom ändå behagat henne. Han reste sig på bakbenen, fick säkert fäste. Och medan hon stod stilla och såg långt bort med en smältande glans av månsken och lust i sina ögon, tog han henne med framtassarna uppe på hennes hals och bakbenen brett utspärrade, nedborrade i sanden. 
<sec/>
Då hörde Angela ett fönster sakta öppnas i övre våningen, och hon såg fröken Diken i fönstret. Hennes ansikte var strängt och blekt, det mörka håret låg i två flätor på hennes axlar. Ögonen borrade hon ned i hundarna, där de flämtande och rusiga begingo sitt samlag. Hon tycktes icke se Stanny och Angela. 
<sec/>
Hon ropade skärande, med en röst, som Angela inte kände igen: 
<sec/>
— Sluta då! 
<sec/>
Men terriern brydde sig inte om henne. 
<sec/>
Angela och Stanny gingo mot förstugan. När de vände sig om, sågo de hundarna med slokande svansar och sänkta huvuden springa ned i trädgården. 
<sec/>
Stanny drog igen dörren med en liten rysning. De stodo mittemot varandra med bleka ansikten och ögonen i skugga. 
<sec/>
— Tror du ... att ... att det går till så, mumlade Angela. 
<sec/>
Hennes axlar skakade. 
<sec/>
Stanny lade beskyddande sin arm omkring henne. 
<sec/>
— Det var kärleken, sade hon lågt. 
<sec/>
— Då ... då vill jag inte, utbrast Angela upprörd. 
<sec/>
— Det är något starkare än du — som vill! viskade Stanny. 
<sec/>
— Ingen skulle kunna tvinga mig. 
<sec/>
— Det skall komma någon, som du älskar, sade Stanny. 
<sec/>
Hennes röst var drömmande. Hon tänkte på sin bror, den där natten då han böjt sig över henne och kysst hennes mun. Då hade hon velat bli hans. Och häftigt gripen av minnet tog hon Angelas ansikte mellan sina händer. Angelas läppar darrade. Stanny kysste dem. Hon stod där bredbent som hunden nyss och borrade in sina händer i Angelas vita hud. 
<sec/>
Så foro de ifrån varandra. Någon kom i trappan. De sprungo upp och tyckte sig skymta Bell. Men hon försvann över dem i nästa trappa. Bara fotstegen hördes, långsamt bortdöende. 
<chapter/>

<chaptername>XXIV.</chaptername>

<sec/>
Angela knackade på Bells dörr en söndagsförmiddag. Hon hade en vit klänning med bara armar. På söndagarna behövde inte eleverna bära sina blå bomullskläder, uniformerna, som de kallade dem. 
<sec/>
Bell ropade: 
<sec/>
— Stig in! 
<sec/>
Och Angela öppnade förlägen dörren. 
<sec/>
Bell stod vid bordet med ryggen åt henne och ordnade tebordet. Hon var klädd i något tunt och gyllene tyg med ett smalt guldskärp om midjan. Färgerna gingo vackert ihop med hennes hår, som i en krona höjde sig över den vita halsen. Nu vände hon sig om. Hennes underliga ögon foro med en granskande blick mot flickan där borta vid dörren. Hon smålog. 
<sec/>
— Kom närmare, Angela, sade hon. Jag har just fått tevattnet att koka. 
<sec/>
Från ett litet kar av porslin steg en blå rökpelare upp. Angela tittade nyfiket på den och sög med välbehag in doften. 
<sec/>
— Det är rökelse, sade Bell. 
<sec/>
Hon hade närmat sig Angela och lutade sig nu över hennes axel. 
<sec/>
— Det visste jag inte, sade Angela litet blygt. 
<sec/>
Hon kände sig helt främmande i detta rum, där hon aldrig hade varit. Bell var också en annan än i arbetet. Fin och förnäm med parfym på kläderna. I hennes öron, nästan dolda av hårslingorna, sutto ett par stora, glänsande pärlemosmycken. 
<sec/>
— Kom! 
<sec/>
Bell bjöd Angela sitta i den lilla soffan, som bara rymde två. Hennes guldfärgade klänningskjol föll över Angelas vita. 
<sec/>
Angelas ögon drogos till bordet. Det hade en vit duk korsad av en fin spets. Kinesiska koppar och små kakfat voro prydligt ordnade. I ena hörnet ett tekök av silver, varunder en blek låga flämtade. 
<sec/>
Mittpå bordet bland porslin och kakor stod ett fotografi i bred ram. Det föreställde en mycket vacker ung kvinna i helfigur. Hon var draperad i en tunn slöja kantad med svandun, och under den skymtade de späda linjerna av en naken kropp. Det var ett besynnerligt fotografi. 
<sec/>
— Du ser på henne där, sade Bell efter att ett ögonblick ha suttit tyst. Jag brukar ställa henne så där. Det är då, som om hon vore med mig. Uppe på en bokhylla eller en byrå kommer hon för långt bort. Jag vill se på henne riktigt, förstår du. 
<sec/>
Hon lutade sig fram, och Angela trodde hon skulle räcka henne fotografiet. Men hon flyttade bara på en skål med blommor. 
<sec/>
— Hon heter Cecilia, sade hon milt. Jag behöver inte säga efternamnet. På det sättet är det ju likgiltigt vem hon är. För mig och för dig är hon Cecilia. Du är kanske lik henne. Jag vet inte ännu. 
<sec/>
Angela kände sig underlig till mods. Vem var den där Cecilia, som kanske liknade henne? 
<sec/>
— Vi ha rest tillsammans, levat med varandra som två ... systrar, fortsatte Bell. Hon är död nu. Jag älskade henne för mycket, tror jag. — Som Stanny älskar dig. 
<sec/>
Angela ryckte till. Kanske Bell ändå sett dem den där månskensnatten. 
<sec/>
— Nej, nu skall du ha litet te, fortsatte Bell gladare. 
<sec/>
Hon hällde teet i ett par tunna koppar och lade en citronskiva i. Det smakade gott. Angela tyckte att det att dricka teet så där utan grädde och med citron var raffinerat. I hushållsskolan hade de ett billigt te, som inte smakade någonting, även när det såg starkt ut. 
<sec/>
— Tycker du om livet här? frågade Bell. 
<sec/>
— Jag har aldrig träffat så mycket flickor förr, sade Angela impulsivt. 
<sec/>
Hennes kinder hade fått en svag rodnad av det heta teet och av spänningen att vara i det främmande rummet. 
<sec/>
— Ja, det är egendomligt med så många unga på en gång, sade Bell allvarsamt. Ibland ligger jag och lyssnar om nätterna. Jag tycker att det rör sig i rummen under mig. Jag hör djupa andetag — suckar. Någon talar i sömnen med gäll barnröst. Då tänker jag: så många öden, så många hjärtan! Vad skall det bli av dem alla? Vad skall du själv göra sedan, Angela? 
<sec/>
Angela sökte efter ord. Hon ansträngde sig att se in i en framtid, som hennes blick ändå inte nådde. Och plötsligt ängslade hon sig för den. 
<sec/>
— Jag vet inte, viskade hon. 
<sec/>
— Nej, du vet inte, sade Bell. Du skall väl få ett hem. Kanske inte det heller. Men många komma att älska dig. Både män och ... kvinnor. 
<sec/>
— Kvinnor? eftersade Angela undrande. 
<sec/>
— Ja, sade Bell med hårda ögon. Också väninnor kunna älska varandra. Det vet jag. Den kärleken är lättare att förstå. Jag tycker det. Män äro så olika oss. Aldrig förstå de oss. De leva i sig själva. Jag har aldrig träffat en man som inte var egoist. En man suger sin näring ur sitt eget starka jag. En kvinna måste alltid ha en annan att älska, att uppoffra sig för, att gråta och skratta tillsammans med. Hon är starkast då. Borde inte kärleken vara lyckligast, då den man har kär är lik en själv — också kroppsligen? De behag man själv äger beundrar man hos en annan i starkare grad. Man får ju icke kela med sig själv eller smeka sig själv. Det kallas självbefläckelse. Men att famna en bild snarlik en själv, fastän vackrare och mera utvecklad, det är att söka forma sig efter fullkomligheten. Då mognar man, då blir man helt kvinna. Jag tror att vi måste nå utom oss själva, men vi förlora oss och gå alldeles vilse, om vi söka en tvillingsjäl så helt olika oss, som en man är. Förstår du mig? 
<sec/>
Angela smålog förvirrad. Hon förstod inte. Något sådant hade hon ju aldrig tänkt på. Ett minne föresvävade henne: en afton hade hon sett Tage och Petra komma ut från den mörka salongen. Ljuset Angela hållit i handen hade sänt sitt fladdrande sken över deras heta och upprörda ansikten. Då hade hon kastat ljuset i golvet för att slippa se. Hade hon känt smärta, därför att hon svärmat för Tage, eller bara för att hon varit rädd att förlora sin Petra? 
<sec/>
Bell tog hennes hand. 
<sec/>
— En sådan liten hand, sade hon med vek röst. Ibland när jag ser den dunka med sådan kraft i vävstolen, tycker jag riktigt synd om den. Har du sett hur stora, grova händer Stanny har? Riktiga drängnävar. 
<sec/>
Angela drog undan sin hand. Hon tyckte inte om att Bell talade nedsättande om Stanny. 
<sec/>
— Ack, nu sårade jag dig, mumlade Bell. Jag vet ju själv hur ont det gör. En gång när Cecilia knäböjde i en katolsk kyrka med ansiktet riktat uppåt mot ljuset, som kom från altarrunden, hörde jag en italienska viska: ”Vilken vacker död ung fröken!” Hon tyckte att Cecilia redan såg ut som en död. Hon var så blek och hade det där fridfulla uttrycket i ansiktet. Jag vände mig till min granne, som viskat, och sade: ”Fröken här bredvid kommer att leva i många år ännu.” Men jag läste i den andras ögon, att jag inte talade sant och inte ens trodde på mina egna ord. Då kommo korgossarna från sakristians dörr i en procession. Alla hade de höga ljus i händerna. Lågorna från ljusen stodo stilla. Då tyckte jag att själva livet stannat där under de dunkla valven, därför att Cecilia skulle dö. Jag glömde att solskenet brann utanför kyrkan och gjorde stenarna glödheta, att försäljarna i hörnen med glada röster skreko ut sina varor och att tidningar våta av trycksvärta delades ut för att sprida händelser, som just nu skedde överallt på jordklotet, som rullade runt i rymden. Livet fanns för mig just då bara där Cecilia andades, och hon skulle dö. Därför dog också allt levande för mig. 
<sec/>
Talade Bell för att intaga lilla Angela? Hon syntes knappast giva akt på den unga flickan framför sig, men ändå undgick henne inte den minsta rörelse Angela gjorde. Så vände hon sig plötsligt mot henne och uppfångade en glans i Angelas mörka ögon. Hon hade då äntligen tänt hennes intresse! 
<sec/>
— Italien — är det vackert? frågade Angela blygt. 
<sec/>
Hon ville höra mera. Den andra fängslade henne. När hon sträckte fram sina smala vita händer och snuddade vid något på tebordet, följde Angela dem med blicken. En fantasi rörde sig inom henne: att de där händerna voro bundna med silkessnodder, som styrde deras handlingar. En makt starkare än Bells egen förde hennes händer. 
<sec/>
Kanske mina också? tänkte Angela och såg ned i sitt knä. Och Stannys — den där natten då hon kramade om min nacke. 
<sec/>
— Ja, Italien är vackert, sade Bell. Du skall resa dit en gång och se det. Man drömmer om det sedan. Ibland när jag är mycket trött och varm, händer det att en olivlund dyker upp i mitt minne och gör mig glad. Ljusgrå träd med silkeslena blad och små, svarta frukter, som smaka friskt och beskt mot tungan. Då tycker jag ibland att jag måste vara född där borta, där jungfru Marias ögon äro så milda och vaka över allting. Kanske är jag också född där. Jag vet inte alls, varifrån jag kommer. Jag är ett hittebarn, förstår du. 
<sec/>
Angela kände medlidande med Bell. Hon lade självmant sin hand i hennes. 
<sec/>
— Ibland när jag ser på min handled, sade Bell, tycker jag att det sitter en liten nummerplåt där. Jag var bara ett nummer bland en stor skara barn. Något sådant kan du inte tänka dig. 
<sec/>
Bell ville väcka Angelas medkänsla. Hon kände att hon var på rätt väg. Om hon kunde vinna Angela för sig, skulle svedan i hennes hjärta bli mindre. 
<sec/>
Bell lade sin arm om Angelas liv och flyttade sig närmare henne. Angela satt stilla. Hon kände sig underlig till mods som inför något nytt. Hon såg på Cecilias porträtt: den nakna kroppen under den tunna slöjan. Det var ett levande spel i de där smidiga lemmarna som tjusade. Och ändå var det bara ett dött ting, det där fotografiet inom sin breda ram. Och Cecilia var också död. En gång skulle man leva kvar på ett fotografi: en åtbörd kanske, välkänd och älskad av någon annan, ett minne, som växte vidare i en annans själ, det skulle finnas alltid. Så dogo de ej: inte Cecilia, inte Angelas mor. De kastade icke skuggor på marken efter sig och tryckte inga fotsteg i sanden, de funnos till bara i hjärtan, som en gång älskat dem och som de älskat, och den svaga viskningen från deras röster gav rymden musik. 
<sec/>
Bell drog häftigt Angela intill sig. Angela kände hennes andedräkt mot sin kind. Hon ville rycka sig lös, bli fri, men förmådde inte. Bell gav Angela en kyss. Inte en öm kyss, sådan en mor eller äldre väninna kan ge, utan en älskares kyss, het, passionerad och utan behärskning. 
<sec/>
Då hörde de utanför dörrar som slogo och Rikens röst, hög och gäll, som talade till någon. 
<sec/>
Angela sprang upp. Hon strök sig över pannan, som om hon drömt. Hon såg ned på Bell. Hennes klänning var i oordning, hennes smala mun glödde. 
<sec/>
Nyss hade hon talat med sin milda röst om Italien, om Cecilia, som var död, om sig själv, som var ett hittebarn ... Och så ... 
<sec/>
Angela kände sig upprörd och matt. Hon tyckte nu att rökelsen varit nära att kväva henne. Vad var det också för en berusning den förde med sig? Luften var så kvav här inne. 
<sec/>
Angela gick mot dörren. 
<sec/>
— Jag går, sade hon lågt i en rädd viskning. 
<sec/>
Den andra rörde sig inte. 
<sec/>
Hon tog en cigarrett ur ett litet cigarrettetui. Med en hand som darrade tände hon den och stack den i munnen. 
<sec/>
En grotesk tanke kom för Angela. Hon tyckte att den andra velat med cigarretten förlänga sin mun för att nå henne ända där borta vid dörren. Cigarrettspetsen glödde nu svagt. Det hade också varit eld i de läppar, som kysst Angela. 
<sec/>
Och Angela stängde sakta dörren efter sig. Ett ögonblick stod hon stilla och lyssnade till högljudda röster inne på fröknarnas rum. Det lät som om där var ett uppträde. 
<sec/>
Så gick hon långsamt nedför trappan med händerna hårt tryckta mot sitt bröst. 
<chapter/>

<chaptername>XXV.</chaptername>

<sec/>
Det var verkligen ett uppträde inne hos fröknarna. Det var deras röster Angela hört, då hon stängde dörren till Bells rum bakom sig. Och uppträdet rörde Linnéa Larsdotter. Fröknarna hade skickat efter henne. Hon var nere och badade, och nu väntade de på att hon skulle infinna sig. 
<sec/>
I ett par dagar hade fröknarna gått omkring med dystra och olycksbådande miner. Flickorna viskade med varandra. 
<sec/>
— Vem gäller det? Är det du som gjort något galet? Eller kanske jag? 
<sec/>
Bara Margit Blomstrand hade känt ett stygn av självförebråelse i sitt hjärta. Av en händelse hade hon kommit att lyssna till ett samtal mellan Angela och Stanny och då fått reda på att Linnéa hade ett barn. Hon hade vid något tillfälle berättat det för Riken. Det hade sluppit ur henne av ren tanklöshet, och strax därpå skulle hon velat slå sig för sin lilla pratlystna mun. 
<sec/>
Riken hade blivit så uppskakad. När Margit bett och besvurit henne att ej tala om det för någon och inte säga något till Linnéa, hade Riken högtidligt svarat: 
<sec/>
— Tyst nu, Margit! Du vet inte vad du säger. En ung flicka som du har inte reda på sådana saker. 
<sec/>
Pyttsan! Som om inte hon, Margit, visste mycket mer än Strutsen om förhållandet mellan man och kvinna. En gång i våras hade en trupp skådespelare från huvudstaden gästat teatern i Norrköping, och efteråt på en bal på Hotell Göta, då Margit haft sin bästa klänning på sig, en dröm i azurblått, hade förste älskaren kysst henne i ett sidorum. Hade Riken någonsin upplevat något sådant, hon med sin dumma pastorsadjunkt? 
<sec/>
Riken hade inte strax sagt något till Diken. Ack! Diken var så oerfaren! Hon hade ju aldrig varit med om något. Riken måste först ensam komma till klarhet om vad man borde göra med Linnéa. Sparade hon inte den vetskap hon fått om den stackars bondflickans liv som en läckerhet hon i nattens tystnad skulle njutningsfullt suga på? 
<sec/>
Ja, Riken hade legat vaken en hel natt. Hon vände och vred på sig. Papiljotterna gjorde henne illa, skavde hennes huvud, där tankarna krälade. Det hade aldrig förut hänt i Prästkragens historia, att en av eleverna haft ett barn. De skulle ju här uppfostras till att bliva fäderneslandets goda hustrur och mödrar. Att en av flickorna redan nu hade löst moderskapets mysterium utan den underbyggnad skolan gav, utan att ha gått igenom hela kursen i matlagning och städning för fröken Riken eller ha åtnjutit fröken Dikens utmärkta teoretiska undervisning, det var ju att bedraga de ledande: ett trots och en förskräcklig brottslighet utan like. 
<sec/>
I mörkret såg Riken plötsligt för sig Linnéa, sådan hon brukade se henne varje dag: den långa, kraftiga gestalten med breda höfter, bröstens rundning under bluslivet, den smidiga midjan, de stadiga armarna, de grå ögonen med den kloka och genomträngande blicken under en låg och enveten panna. Ja, hon var kvinna, en mogen, fullt utvecklad kvinna. Att inte Riken lagt märke till det förut? Och hennes synd stod visst inte ristad i hennes ansikte. 
<sec/>
Efter en stund gingo Rikens tankar andra vägar. Hon sökte förföraren. Vem kunde han vara, den där mannen, som lockat till sig denna flicka? Vem var han? Hur hade det skett? Pastorsadjunkten tassade på osynliga tofflor i sin svarta långrock genom rummet. Nej, någon som liknade hennes ungdoms älskade kunde hon inte tänka sig i en sådan situation. Då steg en annan man fram till Rikens bädd, där hon låg och våndades i sina hårt åtsnurrade papiljotter. Han var högväxt och axelbred och hade en svångrem över smala höfter. Hans ansikte såg glatt och öppet ut, och blicken tindrade. Hade hon sett honom någon gång med lien i hand på ängen där ute, eller hade han en sen afton med kraftiga årtag rott förbi henne på sjön? Nu steg han fram och drog åter hennes blickar till sig. Men det var inte henne han brydde sig om. Han slöt Linnéa i sin famn. Rikens uppjagade fantasi trollade fram en mjuk tuva som doftade. Mannen böjde sig över någon som hade sjunkit ned i tuvan. Åter Linnéa. Nu var hon naken. Han också. Två vita kroppar pressade mot varandra. Lemmar som slingrade sig om varandra, en mans smala höfter som rörde sig tätt emot kvinnans på tuvan. 
<sec/>
Nu kunde Riken inte längre urskilja Linnéa. Allt smalt bort i ett töcken. Med en knappt märkbar rörelse hade mannen flyttat sig över till Riken. Hennes torra kropp fuktades av en manlig säd, som den törstigt och girigt sög upp. Hon var en åker som plöjdes och befruktades och som en vår skulle vaja ljus och fylld av spirande sådd. 
<sec/>
Plötsligt satte sig Riken upp och tände den elektriska lampan över sin säng. Hennes ögon stodo vidöppna av förfäran. Hon kastade en snabb blick bort mot Diken. Nej, hennes syster sov som väl var. Hon såg rätt in i byråns ovala spegel mittemot. I glaset återgåvos med pinsam tydlighet hon, Riken själv, och systern i var sin stora säng, deras föräldrars sängar. Hon tyckte med ens att de två kvinnorna där borta i den vita spegeln sågo fula ut. Diken låg på sidan med gapande mun och blekt ansikte. Hon liknade sannerligen en fisk! Och hon själv med det runda huvudet fullsatt med löjliga pappersrosetter och en vit skjorta med yvigt och kokett krus kring den magra halsen: vad var hon lik ...? Hon vågade inte tänka det. Hon tyckte att de okyska tankarna nyss ritat streck kors och tvärs över hennes hud, såsom hon ibland sett väggarna på en toalett i någon stadspark fullklottrade av okynniga och djärva fingrar. Också rummet var fult i sin ordentlighet. Där lågo Dikens kläder hoplagda på en stol. Riken skymtade ett skärt livstycke och ett par yllestrumpor, och på en annan stol hennes egna plagg mera flärdfulla med frivoliteter och broderier på, linne och benkläder. Ingen man hade i passionerad iver slitit av dem dessa kläder och hänsynslöst slängt dem omkring på doftande tuvor. Inga heta händer hade rivit ibland dem för att få upp knappar och besvärliga hyskor och nå en kropp, som fylld av åtrå svällde under dem. 
<sec/>
Riken tog sig över pannan. Var hon galen? Ja, den gamla ungmöns galenskap var över henne. Hon som ser att stegen gått förbi henne och vänder sig om och finner en ung kvinna bakom sig, som äger allt det hon själv saknar. Vad gör hon då? Hon hatar, som Riken i detta ögonblick hatade Linnéa, vilken älskat och lidit och fött och värmt ett nytt andande liv under sitt hjärta. 
<sec/>
Det var efter en sådan natt Angela hört de upprörda tonfallen från fröknarnas rum. De voro inte riktigt av samma mening i fråga om behandlingen av Linnéa. Riken ville att hon genast skulle köras på porten: ett sådant rötägg kunde få hela det ungdomliga material de hade under sitt tak att ruttna. 
<sec/>
Men Diken, som med sammanknipna läppar åhört Rikens berättelse, ansåg att man inte fick fara så hårt fram. Det skulle bli en skandal, och folk i den lilla staden kunde börja viska. Snart skulle man säga, att Prästkragens skola hade dåliga och lösaktiga element, och ej vilja sända sina flickor dit. Diken var försiktig. Hon hade inte som Riken haft sömnlösa nätter för den här sakens skull. Den pinade henne nog. Hon tänkte på terrierns kärlekshistoria, som utspelats i trädgården dessa vita, ljumma månskensnätter. Och hundens historia hade för henne vida större betydelse än Linnéas. Han var den enda, som var fästad vid henne, tyckte hon ibland. Med trumpen tillgivenhet hade han nafsat i hennes kjolar och ätit ur hennes hand. Och nu hade han glömt henne för hyndans skull, vilken Diken i tysthet med gammaldags, kärv stränghet kallade ”en riktig slinka”. Smög hon sig inte ifrån Dikens hund ned i dunklet av träden och fortsatte den otroliga leken med en av de stora grå hundarna? Kanske med båda. Allt på samma natt! Det var icke mycket som skilde de här flickorna från hyndan. Smeksamma, med runda, svarvade kroppar och med ögon, som trånade, dansade de på smala ben och lätta fötter runt i ringen, medan lysande ögon iakttogo dem glupskt från alla håll. 
<sec/>
Så hade de båda systrarna kommit överens om att giva Linnéa en varning. De skulle tala med henne och förebrå henne att hon dolt en så viktig sak för dem. 
<sec/>
Nu hörde de steg i trappan. De vände sina upphetsade röda ansikten mot dörren. 
<sec/>
— Stig på, ropade de på en gång, när det knackade. 
<sec/>
Linnéa kom in. Hennes hår var vått och slätt tillbakastruket från pannan efter badet. Friska vattendroppar blänkte på hennes kinder. 
<sec/>
— Sätt dig! sade Diken strängt. 
<sec/>
Linnéa gav dem en förvånad blick och satte sig på en stol. Hennes ben och starka lår framträdde under klänningstyget. Flickorna hade så litet på sig dessa varma dagar. Hon satt där med sina kloka grå ögon med en uppmärksam och hövlig blick riktad på fröknarna. Händerna, de stora arbetshänderna, hade hon knäppt i skötet. 
<sec/>
Diken började genast. Hon kände sig illa till mods. Men Rikens ögon tindrade skadeglatt. Nattens upplevelse dröjde i hennes bakhuvud som en nervvärk, vilken smärtade och gjorde henne hetsig. 
<sec/>
— Varför har du inte sagt oss att du har ett barn? frågade Diken. 
<sec/>
Linnéa blev röd om kinderna. Hon höjde hastigt huvudet, men sade ingenting. 
<sec/>
Nu inföll Riken: 
<sec/>
— Det är en skam, en riktig skam, vet du! 
<sec/>
Hennes kvittrande röst slog över, blev gäll och skrikig. 
<sec/>
— Hela tiden har du dolt detta för oss, ropade hon. Du visste väl hur skamlöst det var. Vi skulle inte ha tagit emot dig, om vi vetat det. 
<sec/>
Linnéa knäppte bara hårdare ihop händerna. Det retade Riken ytterligare, att flickan inte svarade genast. 
<sec/>
— Vad har du fört för ett liv? fortsatte hon på samma hetsiga sätt. Du är ju inte gift. Och har haft sådant för dig redan. 
<sec/>
Mannen med de smala höfterna och svångremmen om det smärta livet tycktes vara i rummet. Hans ögon flammade hotande. Och Riken tillade hastigt: 
<sec/>
— Han är inte här för att försvara dig nu, din älskare. Du skall själv svara. 
<sec/>
Diken såg förvånad på Riken. Var detta pappas lilla Riken med sådana ord i munnen? 
<sec/>
Men Linnéa satt tyst. Just nu kände hon ett par armar om sin hals och hörde Violas jollrande röst i sitt öra. Hon kunde icke stiga upp och tala eller tillbakavisa anklagelsen. Ja, hon hade ju ett barn. En liten tjock flickunge, som tultade över gårdsplanen där hemma med lysande blå ögon. Bomullsklänningen stod så nätt ut där bak, när den lilla böjde sig ned för att plocka en blomma. De korta benen hade runda ringar kring knäna, så knubbig var hon. 
<sec/>
Linnéa hörde inte på fröknarna, som nu börjat prata om varandra, gestikulerande med hårda, tafatta händer, som aldrig hållit ett barn och aldrig smutsat sig med att tvätta ett oändligt antal blöjor och små kläder. 
<sec/>
Deras hjärnor äro alldeles tomma, tänkte Linnéa. De förstå ingenting. De ha ju aldrig vaknat en natt av ett barns skrik och känt glädjen av att kunna mätta och lugna det med varm mjölk, som runnit upp ur deras bröst, stackare. 
<sec/>
Men ett ord stack henne plötsligt. Det var det där rysliga ordet hor. Det var Riken, som i sin upphetsning och vrede tagit sjätte budet till hjälp. Hon och målarmästare Persson hade ändå samma uttryckssätt och syn på livet. 
<sec/>
Linnéa reste sig långsamt. 
<sec/>
— Jag går och packar då, sade hon, och fröknarna ryckte till, när hon äntligen talade. Jag reser hem till min lilla flicka. Jag är glad åt det. 
<sec/>
Men Riken och Diken ville ändå inte låta henne resa. Då var ju skandalen de fruktade där. Och så måste de bönfalla Linnéa att stanna kvar. Deras ställning var löjlig, det insågo de med pinsam tydlighet. Och det retade dem än mer. 
<sec/>
Den långa Linnéa såg ned på dem med ett svagt leende. Hon var inte ond längre. 
<sec/>
Hon tänkte på Stanny och Angela. De voro hennes vänner. De hade med förtjusning hört talas om lillan. Linnéa ville stanna för deras skull. 
<sec/>
När Linnéa gått och stängt dörren efter sig, sågo fröknarna med förvirring på varandra. 
<sec/>
— Vi borde ändå kört bort henne, sade Riken surt. 
<sec/>
Där hade hon stått och lett åt dem, denna bondflicka med de kloka grå ögonen. Stolen, där hon suttit, stod på sned mot väggen. Riken steg upp och satte den hårt på sin plats. 
<sec/>
En värld, som icke var lik deras, hade ett ögonblick trängt sig inpå dem och oroat deras små trånga hjärtan. När Riken flyttade stolen till rätta, hade hon en känsla av att hon åter stängde till grinden om denna värld. Och hon hörde steg som långsamt åter avlägsnade sig. Det var inte Linnéas steg. Det var mannen från nattens heta drömmar, som gick sin väg. 
<chapter/>

<chaptername>XXVI.</chaptername>

<sec/>
Dagen efter det Linnéa kallats upp till fröknarnas rum, fick hon ett brev med faderns ojämna handstil på kuvertet. 
<sec/>
Han skrev så sällan. Linnéa kände en ångestfull aning, då hon öppnade det. Hon satt på sängen i sovrummet och stirrade på brevet. Hon läste det flera gånger, och kunde ändå inte fatta det. Det var som om det skrivits på ett främmande språk, vars meningar hon icke förmådde tyda. Så skrek hon plötsligt till och slog vilt händerna för ansiktet. Det stod att Viola var död. Hon hade drunknat. Brevets datum, som var så ordentligt präntat på arket, glödde i hennes hjärna. Hennes barn hade drunknat samma dag Linnéa räddat Margit vid badstranden. Hon hade räddat en annan från döden, medan hennes eget barn långtifrån henne tagits av vågorna. Viola hade lekt nere vid bryggan nära morföräldrarnas gård och fallit i vattnet. Folk som sett det hade skyndat till. Men det var redan för sent. 
<sec/>
”Hon var så glad, vår lilla Viola”, skrev fadern, då Linnéa äntligen förstod att läsa brevet helt och hållet. ”Och hon talade riktigt rent nu. Hon sade: Mor kommer snart. Och hon skorrade på r precis som vi.” 
<sec/>
Ack, varför hade icke en snabb och modig Linnéa varit vid stranden och räddat Viola? Hon skulle ha tvingat henne att andas igen. 
<sec/>
Linnéa ryste. I det ögonblick Margit kysst hennes kind hade kanske Violas små läppar kallnat för alltid. 
<sec/>
Linnéa försökte resa sig upp. Men det var som om hon inte kunde röra sig. En lem hade slitits av hennes kropp och gjort henne lytt för alltid. Hennes kärleks barn, som hon lidit så mycket för, var borta. 
<sec/>
Linnéa hörde inte klockan, som ringde för att kalla till arbete. Hon satt tyst utan att gråta, utan att flytta sig från sängen. För en stund sedan hade hon kommit springande in i rummet. Luften hade varit varm omkring henne, gardinerna vid fönstret hade fläktat för sommarvinden. En liten fågel hade suttit på fönsterbrädet och sett på henne med klara ögon. 
<sec/>
Nu såg Linnéa sig om med en förlamande känsla av att ingenting fanns omkring henne. Ett litet barns skratt hade dött bort i rymden. Små händer hade i förfäran piskat luften och blivit stilla. Därför var allt tyst, därför rörde sig inte luften längre. 
<sec/>
Någon kom in genom dörren och gick fram till Linnéa. Det var Angela. Hon satte sig bredvid henne och började tala med en röst, som ljöd så avlägsen. 
<sec/>
Linnéa försökte svara. Hennes skrämda ögon blickade bönfallande som ett djurs upp i Angelas ansikte. Slutligen fick hon fram ett par ord. Angela slog armarna om henne. Ur tomrummet omkring Linnéa sträckte sig med ens dessa vänliga armar runt henne. De höllo henne hårt fast, så att hon icke kunde glida ut i bråddjupet. 
<sec/>
Så skulle Linnéa ha hållit om lillan då ... då ... Hennes eget hjärta skulle öppnat sig och sänt en blodstråle ned i barnets hjärta, så att det åter börjat klappa. 
<sec/>
— Jag är ledsen — så ledsen! viskade Angela tätt intill henne. 
<sec/>
Då äntligen grät Linnéa. 
<sec/>
Angela satt stilla med bördan i sina armar. Hon tyckte att krokiga och vassa klor höjde sig ur golvet och växte fram ur väggarna. Livet var ett stort kattdjur, som ibland spann mot ens öra och med silkeslen tass rörde vid ens hud, till dess det plötsligt lät sina vassa klor brista fram, rivande och slitande i människornas kött, rysande av fröjd åt blodet som rann. 
<sec/>
Linnéa började tala vid Angelas axel. Hon talade som en mor talar. Små drag ur barnets liv visade sig för henne. Hon berättade för Angela, hur Viola första gången börjat gå hållande sig i bordskanten. Hur hon ibland snyftat i sömnen kämpande mot en osynlig fara, slående omkring sig med små knutna nävar. 
<sec/>
Och medan Angela hörde på henne, började en längtan oroligt bulta inom henne. Livet drog åter in sina klor. Hon såg dem icke längre, förnam icke heller raspandet av en jättetass, som mot den blå rymden ristade upp blodränder. 
<sec/>
Ack! Att en gång äga ett litet barn! En varelse, som var helt ens egen och som sög sin näring ur ens kropp! Hur hon skulle älska det! 
<sec/>
I dess blick skulle framtiden skimra som pärlan i en snäcka. Och dess famn skulle slå en ring kring Angela och barnet och utestänga all världen. De skulle glida fram på en lekande flod, som hade stränder kantade med blommor, alltid tillsammans, aldrig ensamma, i en evig kärlek till varandra. 
<sec/>
Linnéa rörde sig. Hon steg upp och gick fram till fönstret. Där nere på gräsmattan sutto Bell och Nanna och rensade bär. Nanna pladdrade som vanligt och stoppade bär i munnen, som var purpurröd av drypande saft från hallonen, som hon hade i en korg. Nedifrån köket hördes Rikens röst och ett slammer av porslin. Ett starkt matos trängde upp. Vardagen kokade och puttrade som en gryta full av nyttiga rotsaker, vilken blivit satt på spisen i den tidiga morgonen. 
<sec/>
Men Linnéa tyckte, där hon stod, att hon hade helgdagskläderna på. Mellan sin far och sin mor gick hon genom ängarna till byns vita kyrka. De voro svartklädda, därför att lilla Viola skulle begravas. Far hade på huvudet sin svarta hatt, som bara togs fram om söndagarna. 
<sec/>
Då skymtade något mörkt bland gräset. Linnéa såg när hon kom närmare, att det var en man som låg där och sov. Handen hade han lagt över ögonen. Håret föll ljust och krusigt omkring hans rödlätta ansikte. Munnen gapade dåsigt och fult. Det var Nils. Det är Violas far, tänkte då Linnéa hårt. Han har aldrig älskat barnet. Han kallade det vid elaka namn. Jag har alltid önskat att han skulle dö. 
<sec/>
Då såg hon en padda komma från gräset. Slemmig, med svälld svart kropp, kröp den fram till Nils och upp på hans bröst. Förtrollades den av hans andedräkt, som stötvis trängde ut ur hans öppna gap? Den ville dit, in i munnen, ned i svalget. Den skulle kväva honom. 
<sec/>
Linnéa väntade andlöst. Men i samma ögonblick paddan ville taga ett hopp rätt in i Nils’ mun, greps den av en hand, som kastade den långt ut tillbaka i gräset. Och Linnéa märkte till sin förundran att handen var hennes. 
<sec/>
Och hon vände sig om från den sovande mannen i gräset, som en gång varit hennes älskade. 
<sec/>
Hennes fars ögon lyste glatt emot henne. 
<sec/>
— Man måste alltid, när man kan, försöka rädda en människa från döden, sade han. 
<sec/>
Och Linnéa gick åter mellan sin far och sin mor stel och rak i sin helgdagsklänning. Men under det svarta bluslivet böljade hennes bröst. 
<sec/>
Av hans och min kärlek föddes Viola, tänkte hon. Hon var en del av honom som hon var en del av mig. Och jag ville döda honom. 
<sec/>
Hennes far stack sin arm under hennes. Hon kände det mjuka tyget på hans rock mot sin hand. Hans närhet tröstade henne nu, som så många gånger förr. 
<sec/>
— Vi komma från Gud, sade han fast. Och vi gå till Gud. Viola är redan hos honom. Du har haft en svår vandring, och du får inte själv lägga flera stenar på din väg. Nils har långt kvar. Gud tar nog hand om honom också. 
<sec/>
Och då kände Linnéa en ro komma över sig. Hon vilade som ett barn i Guds hand. Men den stora välsignade handen, som räckts ut efter henne, tyckte hon var hennes fars. 
<sec/>
Linnéa ryckte till, där hon stod vid fönstret. Hade hon drömt? Flickornas röster och skratt hade ett ögonblick kommit så långt bort. 
<sec/>
Med ett ansikte vått av tårar vände hon sig in mot rummet. 
<sec/>
— Angela, sade hon sakta. Jag skall resa till min far. 
<sec/>
Men rummet var tomt. Angela hade tyst smugit sig ut. 
<sec/>
Och medan Linnéa började packa sina saker, stod Angela under ett träd i trädgården. Den blå himlen skymtade mellan dess blad. 
<sec/>
Angela tänkte på Linnéas ansikte, sådant hon nyss sett det. Hur det från djup sorgsenhet med ens börjat lysa som förklarat av ett inre sken. 
<sec/>
Vilka makter styrde den där unga kvinnan? Var det Gud, som hon ibland talat om? Då måste denna hennes Gud resa sig kolossal i sin himmel, så att han kastade svarta skuggor och blixtrande ljusfläckar ned på jorden. I hans ljus och värme måste det vara gott att dväljas. 
<sec/>
Och Angelas oroliga ögon sökte genomtränga den blå rymden över henne. Men den klingade bara av en tomhet, som en plötslig, stark känsla ibland efterlämnar. 
<chapter/>

<chaptername>XXVII.</chaptername>

<sec/>
Stanny stod nere i trädgården en tidig morgon, innan alla andra i huset vaknat. Hon visslade lågt för att väcka Angela. De hade föregående afton kommit överens om att taga sig en promenad, innan arbetet började. 
<sec/>
Äntligen rörde sig gardinen framför Angelas fönster. En hand tecknade fem utspärrade fingrar mot det röda tyget, som redan var belyst av solen. Detta var den avtalade signalen, och Stanny log muntert. Angela vågade ju inte draga upp gardinen för de andras skull, och dessa fem skugglika fingrar mot dess yta verkade helt mystiska denna klara morgonstund. 
<sec/>
Dörren till verandan trycktes sakta till. Gruset i sandgången knarrade. Stanny tyckte att Angela såg helt yrvaken ut, där hon kom fram i solskenet. 
<sec/>
De sprungo ned genom trädgården. Den syrliga, litet kalla luften slog emot deras ansikten. Det var en sådan vacker morgon. 
<sec/>
Över Mälaren lyfte lätta dimmor, tindrande av sol och vatten. De lämnade en blank spegelyta efter sig. Och ett par måsar gungade sakta fram. De sågo ut som två vita rosor, som solen i sitt glada slöseri låtit falla genom luften. 
<sec/>
Runtomkring på stränderna var det tyst. Tunga lövmassor bildade en väldig grön krans, som sänkte sig ned mot sjöns botten, så att också den var outgrundligt mörkgrön. 
<sec/>
Angela och Stanny stodo stilla på gräset. Deras ögon lyste av ljuset omkring dem, deras ansikten och händer voro genomskinliga. De kände sig också som lätta väsen i släkt med sommarmorgonen. 
<sec/>
Då ringde en klocka någonstädes. Dess spröda klang tonade ut över nejden och föll i klingande droppar genom rymden. Och med ens fick vattnet liv. Det krusade sig, och små vågor började porla in mot stranden. Trädens kronor rörde sig susande mot varandra. Ett rökmoln steg upp från en stugas svarta skorsten. En vagn rullade på vägen. Och långt bortifrån eller mycket nära vässade någon en lie. 
<sec/>
På andra sidan badstället löpte en smal stig i kanten av lövskogen. Angela och Stanny slogo in på den. De gingo så lätt. De tycktes dansa fram. De höllo varandra i handen och svängde med armarna. 
<sec/>
— Alla dagar borde sluta med morgonen, sade Stanny skrattande. Sedan kommer det moln på himlen. Och så blåser det. Och rätt som det är, blir det regn. Och så natten. Jag tycker inte om natten. 
<sec/>
— Vilken härlig tid vi ändå ha, sade Angela med en suck av belåtenhet. 
<sec/>
De gingo tysta vidare. Angela plockade en blåklocka och räckte Stanny. Över deras huvuden sträckte sig grenar tunga av skälvande löv. En asp, vilkens blad redan voro svagt röda och gula, stod och darrade vid vägkanten. De stannade framför den. 
<sec/>
— Den darrar därför att dess stam en gång timrades till Kristi kors, sade Angela. 
<sec/>
— Har du också hört det? sade Stanny. Jag tror inte på Kristi gudom. Men en gång korsfästes en god man, som led för människorna. Varför icke? Folket tålde honom inte för att han ville dö för dem och taga deras synder på sig. Kanske ville de själva bära sina synder, eller snarare ville de inte höra talas alls om att de syndat. 
<sec/>
De voro så unga. Varje ögonblick måste de hävda sitt oberoende: att de icke trodde. Och samtidigt kramade de kärleksfullt varandras händer och skulle en skön morgon som denna också velat dö för sin tro på varandra. 
<sec/>
— O, sade Angela. När jag hör om härliga människor, så tycker jag mitt eget liv är så litet och dumt. Jag skulle vilja flyga ut ur mitt hjärta, som sitter fästat vid mitt bröst med en stark muskel och binder mig, så att jag icke kan komma någon vart. Skall hela mitt liv bli så här? tänker jag ofta. Varför kan jag inte svinga mig upp och bli en hjälte? Ibland ser jag en väg slät och jämn framför mig, behaglig och lätt att gå på. Det är sådant mitt liv gestaltar sig. Jag skulle vilja vika av från den där vägen och vandra över bergen i stället. Men när jag försöker hoppa över diket som löper utmed vägen, vidgar diket sig plötsligt. Det blir brett och djupt, och dess sluttningar, som nyss bara voro gräsbevuxna vallar, stupa rakt ned, så hala och djupa. Då blir jag rädd och vågar inte språnget. 
<sec/>
— Det är så få som våga det, sade Stanny. De fortsätta bara att promenera framåt, och deras tid, hela deras liv upptages av småsaker. Är det inte förskräckligt? Man stiger upp, man lägger sig att sova, tar av sig sina kläder och plockar på sig dem igen, syr fast en knapp som fattas eller sprättar bort en som är för mycket. Man lagar mat och äter den, man träffar grannar och munnarna gå av tomt prat, man ler mot andra, som grina tillbaka mot en själv. Sedan väntar döden och säger: nu ha ni gjort nog. Och munnen stannar kanske mitt i en gäspning. 
<sec/>
— Vi måste göra något, sade Angela ivrigt. Du och jag! Låt oss komma överens om att en gång åtminstone i vårt liv utföra en hjältemodig handling. Vi borde väl utföra en varje dag. Men det tror jag inte vi kunna. 
<sec/>
— Ett förbund! mumlade Stanny. Men en enda handling? 
<sec/>
— Tänk på att den där enda handlingen också kan vara att vi försöka komma över det där diket och giva vår vandring ett nytt mål, sade Angela. 
<sec/>
— Ja, det duger, svarade Stanny tankfullt. Vad skall vårt förbund heta? 
<sec/>
De grubblade båda på namnet med blickarna långt borta. 
<sec/>
Runtomkring dem log naturen. En kvist fullsatt av små, röda blommor slog lätt över Angelas kind. Gräset på vägkanten blänkte av morgondaggen. 
<sec/>
— Det är om våren man riktigt vaknar igen, sade Stanny slutligen. Våren, det betyder också ungdom. Och den där handlingen skall väl ske, medan vi ännu äro unga. Låt oss kalla vårt förbund ”Våren”. 
<sec/>
De stannade och grepo hastigt varandras händer. Det låg en svärmisk tillbedjan i deras blickar. En liten fågel tittade med glänsande, vaksamma ögon ned på dem från en gren. Så fångade den en fladdrande insekt och flög med den i näbben tillbaka till boet. 
<sec/>
Stanny och Angela vände om och gingo samma väg de kommit. De kände sig högtidliga till mods, som om något underbart hänt dem. 
<sec/>
Ack, att morgonen icke mörknade till en dag, som skulle slå sin gråhet omkring dem! 
<sec/>
De sågo upp mot himlen och tyckte sig se sina ljusblå drömmar kretsa där uppe som fåglar, spanande långt i fjärran efter något flyende, som de skulle gripa, med ens förvandlande sig till starka och väldiga örnar. 
<chapter/>

<chaptername>XXVIII.</chaptername>

<sec/>
Efter den där söndagsförmiddagen i fröken von Wendens rum uppsökte Angela icke längre Bell. Hon hade blivit rädd för henne. Vad var det för ett underligt ansikte Bell plötsligt uppenbarat, naket och fritt från förställning, då hon tagit Angela i sin famn och kysst henne? 
<sec/>
Bell hade på sista tiden blivit blek och sluten. Hennes besynnerliga ögon hade en vemodig blick. Hon slog ned dem inför Angela och såg sökande och oroligt sig omkring bland de andra unga flickorna. 
<sec/>
Det gick icke en dag utan att Bell nu tänkte: 
<sec/>
Kommer inte lilla Angela igen? Har jag skrämt bort henne? Hur skall jag vinna henne tillbaka? 
<sec/>
Hon hade känt att Angela ett ögonblick velat närma sig henne, att hon tjusats av henne, liksom Bell av Angela, men ögonblicket hade glidit undan. Och nu stod Bell där åter ensam. 
<sec/>
Då blev hon bitter. När hon icke kunde vinna Angela, måste hon på något sätt skada henne. Hennes känslor voro sådana: plötsligt uppflammande, sedan långsamt slocknande till en glödande aska, som brände och frätte sår. 
<sec/>
Eleverna företogo en dagslång utflykt i augusti i sällskap med Bell. De skulle plocka svamp. För fröknarna Strussenhielm var det en fridag, då de med lätta sinnen gingo omkring i det tomma huset och gladde sig åt att de inte behövde möta flickorna vid varje steg. 
<sec/>
Hela dagen strövade de unga omkring i en stor skog, som föreföll dem mörk och fuktig av de skuggor grenarna kastade på markens mjuka mossa. Deras korgar fylldes långsamt med svamp. De hade inte bråttom. De sågo sig omkring med pigga ögon. De kilade på stigar hala av barr, förirrade sig ibland långt bort från varandra och ropade då oho — oho, som ugglor, vilka blinda söka varandra. 
<sec/>
När matsäcken skulle dukas upp fram på förmiddagen, samlades de i en glänta i skogen. De bredde ut en duk på det friska, gröna gräset bland stenar, som tjänade dem till bänkar. Bell hjälpte dem och skämtade med dem. De hade icke på länge sett henne så glad. 
<sec/>
Men när de voro färdiga och skulle börja måltiden, saknades Stanny och Angela. 
<sec/>
Bell tittade sig omkring med ett elakt leende. 
<sec/>
— Var äro de två oskiljaktiga? sade hon. 
<sec/>
Flickorna sågo tysta på henne. 
<sec/>
Hon hade dessa dagar i de andra elevernas närvaro låtit undfalla sig små anmärkningar om Stanny och Angela. Än var det att Stanny inte arbetade tillräckligt, än att Angela inte kunde lära sig väva och inte var praktisk. 
<sec/>
— Deras tid upptages med att de ständigt äro sysselsatta med varandra, hade hon sagt med en underton av bitterhet. Ha ni sett hur de betjäna varandra? Ibland är det Angela som är page och Stanny prinsessa, andra dagar är det tvärtom. Deras förhållande till varandra — är inte det litet egendomligt? 
<sec/>
Flickorna, som hade skarpa öron för röstens nyanser, lade genast märke till med vilken misstänksam ton Bell talade om ”förhållandet mellan Stanny och Angela”. De lystrade också till, som det var Bells mening att de skulle göra. 
<sec/>
Stanny var omtyckt av kamraterna. Hon hade något käckt och tilldragande i sitt väsen, trots det att hon ibland föreföll melankolisk. Angela kommo de icke nära. Hon slöt sig inom sig själv. Hennes ögon strålade bara, när Stanny närmade sig eller när hennes röst hördes utanför fönstren. 
<sec/>
Stanny var ju en mycket rik ung dam, och från egendomen i Sörmland fick hon oupphörligen paket innehållande frukt och hembakade kakor och presenter. Hon delade godsakerna och presenterna med Angela och bjöd ingen annan. Flickorna hade i hemlighet länge varit avundsjuka på Angela, som så oinskränkt ägde Stannys tillgivenhet och ensam åtnjöt de små fördelar denna vänskap hade i följe. När nu Bell började egga dem, steg hastigt deras förut vakna missnöje med Angela. 
<sec/>
— Det är något konstigt med dem, hade Kalle sagt en kväll. Jag tror att Angela utövar en hypnotisk makt på Stanny. Ha ni sett hur hon ser på henne, som om hon ville svälja hennes själ? Det är onaturligt. 
<sec/>
De andra instämde. Det där med hypnotism lät så hemlighetsfullt och hemskt på samma gång. De flesta av dem hade knappast reda på vad det var för otyg. 
<sec/>
Inga kunna väl vara så elaka som flickor, när de funnit fel hos någon kamrat. Deras ögon börja lysa olycksbådande, de knipa ihop munnarna, de kröka sina mjuka tassar och göra tecken till varandra. Deras trupper samla sig. De äro en sammansluten enhet, skräckinjagande därför att vapnen som delas ut äro förgiftade. 
<sec/>
Nanna sade nu: 
<sec/>
— Angela och Stanny ha väl gått vilse med vilja. 
<sec/>
— Vi få väl börja äta då, sade Bell med en suck. 
<sec/>
Men hon hade ingen ro. Hon kunde nästan inte äta. Hon sände förstulna blickar åt skogen, väntande att Angela och Stanny plötsligt skulle träda fram. 
<sec/>
Flickorna glömde snart de två som saknades. De åto tunna pannkakor med sylt, drucko stora glas mjölk och knaprade på hårda smörgåsar. 
<sec/>
Judy, som satt på en sten, slog med handen mot ett tomt glas och sjöng: — Fröken An-gela i dyst-ra drömmar går, uti nat-tens tyst-nad ing-en ro hon får. Fastän rummet fint och hon i si-den klädd, hennes sömn den flyr ifrån spets-prydd bädd. 
<sec/>
Hon sjöng entonigt, melankoliskt, härmande en barnjungfru de haft en gång. Hon kastade huvudet bakåt, hennes krusiga negerhår stod i en sky runt hennes runda ansikte med de vädrande näsborrarna. De sista orden på varje versrad drog hon ut, klagande som en hund en månskensnatt. 

I nobla kretsar uppå bal och fest stackars Angela hon måste med som gäst, spela, sjunga, dansa, fastän ingen ser att hjärtat blöder, fastän munnen ler. 

O grymma öde, varför blev jag född? I kvalfylld längtan är min tid förödd. Att vara fattig, vilken härlig lott mot att rik och fridlös bo i gyllne slott. 
<sec/>
De andra skrattade och klappade i händerna. Uppmuntrad av bifallet fortsatte Judy: 

Fröken Stanny var i går i stan, hon anhöll då om skön Angélas hand. Hon är rik och mäktig, bildad och förnäm, och hon kan bliva Angela en värdig vän. 
<sec/>
Bell hade smugit sig ifrån dem. 
<sec/>
Inne i skogen var det mörkt och tyst, när man kom från den soliga gläntan. Hennes ögon, nyss sammandragna, ansträngda av det starka ljuset, vidgade sig. 
<sec/>
Hon gick över mossan rätt in i skogsdunklet, fort med glidande steg, som en som är på jakt efter något. Hennes ansikte var blekt av smärta. 
<sec/>
Vad göra de nu, Angela och Stanny? tänkte hon. Gå de med armarna slingrade om varandras liv, som jag sett dem så ofta? De ha så mycket att viska om, att de glömt bort tiden. 
<sec/>
Maj, Cecilia, Angela! Ett ödesdigert tretal. Alla hade hon förlorat. Andra unga kvinnor, som hon snuddat vid och förtrollats av för en kort stund, döko också upp i hennes sinne. Hon tyckte att de tassade på mossan runtomkring henne. De höllo varandra i handen, de gingo i ring med leende ansikten och halvöppna munnar. Deras kläder voro genomskinliga som slöjan kring Cecilia där hemma på fotografiet. Hon såg vita lemmar, runda knän, knoppande bröst, höfter som vaggade lätt och förföriskt. 
<sec/>
Men när hon skyndade efter dem, vände de och svängde ludna svansar mot henne. Det var otäckt som i en mardröm. De svängande och viftande svansarna dolde deras ryggar. Bara de knubbiga axlarna höjde och sänkte sig, liksom suckade de. 
<sec/>
Hade alla de hon älskat gjort narr av henne? Vad mindes de nu av henne, Bell? En girigt framräckt arm, en mun som spetsades rovdjurslikt, ett par rödkantade ögon, som glodde. Så hade de sett henne: vanställd av ett onaturligt begär, som några givit efter för, men alla hatat. 
<sec/>
Hon var ensam, ensam. Föreståndarinnan för barnhemmet sträckte ut sin stora hand efter henne. Groparna vid hennes fingrar voro som intorkade sjöar. En nagel var förvriden. Dessa fingrar hade tryckt sitt märke på henne, gjort henne till en för livet vanför, ett skadat finger bara, som var fult att se på. 
<sec/>
Bell skyndade vidare. Hon hade så bråttom. Ringen av flickor vidgade sig, förtunnades, försvann. Men framför Bell skymtade en skugga, kastad på marken, en utbredd kropp bara, en ung kvinnas kropp. Den hade buktande, lekande linjer, långa armar och ben och ett litet underligt huvud med hår som ålande ormar. 
<sec/>
Bell satte sig försiktigt ned vid yttersta kanten av skuggan. 
<sec/>
Hennes förvirrade tankar susade omkring henne bland de stora träden. 
<sec/>
En skugga måste ha en kropp, en skugga måste ha en själ. Stod då kvinnan, som kastade denna skugga under sig, där uppe bland molnen? Alldeles stilla med ett underligt leende på sina läppar. 
<sec/>
Men när Bell böjde sig över skuggan, varsnade hon att den rörde sig. Den tog form och gestalt av henne själv. Det var hon själv. Hon låg orörlig på marken. Hon satt på stenen. Hon dansade i skogen med sitt guldgula hår och sin viftande svans. Överallt fanns hon, därför att hon hade älskat sig själv, njutit sig själv, ätit upp sitt hjärta, så att blodet nu dröp om hennes läppar. 
<sec/>
Då greps Bell av en förfärlig ångest. Hon ville resa sig upp och fly, men hon förmådde inte. 
<sec/>
I skogen mörknade det. Träden blevo svarta, stenarna också. Bell tyckte att något for genom rymden och träffade hennes tinning. Som en kvidande ömklig massa sjönk hon ihop. 
<sec/>
Över sig hörde hon träden susa, då aftonvinden från sjön for igenom dem. Men inom henne var det tyst och iskallt. En kyla som spred sig från en släckt eld, som nyss värmt och upphettat hennes lemmar. 
<sec/>
Det var Angela som fann Bell i skogen. Flickorna hade blivit oroliga, när inte fröken von Wenden kom igen, och hade givit sig ut på skilda håll för att leta efter henne. 
<sec/>
Angela lyfte försiktigt upp Bells huvud, där hon låg på knä bredvid henne på marken. 
<sec/>
Bells kinder voro bleka. Hon viskade hest förvirrade ord. Angela, som hon bara för ett par timmar sedan letat efter, kände hon nu inte igen. 
<sec/>
Angela såg fylld av medlidande ned på Bell. På avstånd hörde hon flickorna ropa i skogen: 
<sec/>
— Oho — oho! 
<sec/>
Ropet ljöd så underligt i den skymmande, tysta skogen. Ringen av unga flickor slöt sig kring Bell. Grenar knakade, fötter trampade. Nu voro de alla där. Röda, friska ansikten med ögon, som tindrade efter dagens upplevelser ute i naturen, böjde sig över den kvidande stackars kvinnan på marken. 
<sec/>
De lyfte upp henne och buro henne hem. Ett tåg av tysta och bleka unga flickor stego de ned från skogssluttningen med Bell emellan sig. Så hade hon velat bäras av unga, starka kvinnoarmar med sitt huvud lutat mot någons klappande hjärta. Nu kände hon ingenting längre. 
<sec/>
Riken mötte dem på trappan till hushållsskolan med små skrik av förskräckelse och häpnad. Terriern snodde runt dem och skällde ivrigt och glatt välkomnande. 
<sec/>
En läkare skickades efter. Han såg allvarlig ut och talade något om nervöst sammanbrott. 
<sec/>
Redan samma afton sändes Bell bort till en vårdanstalt för nervsjuka. 
<sec/>
Den snälla och ödmjuka underlärarinnan, som fröknarna haft förut, var av en tillfällighet ledig och kom gärna tillbaka. När hon ett par dagar därefter slog upp dörren till Bells rum, kände hon en egendomlig doft. Hon visste inte att det var rökelsen, som ännu dröjde kvar i tapeter och möbler. 
<sec/>
Hon tyckte lukten var besvärande och tung, och hon skyndade sig att vädra ut den. 
<chapter/>

<chaptername>XXIX.</chaptername>

<sec/>
Först hade det varit händelsen med Linnéa och hennes avresa, och sedan Bells sjukdom och plötsliga försvinnande. Båda sakerna hade gjort ett starkt intryck på flickorna. 
<sec/>
Några dagar gingo de omkring med missnöjda och betryckta miner. De viskade med varandra och sutto länge uppe om kvällarna och pratade med varandra trots fröknarnas förbud. Något hade stört dem i deras dagliga liv, och de voro oroliga som en flock lamm på en äng, vilka skocka sig tillsammans, då det mullrar av åska i fjärran. 
<sec/>
Den enda muntra var Nanna, som fortsatte sitt pladder, som om ingenting hänt. Hon tyckte det var ”oförskämt” att Linnéa haft ett barn utan att vara gift, men bondfolket är så där, och hon sade att hon alltid funnit Bell litet ”konstig i knoppen”, så att det var inte alls underligt att hon blivit tokig. Egentligen uttryckte Nanna helt vårdslöst fröknarna Strussenhielms egna meningar, fastän de ej sade högt vad de tänkte. 
<sec/>
Angela hade ibland brev från Petra. Av dessa hennes brev kunde Angela förstå att Petra längtade efter henne. Petra bodde denna sommar åter på Eka, nu alldeles ensam. Det hade gått tre månader, sedan de träffats. Men Angela längtade inte hem. Hon hade ju Stanny. 
<sec/>
Ändå hade Angela sedan länge lagt märke till flickornas ovilja mot henne. Hon såg att de inte tyckte om hennes och Stannys heta vänskap. På sista tiden hade de tagit sig till med att härma de två vännerna. Kommo Angela och Stanny gående arm i arm från sina morgonpromenader, kunde de få se ett par flickor dyka upp från något gömställe och fnittrande gå framför dem på samma sätt som de, med armarna om varandras liv. Eller Angela hörde dem kalla varandra vid små smeknamn liknande dem, vilka Angela och Stanny använde och som de trott vara deras egen hemlighet. 
<sec/>
Stanny skrattade åt alltsammans och uppmanade Angela att inte taga sig flickornas dumheter så nära. 
<sec/>
— Snart få de någon annan att vara elaka mot, sade hon tröstande. 
<sec/>
Men Angela var ledsen. Hon gick till rätta med sig själv, undrande om hon kunde ha handlat orätt mot de andra. Hon hade ju mindre människokännedom än Stanny, som aldrig just gjorde sig förhoppningar om godhet hos någon varelse. Det hade hon lärt sig av sin mor. 
<sec/>
En afton efter slutat arbete hade Angela och Stanny gått upp på vinden för att få vara ostörda. De sutto nu på bänken framför fönstret. Där hade de en gång hört Linnéas berättelse. De talade också lågt med varandra om Linnéa. De hade haft ett litet sorgset brev från henne, vari hon beskrivit sin hemkomst och barnets begravning, och de tänkte på Linnéas trygga vänskap för dem som något vackert de skulle minnas från denna tid. 
<sec/>
Angela såg ut över Mälaren, där ljusen ilade förbi. En skuta låg stilla där ute med nertagna segel. Bara en liten röd lykta darrade och lyste och gjorde vattnet oroligt omkring sig. 
<sec/>
Angela tänkte på Bell. Var fanns hon nu? Led hon alltjämt, kvidande på samma sätt, som då Angela funnit henne i skogen? Var hennes mun lika röd och längtande efter kyssar? Upplevelsen där inne i Bells rum hade Angela icke velat berätta för Stanny. Något hade hållit henne tillbaka. Men när Angela nu betraktade det röda lilla ljuset där ute, började hon plötsligt förtro även detta åt Stanny. 
<sec/>
Stanny lyssnade tyst. Hennes ögonbryn drogo sig samman. Hon grep hårt om Angelas arm och såg forskande in i hennes ansikte, som letade hon efter spår av något förbjudet och sällsamt lockande. 
<sec/>
— Varför har du inte sagt mig det förut? frågade hon litet häftigt. 
<sec/>
Angela såg tveksamt på Stanny. 
<sec/>
— Jag vet inte, mumlade hon. Jag förstår inte Bell. 
<sec/>
— Hon var ju kär i dig, liksom i den där Cecilia, sade Stanny. Tror du inte jag hörde dig gå uppför trappan och stiga in i hennes rum? Du skulle sagt mig det. Det finns sådana kvinnor. De äro farliga just för unga flickor som du, vilka inte förstå dem. 
<sec/>
— Kan en kvinna vara kär i en annan kvinna? frågade Angela. Jag har aldrig hört något sådant. 
<sec/>
— Ja, men det har jag, sade Stanny. 
<sec/>
Hon darrade litet, som frös hon. 
<sec/>
— De äro olyckliga stackare, blöta som svampiga djur. De draga och locka en till sig. Och är man en gång hos dem, är man förlorad. Jag tror de liksom suga ut en, till dess man sitter där med tomt hjärta. 
<sec/>
— Petra längtar efter mig, sade Angela efter en stunds tystnad. Hos Petra är det så fridfullt. Där hemma på Eka känner jag igen allting. Dagarna rulla i väg alla lika varandra. Ingenting händer. Här är det oroligt. Människorna äro ju elaka. Det visste jag inte förut. 
<sec/>
— Var inte ledsen över det med Bell, fortsatte Stanny sin egen tankegång. Trycker dig livet ibland, som det gör med mig? Då ängslas jag. Så många människor kommer man att träffa, så många öden skola glida förbi. Jag tycker åren, de som äro kvar, vila uppe på min hjässa. Jag skall lyfta av dem ett för ett som som korgar, som jag sett italienskorna bära på sina huvuden, fyllda och tungt lastade. Vart skall jag kasta dem? Hur länge skall jag orka bära dem? 
<sec/>
Angela vände sig leende mot henne. 
<sec/>
— Vi spekulera och fundera, sade hon. Jag vill börja leva. 
<sec/>
— Jaså, du skall börja leva? Kanske på Eka? frågade Stanny, nu också leende. Där det är så fridfullt! 
<sec/>
— Ack, jag menar inte där, sade Angela. Jag tror att det väntar mig något någonstädes. Jag vet inte var. Men jag drömmer om det. Och jag skall känna igen platsen från mina drömmar, när jag väl kommer till den. 
<sec/>
— Skall du? Och finns det inte också en man, som du vill älska, på den där platsen? 
<sec/>
Angela blev med ens röd. 
<sec/>
— Jag vet inte, sade hon dröjande. Jo, han finns där. Och han har så sorgsna ögon. Första gången i mitt liv, som jag var och såg ett stycke på teatern, var det en av de uppträdande i det, som kom mig att känna något ... Han hade räddat en kvinna, som kastat sig i vattnet. Jag tyckte att hans ögon från scenen blickade rätt mot mig. De där ögonen behärskade mig hela tiden, också sedan jag kommit hem och lagt mig. De bådo mig om något. Jag blev icke fri från dem. Kanske är det han som är mitt öde, eller någon lik honom. Det känns så — jag kände det så då. 
<sec/>
Åter sutto de tysta. De hade en stark aning om att de snart skulle skiljas. Med blickarna följde de båtarna där ute. Vattnet hade svartnat. Och nu steg månen upp. Den kastade en silverstrimma mot deras fönster och silade fram under taket, lysande på de grova bjälkarna, så att de syntes spröda och genomskinliga. 
<sec/>
Då sprutto de plötsligt till. Någon rörde sig där borta i dunklet vid trappan. När de vände sig om, sågo de Nannas huvud hastigt dyka ned och försvinna. De hörde klapprandet av springande fötter. 
<sec/>
— Hon har spionerat på oss, utbrast Stanny harmset. 
<sec/>
Angela hade blivit vit. Hon var ond. 
<sec/>
— Jag skall gå efter henne, sade hon och reste sig snabbt. 
<sec/>
— Nej, sitt kvar här, bad Stanny. Det tjänar ändå ingenting till. 
<sec/>
Men Angela var redan i trappan. Hon rusade nedför den. En dörr stod på glänt. Det var dörren in till ”Stockholmsrummet”. Utan att besinna sig vidare, öppnade Angela den och steg in. 
<sec/>
Hon upptäckte genast Nanna, som gestikulerande stod mitt på golvet bland de församlade flickorna. Kalle, med en gottpåse i handen, satt på sängkanten och slängde med benen, ivrigt lyssnande till vad Nanna hade att berätta. Hon var den första, som fick syn på Angela. 
<sec/>
— Där är hon ju själv, sade Kalle och pekade på Angela med en chokladkaka i silverpapper. 
<sec/>
De andra vände sig hastigt om. Det blev med ens tyst i rummet. Ett par av flickorna sågo generade och litet skamsna ut. De andra betraktade Angela med lysande ögon, som om de väntade ett spännande uppträde. 
<sec/>
Angela hade aldrig känt sig så ond. Stämningen där uppe på vinden med månskenet och båtarnas speglande ljus, som vaggat in både henne och Stanny i ett svärmiskt och vemodigt rus, var förflyktigad. Vart hon såg tyckte hon sig mötas av hånfulla och onda ögon. Hon knöt ofrivilligt händerna och gick mot Nanna, som med gapande mun stirrade på henne. 
<sec/>
— Du har lurat på oss, sade Angela flämtande. Ni ha alla lurat på Stanny och mig. Precis som tjuvar ha ni stulit till er vad vi sagt till varandra, när vi trodde oss vara ensamma. 
<sec/>
— Hör på henne, skrek Kalle med munnen full av choklad. Hon kallar oss tjuvar. Kan man bara tänka sig! 
<sec/>
Ett ögonblick var rummet i fullt uppror. De pratade i munnen på varandra, gjorde vilda åtbörder, som Angela vid ett annat tillfälle skulle funnit skrattretande. Erna rusade framför de andra. 
<sec/>
— Det är du som är tjuv i alla fall, sade hon med stickande röst. Du har tagit ifrån oss Stanny, som vi alla i Stockholm hört skulle vara så trevlig. Du hypnotiserar henne, så att hon inte ens vill se åt oss andra. Det sade fröken von Wenden också. Det var hon, som sade det. 
<sec/>
Angela tog ett steg tillbaka. 
<sec/>
— Sade Bell det? mumlade hon. Varför skylla ni det på henne? Hon är ju inte här. 
<sec/>
— Nehej du! Det är just vad hon inte är! sköt Nanna in med sin gälla barnröst, som om också detta med Bell vore ett utmärkt stridsämne. 
<sec/>
Judy Rosenrauch, som naturligtvis även stod på Nannas sida, fastän hon eljes gärna talade om att hon ”var släkt med Angela von Pahlen”, sade nu: 
<sec/>
— Undra på att Nanna var nyfiken på er två. Vi skickade ju henne för resten! Vad ha ni egentligen för er? Trolla ni? Vad gjorde de, Nanna? Angela avbröt ju din berättelse. 
<sec/>
Detta fräcka erkännande av att Nanna verkligen blivit utskickad gjorde Angela stum. 
<sec/>
Hon såg på Judy med en förebrående blick. Men nu var Nanna i farten igen. 
<sec/>
— De talade om Linnéa, skrek hon. De älska henne också. Vi äro inte goda nog bevars, för vi ha inga barn. 
<sec/>
Angela öppnade dörren. Mot de där kunde hon ändå inte reda sig. Och bara hon tänkte på Linnéa och hennes sorg över det lilla döda barnet, fick hon ju gråten i halsen. 
<sec/>
Hon flydde nedför trappan och ut i trädgården. Hon stannade i mörkret tätt intill byggnaden. Hon tyckte att det sorlade i hela huset som i en brunn, när man firat ned en vattenhink för att fyllas i dess djup. Hon såg sig förvirrad omkring. Ett främmande hus! En främmande trädgård med kallt månljus, som klöv trädgården i två delar, så att den med sina utskjutande träd och yviga buskar och smala rabatter liknade ett stort förvridet ansikte, vars ena hälft var starkt belyst, medan den andra våldsamt skuggats! En främmande Angela också, som i sin vrede kände lust att med sin fot trampa på trädgårdens uppåtvända ansikte. 
<sec/>
Från det öppna fönstret ovanför hörde Angela livliga röster. Det var flickornas. 
<sec/>
— Såg du hur hon kom in? fnyste någon. Stolt som en liten Napoleon! 
<sec/>
— Pyttsan, hon tror visst hon kan hypnotisera oss också med blickarna från sina mörka ögon. 
<sec/>
— Ser hon inte hemskt rolig ut med det där ljusa håret och de svarta ögonen? 
<sec/>
— Jag har aldrig tyckt om henne. Hon har ett sätt som om hon vore fasligt förnäm. 
<sec/>
— Hon ryckte till och gick, när vi sade något om Linnéa. De där två, Stanny och Angela, ha upphöjt henne till helgon. Ett helgon med utslagen tand och mistad oskuld! 
<sec/>
— Jag undrar varför just Stanny och Angela blivit så goda vänner. De äro ju så olika varandra. Men båda två äro de olika oss också, de tro visst att de äro särskilt djupa, ungarna. 
<sec/>
— Angela avslöjade sig ju. Så svartsjuk hon var om allt vad Stanny sade till henne. Vi tjuvar! Hon borde ha smörj. 
<sec/>
— Och högfärdig! Bara för att hon händelsevis har ett von framför namnet. Som om det vore något! Det hade ju den där fröken Wenden också! Fröken Fån tänker jag kalla henne. 
<sec/>
En skrattsalva avbröt resonemanget. 
<sec/>
Angela drog djupt efter andan. Många år efteråt skulle hon minnas detta samtal, som hon osynlig för de andra åhört. Alltid skulle hon tänka, när någon misstänksam eller ond blick snuddade vid henne i ett sällskap: 
<sec/>
Vad skola de efteråt säga om mig framför ett öppet fönster i ett sovrum? 
<sec/>
Nu led hon. En annan Angela trädde fram för henne, skapad av kamraternas tankar om henne. Denna nya Angela rörde sig löjligt, småtrippande på sandgången. Hon stoltserade med svängande armar och ögon, som hon sökte göra djupa och tankfulla. En massa grannlåt hade hon hängt på sin enkla bomullsklänning, ja en narrklocka pinglade ut i kvällens tystnad. Fröken Fån hette hon. Och hon var värdig namnet. Till och med Stanny vände sig med avsky ifrån denna uppenbarelse. 
<sec/>
Ovanför Angela stängde någon ett fönster med en liten smäll. 
<sec/>
Angela ryckte till. En snyftning undslapp henne. 
<sec/>
Huset var stängt för henne nu och fyllt av fiender, som lurade på henne. Hon frös, men hon ville inte gå in. Månen, som stigit högre på himlen, träffade henne nu med en flod av ljus. 
<sec/>
Hon kröp in i skuggan. Steg hördes på gången, och hon såg Stanny gå förbi henne upp mot förstugubron. 
<sec/>
Angela rörde sig inte. En sekund dröjde Stanny med spejande ögon. Hennes ansikte var stort och vitt i det starka ljuset. Angela såg hungrigt på henne. Hon fylldes med ens av en lycklig bävan. Stanny var hennes vän. Under denna tid, då allt som mött Angela förefallit henne så nytt och underligt, därför att hon själv kom från ensamhet, hade denna unga flicka sprungit emot henne. Deras händer hade slutits i ett fast grepp, deras hjärtan hade öppnats. De ägde varandras kärlek och förtroenden och drömmar. De hade med dunkla ögon blickat in i en oviss framtid. Aldrig skulle de glömma varandra. 
<sec/>
Men när Stanny nu började gå ifrån Angela och hennes steg alltmer avlägsnade sig, tyckte Angela att ringen, som slagits omkring dem, vidgades och var nära att brista. Det slet i hennes hjärterötter, som om Stanny dragit i dem för att rycka henne med sig. De kunde ju inte ständigt få vara nära varandra. Angela skulle åter bli ensam, utan vänner. 
<sec/>
Var för sig skulle de kanske fortsätta att sträva mot det mål deras drömmar börjat bygga upp. 
<sec/>
Och Angela grät lutad mot väggen, medan saknaden efter Stanny redan brände henne. 
<chapter/>

<chaptername>XXX.</chaptername>

<sec/>
Angela steg uppför den smala trappan till övre däcket. Ångbåten hade redan börjat lägga ut. Det fräste av skummande vatten runtomkring den, och maskinerna dunkade andfått. 
<sec/>
Angela kände hur det också dunkade i hennes bröst. Hon såg Stanny stå på bryggan i blå bomullsklänning och vit duk om huvudet. Hon hade blivit fri från fröken Dikens lektion i dag för att få följa Angela till båten. Långsamt hade de för sista gången promenerat arm i arm den smala, skuggiga vägen utmed sjön. De hade knappast sagt något till varandra. 
<sec/>
— Är du säker på att du måste fara? hade Stanny frågat. 
<sec/>
Angela kramade då Petras sista brev i sin ficka. Hon hade skrivit att Angela måste taga sig ledigt en tid och komma ned till Eka. Petra tycktes vara sjuk av längtan efter henne. Fröknarna hade också fått ett brev från Petra, och de hade villigt givit sitt samtycke till Angelas permission. 
<sec/>
— Jag kommer ju snart igen, hade Angela viskat till Stanny, när de skildes. 
<sec/>
Men Stanny hade sett ut, som om hon inte trodde det. 
<sec/>
Nu var båten långt ute på sjön. Angela kunde inte längre se Stanny riktigt. Hon tyckte att ångbåten låg stilla och att det i stället var bryggan och staden där borta, som gledo ifrån henne. Ja, domkyrkans torn höjde sig mot himlen som masten på en segelbåt. En segelbåt med gröna segel, som snabbt ilade bort i en rymd av ljusblått. Och kring dess reling lutade sig flickorna från hushållsskolan. Somliga med hånfulla leenden, andra skrattande av livsglädje. Bland dem rörde sig Stanny stilla med sorgset ansikte, sådan Angela sett henne nyss på vägen. Ännu ljödo för Angelas öron Rikens gälla kvitter och Dikens låga, barska stämma, blandande sig med skallet från hunden och flickornas höga röster. 
<sec/>
Angela satte sig på en bänk. Nu tog båten åter fart. Ja, det var sant, det var hon som reste. Och hon reste ifrån Stanny. Just här på denna båt hade de första gången träffat varandra. Stanny hade lett mot henne. Hon hade haft en brun hatt på sig och en ulster. Först hade Angela bara sett hennes röda mun, men sedan hade Stanny lyft upp huvudet och smålett, fastän hon hade tårar i ögonen. 
<sec/>
Angela såg ut över vattnet. Ett par måsar kretsade omkring båten, sänkte sig med blänkande vingar och höjde sig igen i snabb flykt. 
<sec/>
När Angela åter vände sig om, satt en dam på bänken mittemot henne närmast salongen. Hon hade huvudet litet nedböjt och var klädd i en brun hatt och en resulster. Hennes gestalt, hennes kläder liknade Stannys. En otrolig tanke kom för Angela. Det var Stanny. Hon hade gått ombord på båten för att överraska Angela. Men nyss var hon ju klädd i sin blå bomullsklänning. Tankarna snurrade i Angelas hjärna. 
<sec/>
Då lyfte den där damen upp huvudet. Hennes ansikte var gammalt, gammalt med en vissen, gul hy, och ögonen lågo insjunkna i sina hålor. Och ändå var det något hos henne, som påminde om Stanny: en lätt rundning, som ännu dröjde kvar i kinderna, ögonbrynens böjda linje, ett drag kring munnen. 
<sec/>
Så skulle kanske Angela en gång, själv gammal, möta sin Stanny. De skulle icke känna igen varandra, emedan åren givit deras ansikten en mask, stämplad av lidandet och den annalkande döden. Deras ögon skulle främmande blicka förbi varandra, men djupt, sjunket på botten av deras hjärtan, skulle ändå minnet av en solig sommar finnas, av dagar då de strövat omkring arm i arm, av aftnar då deras viskande röster flätade sig om varandra och händerna mötts i smekningar. 
<sec/>
När Angela kom till Stockholm, tog hon en droska och for upp till våningen vid Johannes. Hon tänkte ligga där över natten och dagen därpå fortsätta med tåget till Eka. 
<sec/>
Inne i rummen ruvade en tung luft, och det luktade kamfer. Lakan voro utbredda över sofforna och hängde över bokhyllorna. Angela gick på tå, som om hon varit rädd att störa en sjuk. 
<sec/>
I hörnrummet rullade hon upp gardinerna och öppnade fönstret. Hon lutade sig ut, stödd mot fönsterkarmen. 
<sec/>
Där låg huvudstaden nedanför henne i en lätt, grå skymning. Butikernas skyltfönster och restaurangernas stora upplysta rutor tindrade genom det inbrytande sensommarmörkrets dok. Spårvagnarna rasslade fram med sina gröna och röda lyktor, som lyste och försvunno, speglande sig nervöst i stenläggningen på den i det fuktiga dunklet svart blänkande körbanan. 
<sec/>
Ute på Mälaren tände nu båtarna sina ljus, glidande fram över ett stilla vatten, mellan stränder där gröna träd bugade sig och sakta susade. 
<sec/>
Och Angela längtade så häftigt efter Stanny, att hon tyckte sig känna hennes andedräkt mot sin heta kind. 
<chapter/>

<chaptername>XXXI.</chaptername>

<sec/>
Det ringde häftigt i telefonen. Angela ryckte till. Vem kunde ringa nu? Åter ljöd signalen genom den tysta, tomma våningen. 
<sec/>
Angela sprang fram och lyfte av luren. En röst med stark finländsk brytning talade i hennes öra. 
<sec/>
— Är det fröken Angela von Pahlen? 
<sec/>
— Ja. 
<sec/>
— Det är fru Landborg, Stannys mor. Jag talade för en stund sedan med Stanny. Hon sade att ni var här i afton. Jag är själv i Stockholm på några dagar för att träffa min son, som har permission. 
<sec/>
— Jaha, fru Landborg. 
<sec/>
— Vill ni möta mig i kväll? Jag är i min bostad. Skulle det passa? Jag vill gärna tala med Stannys väninna. 
<sec/>
Hon lät fientlig på rösten. Angela dröjde ett ögonblick med svaret. Så kastade hon en blick omkring sig i de tomma rummen och svarade ja. 
<sec/>
När Angela en stund senare ringde på dörren till herrskapet Landborgs våning, kom en ung tjänstflicka och öppnade. 
<sec/>
Angela steg in i en elegant hall med bonat och blankt parkettgolv. Ett stort älghuvud med sorgsna bruna ögon satt över en dörr. På väggarna hängde tenntallrikar i rader. Ett par gamla sablar slogo kors över hatthyllan. 
<sec/>
— Var så god, sade jungfrun och öppnade dörren under älghuvudet. 
<sec/>
Angela kom in i en stor salong, där allt var ordnat som till fest. Inga lakan över möblerna här! I ett par väldiga kristallkronor blixtrade droppar av ljus. Rummet var tomt. 
<sec/>
— Var så god! hörde Angela flickan bakom sig alltjämt säga. 
<sec/>
Skyndsamt gick Angela genom salongen och ännu flera rum, alla flödande av ljus. Hon tyckte sig ha kommit till ett förtrollat slott, vars höga härskarinna dolt sig, så att hon själv måste söka efter henne. 
<sec/>
I en liten salong helt i vitt kvävde henne nästan en stark doft av blommor. 
<sec/>
En dam reste sig ur en stol, där hon suttit med en bok i knäet, och gick över den tjocka, mjuka mattan fram till Angela. 
<sec/>
Hon sträckte ut handen. 
<sec/>
— Välkommen, Stannys väninna! sade hon. 
<sec/>
Angela kände genast igen Stannys mor efter dotterns beskrivning. Hon syntes bara spädare, mera trolsk än vad Angela föreställt sig. Det kritvita håret reste sig krusigt och yvigt över den klara pannan. Ansiktet var runt, som Stannys, men med en fulländad oval, som avslutades av en vacker, litet bred haka med en grop i. Näsan var pikant trubbig, vilket gav hela utseendet något av strålande ungdom, trots det vita håret som verkade dött. Och de blå ögonen hade ett underbart skimmer, som flöt fram oavbrutet, så att man icke kunde få fatt i blicken eller uttrycket i dem. 
<sec/>
Angela drog med en suck efter andan. Åter denna kvävande blomdoft! Blommor stodo också överallt nedstuckna i vaser, i fönstren, på skrivbordet, på små runda bord. 
<sec/>
Fru Landborg bad Angela sitta ned i en soffa. Hon satte sig själv bredvid Angela och betraktade henne länge med ett mångtydigt, litet gäckande leende. 
<sec/>
— Det är alltså er Stanny valt, sade hon med sin sjungande röst. Jag är så glad att Stanny fått en sådan vän. 
<sec/>
Men Angela trodde henne inte. Hon kände alltjämt den fientlighet, som först träffat henne genom rösten i telefonen, strömma emot sig. Hon kunde inte svara. Ett ögonblick sutto de tysta, så började fru Landborg tala. 
<sec/>
— När jag först anade att Stanny fått en väninna, sade hon, fick jag en stöt för bröstet. Ack, hon skrev det visst inte genast. Men jag läste mellan raderna i hennes brev. Hon var förströdd, det märkte jag strax. Hon skrev om alla möjliga likgiltiga saker, utom det där enda, som brände henne. När man älskar, brinner man ju. Man tror att inga andra märka något, förstår inte att den hand man räcker fram är het, att ens ögon stråla, ja att till och med likgiltiga ord man uttalar ha en klang av ringande klockor. Så föreställde jag mig Stanny genom hennes brev, och sådan var hon. 
<sec/>
Hon vände sig plötsligt rätt mot Angela. Handen som låg i hennes knä, knuten och liten, skälvde. 
<sec/>
— Vet ni, sade hon, jag blev förtvivlad. Jag kunde inte sova. Stanny hade aldrig varit ifrån mig mera än ett par dagar. Att jag inte just då reste direkt till henne, berodde på att min man blivit sjuk nere på Ösa, och jag måste vårda honom. Sedan var det för sent. Så dumt att pyssla och jollra med en gubbe, när ens eget lilla barn är i fara. 
<sec/>
Angela såg förundrad upp. 
<sec/>
— Ja, jag vet vad ni vill säga, fortfor fru Landborg hetsigt, innan Angela hunnit få fram något. Ni tycker väl att ordet ”fara” inte passar här. Men jag upprepar det. Hon var i fara då och är i fara nu. Tror ni inte jag känner henne? Jag, som fött och fostrat henne med så mycket lidande! Hon har älskat mig också. När hon var liten och inte hade någon annan famn att gå till. När ni själv får barn en gång, skall ni förstå hur det känns, när de växa upp och finna andra att slösa sin tillgivenhet på. Hon har mycket att skänka bort, Stanny, ty hon har också min kärlek att vräka ut. Det började redan tidigt, då hon svärmade för sin bror Bernard. Har hon talat om det med er? Jaså, det också. Då vet ni, hur vansinnigt hon älskade honom, den där pojken som regerade hela vårt hus. Ännu varm av mina kyssar, gick hon till honom. Gick ifrån mig. De lärde varandra odygd. De satte sig upp emot mig. Ibland när jag mötte deras ögon, tyckte jag att de glödde av fientlighet. Så de måtte hatat mig — ibland! 
<sec/>
Hennes ansikte förvreds. Hon tog hysteriskt åt hjärtat. 
<sec/>
Vad vill hon mig? tänkte Angela förskräckt. Varför gick jag hit? 
<sec/>
Fru Landborg lutade sig närmare Angela. 
<sec/>
— Vad talar hon då med er om? viskade hon, enträget bedjande. Har hon hemligheter, som hon förtror er? Berätta mig! 
<sec/>
Hon vill att jag skall förråda hennes dotter, tänkte Angela och stirrade in i de vidöppna ögonen så nära henne. Det var hon som dödade Stannys fågel och sedan lät henne hela sommaren ropa på den. Jag förstår det nu. 
<sec/>
— Tycker fru Landborg det vore rätt av mig att tala om Stannys hemligheter? sade Angela slutligen. 
<sec/>
— O, så högtidligt! ropade den andra gäckande. Rätt och orätt! Ni ser de där begreppen fortfarande, det ena svart, det andra vitt. Blanda då litet med färgerna, och ni skall få fram en grå ton, som flyter bättre ihop med livet vi leva. 
<sec/>
— Varför det? sade Angela litet darrande. Stanny själv skiljer alltid på rätt och orätt. Hon har hederskänsla. 
<sec/>
— Visar hon er mina brev? Jag ser på era ögon, att hon gjort det. Är det då verkligen hederligt att visa sin egen mors brev? Då vet ni också, att jag skjuter mig, om inte Stanny kommer tillbaka till mig. 
<sec/>
Angela såg att hon menade vad hon sade. 
<sec/>
— Ni borde inte skriva så. Det skrämmer Stanny, sade Angela lågt. 
<sec/>
— Skrämmer henne? Hon måste skrämmas till att älska mig! Min man är ingenting för mig. Bernard döljer allt för mig. Jag måste ha Stanny. 
<sec/>
Angela satt tyst. Hennes blick irrade oroligt kring rummet. Hon kände sig instängd, snärjd i en snara, som hon inte visste hur hon skulle göra sig fri från. Fru Landborg tycktes läsa hennes tankar. 
<sec/>
— Ni finner mig besynnerlig, sade hon med plötsligt blid röst. Det är jag inte. Men jag är mor. Er egen mor är död, har jag hört. Vad hon skulle varit svartsjuk om sin dotter! Hade nu er mor levat, skulle ni ha lättare att förstå mig. Vi äro svartsjuka, vi mödrar. Ett barn är så stort att äga och så lätt att förlora. Visst fattar jag att Stanny måste ha vänner: unga flickor, jämngamla med henne. Men jag skulle själv vilja vara hennes syster, alltjämt ung med det där särskilda, som hör ungdomen till. Då skulle vi gå med armarna slingrade om varandra och viska. Vi skulle le åt samma saker och gråta tillsammans. Ni vet inte hur det är att dö så småningom. Det är det man gör. Ålderdomen är inte något, som väntar en vid en viss tidpunkt av livet. Man fyller ett antal år, räknar dem och är med ens gammal! Nej, ålderdomen sitter som en kall och torr hand inne i ens hjärta. Den griper omkring sig, suddar ut rodnaden från våra kinder och kramar och rynkar vår kropp. Den tar också det röda blodet ur oss, så att det inte löper lika lätt som förut genom våra ådror. 
<sec/>
Åter gjorde hon den där rörelsen mot sitt hjärta. 
<sec/>
— Ni är så ung och söt, sade hon nästan smeksamt. Också jag skulle vilja hålla av Stannys väninna. Jag skulle kunna hålla av er! 
<sec/>
Och Angela såg hennes ögon lysas upp och hennes mun le. Och hon förstod med ett slags förskräckelse att denna mor verkligen ville själv röva ifrån Stanny hennes enda vän. 
<sec/>
”Hon tar alla ifrån mig”, hade ju Stanny klagat. ”Alla dem jag börjat älska.” 
<sec/>
Då hördes steg, och Angela såg genom filen av rum en ung man närma sig. 
<sec/>
Han gick lätt, nästan trippande som en kvinna, elegant klädd i en ljusgrå kostym. Nu stod han i dörren. Hans ansikte var vackert, bara munnen var slapp som en gubbes. Angela förstod att det var Bernard. 
<sec/>
Han gick fram och kysste fru Landborg flyktigt på pannan, men såg över hennes vita huvud leende på Angela. 
<sec/>
— Det är min son, sade fru Landborg stolt. 
<sec/>
— Nå, hur står det till med Stanny? frågade han och skakade hand med Angela. 
<sec/>
— Fröken von Pahlen har hälsningar från henne, sade hans mor, som om Angela hade kommit upp för att framföra dessa hälsningar. Han log ironiskt. 
<sec/>
— Jag hörde dig telefonera, mamma! sade han. För mig behöver du inte förställa dig. Jag vet att du varit orolig för Stannys skull. 
<sec/>
Fru Landborgs ögon blevo onda. 
<sec/>
— Skall du gå bort i kväll igen? utbrast hon nervöst. Det är ju för din skull jag kommit hit. 
<sec/>
— Nå, fröken, hur reder sig Stanny? frågade han utan att höra på modern. 
<sec/>
— Utmärkt, svarade Angela glad. 
<sec/>
Hon tyckte om honom, därför att han kommit och avbrutit deras samtal. 
<sec/>
Men han satte sig inte. Han skulle strax gå igen, sade han. Fru Landborg ryckte på axlarna. 
<sec/>
— Här skulle jag inte kunna stanna en minut, sade han skrattande. Blommorna dofta för starkt. Du är galen med dina blommor, mamma. Jag beklagar fröken von Pahlen. 
<sec/>
Han vände sig förtroligt till Angela. 
<sec/>
— Kan ni tänka er, mamma har alltid blommor på sitt nattduksbord, jasminer, rosor. Allt duger, bara det doftar starkt. Det ger henne lyckliga drömmar, säger hon. Sov då gott, mamma lilla! 
<sec/>
Och han kysste henne igen. Kanske ville han försona henne med sina kyssar. 
<sec/>
När han försvunnit, satt fru Landborg tyst med sammanpressade läppar. Så grep hon hårt om en vas, som tänkte hon kasta den i golvet. Men hon behärskade sig och flyttade den tillbaka på dess plats. 
<sec/>
— Där ser ni, sade hon. Sådana äro de. De komma in och kyssa mig, som om det vore en tröst, och springa genast sin väg. 
<sec/>
Hennes röst var icke längre smekande som nyss. 
<sec/>
— Lova mig, sade hon med ens, lova mig att ni aldrig mer skall träffa Stanny. Jag känner att ert inflytande över henne måste vara skadligt. Å, hon har haft väninnor förr. Unga flickor, vilkas föräldrar umgåtts hos oss. De ha inte betytt något för Stanny, som ni gör. Svaga karaktärer, blanka, vita blad, inte mäktiga några känslor. Sådana ha de varit. Jag hörde av en mor, som också har sin dotter där nere på hushållsskolan, att Stanny icke vill vara med någon annan än er. Så nu är det sagt. Lämna henne nu åt mig. 
<sec/>
Angela reste sig. 
<sec/>
— Jag måste gå nu, sade hon. Hur skall jag kunna lova något sådant? Ni är starkare än jag. Jag tror att ni skulle kunna tvinga mig. Men jag vill inte bli tvingad. Jag har aldrig haft någon vän. Ni får inte taga Stanny ifrån mig. 
<sec/>
— Ni måste höra på mig, utbrast Stannys mor och reste sig också. Kan ni inte åtminstone lova mig att inte skriva till henne denna tid? Jag ber er. Lova detta för min skull. Hon skall skicka er brev — naturligtvis. Mig ger hon bara några rader då och då, med långa mellanrum. 
<sec/>
Angela tvekade. 
<sec/>
— Jag lovar det, sade hon med en suck. 
<sec/>
Men när Angela märkte, att den andra tog emot det löfte hon själv givit med svidande hjärta som en helt naturlig sak, ångrade hon sig redan. 
<sec/>
— Adjö, sade Angela och sträckte fram handen. 
<sec/>
Fru Landborg tog den. Samma leende, nästan av hån, som Angela förut sett i hennes ansikte, stack henne nu så att det gjorde ont. 
<sec/>
Åter gick Angela igenom de festligt upplysta rummen. Nedkommen på gatan, drog hon efter andan. Den kyliga kvällsluften svalkade hennes kinder. 
<sec/>
Hon tyckte det var härligt att på nytt kunna andas. 
<chapter/>

<chaptername>XXXII.</chaptername>

<sec/>
Samma afton, som Angela var i Stockholm och hennes besök hos Stannys mor ägde rum, höll Jacob Levin på med att packa in sina saker för att fara ned och hälsa på sin syster Betty. Sally och barnen hade ända sedan sista veckorna i juni varit ute på ”Levin &amp; Vårdmans Sommarhem” i skärgården, och han själv skulle nu äntligen unna sig en tids välbehövlig ledighet nere på Ekered för att få vila. 
<sec/>
Han hade blivit mycket brun och mager denna sommar. Hans ögon hade en oroligt flackande glans. När han ibland kastade en blick åt sidan, lyste hans ögonvitor blå, blanka som hos en neger. Han gjorde också en grimas åt sin egen bild, då han rättade till sin halsduk framför spegeln. Han såg rent exotisk ut med sin mörka skäggbotten, som han efter rakningen ändå pudrat över, sina blänkande ögon och munnen, som var så blodröd. 
<sec/>
Denna kväll skulle han supera ute med några vänner. Han sprang nedför trapporna, ty han var mycket sen. Hans bekanta brukade skämta med honom om att han alltid kom för sent till deras samkväm. Hos en patient var han däremot noga med att infinna sig i tid. Det var ytterst sällan han svek. 
<sec/>
På Norrmalmstorg ropade han an en taxameter. 
<sec/>
— Hasselbacken, sade han kort och hoppade upp. 
<sec/>
Hans egen vagn var på reparation, och han led alltid, när han måste begagna droskbil. Den här bilen var öppen och hade hårda fjädrar, så att han stötte upp och ned, där han satt. Men han lyfte ansiktet och lät det bada i den kyliga kvällsluften. 
<sec/>
Jag reser till Dora, tänkte han snabbt. Och vilket löjligt uselt fordon jag begagnar! 
<sec/>
Han försökte tända en cigarrett i blåsten, som farten framkallade. Den ena stickan efter den andra slocknade. När han äntligen fick eld på sin cigarrett, drog han hastigt in röken och lutade sig tillbaka i bilen. 
<sec/>
Hans tankar arbetade stötvis liksom motorn under honom. 
<sec/>
Första gången han sett Dora var, när hon väntade en liten, och sedan hade han varit med vid förlossningen. Han hade redan då beundrat henne, därför att hon var så hjältemodig. Det hade varit en mycket svår barnsäng. Ett par dygn hade han fått hjälpa henne. Det var kanske också då han börjat älska henne. Ingen, inte ens hennes man, Osborn Macson, kände så väl som han hennes kropp. Den hade synts honom skön också i det tillstånd, vari den just då befunnit sig. Väl avvägd, späd, men ändå stark, med denna vithet som påminde honom om sprött, utsökt porslin. Han hade handskats med den så varligt, men han hade icke kunnat hindra lidandet. Ibland mitt i plågorna hade hon lett, ett litet underbart, tåligt leende, som nästan kunde få en att gråta. Och slutligen, när hon fött sitt barn, hade hon rört honom genom att slå bägge armarna om hans hals, där han stod lutad över henne. 
<sec/>
— Tack! hade hon mumlat. 
<sec/>
Och så hade hon kysst honom. Han tyckte att det var som om en ljus och daggfrisk blomma spruckit ut i detta rum, där han tillsammans med henne genomlidit ett par nätter. Då hade barnet skrikit till. Och han hade sett hennes ansikte få ett uttryck av glad och spänd väntan. 
<sec/>
Sedan hade han ibland fått träffa henne. Hon hade blomstrat framför hans ögon, en ung mor, som fött sitt första barn till världen. Hennes man hade han flyktigt känt under några år. Han var löjtnant vid ett stockholmsregemente: en riktig tennsoldat med fjädrande ben, rak hållning och något av preussisk kommandoton i rösten. En sådan man hade hon! Kunde hon tycka om honom? Jacob Levin hade icke kunnat utgrunda det. Han hade sett Dora blicka upp till sin man med en liten ödmjuk hustrublick, som sedan marterade honom en hel natt. Jacob Levin älskade henne. Hon var späd, ljus, vit, och han själv så svart! Men vilka känslor hon hyste för honom, visste han ännu inte. 
<sec/>
Om en stund skulle han se henne igen. Denna sommar, då de bott på ett lantställe utanför staden, hade han ofta varit inbjuden till deras hem. Barnet var över ett år nu: en liten gosse, lik fadern, redan med något av samma dumt viktiga översittarmin i sitt rosiga ansikte. Jacob Levin tyckte nästan att denne pojke borde ha påmint om honom i stället. Han hade uppoffrat både sömn och tid för att skaffa honom till världen, och han älskade hans mor! 
<sec/>
Äntligen stannade bilen med ett ryck, som var nära att kasta honom framstupa. Han var framme. 
<sec/>
Jacob Levin dröjde vid dörren till matsalen. Värmen, ljuset, sorlet av många människor gjorde honom först helt yr, när han nu plötsligt trädde ut ur den kalla och mörka kvällen utanför. Han bemödade sig om att bland alla dessa huvuden upptäcka Doras ljusa hår. Ett tag betraktade han en blond dam, som satt vid ett bord med ryggen åt honom. Hon var lik Dora, och han kände en ilning av glädje, men när hon i nästa sekund vände sig om, mötte han ett par kalla, främmande ögon. Det gjorde honom förstämd, som om aningen om en misslyckad kväll svävat emot honom. 
<sec/>
De flesta åto kräftor. Han såg herrar och damer, röda i ansiktena som de små djuren själva, böja sig över sina tallrikar med en iver, som om all världens salighet och lycka rodnat framför dem. Med kloliknande fingrar grepo de om skalen, bräckte dem med en liten smäll och stucko spetsiga tänder i deras saftiga kött. Från alla bord hördes sugande läten, små smackningar, ett framstönat: 
<sec/>
— Aah! 
<sec/>
Det var vidrigt, dubbelt vidrigt föreföll det Jacob, därför att han inte kunde finna Dora. 
<sec/>
I ett hörn fick han plötsligt syn på sin svåger Simon Rosenrauch, som satt som mittpunkt i ett lag av glada och något mosiga kolleger inom sin specialitet. Simon hade sent omsider blivit docent i syfilidologi och hade måhända dragits ut för att fira denna märkliga upphöjelse. Tydligen hade han hållit på en god stund, hans bruna ansiktshy var redan mörkt flamröd. Nu upptäckte han i sin tur Jacob, och Simon reste sig och vinkade åt honom med ett präktigt exemplar av det orena och förbjudna djuret i handen, och i en frustande jätteviskning ropade han till honom: 
<sec/>
— Honor! 
<sec/>
Hovmästaren, som kände Levin, skyndade fram. Han förde Jacob till det bord, där hans vänner sutto. 
<sec/>
Flera händer sträcktes mot honom, och han fick också Doras lilla hand i sin. Där var hon ju framför honom i en vit klänning, tunn och lätt som ett böljskum, med den underbara korslagda MarieAntoinettefichyn som i kaskader brusande över den mjuka crèpen. 
<sec/>
Jacobs plats var icke bredvid Dora. Han hade kommit för sent. Så fick han nöja sig med att ibland skymta henne längre bort vid bordet. Bredvid honom satt en dam, som han obetydligt kände. Hon började genast tala om sina barn, som om detta var det enda, som kunde intressera en strängt upptagen kvinnoläkare på hans fritid. 
<sec/>
Jacob lyssnade förstrött till berättelsen om hur hennes senaste skatt fått sin första tand. Men hans tankar voro hos Dora. 
<sec/>
Ingen vid detta bord åt kräftor. Han var glad åt det. Löjtnant Macson mittemot nickade åt honom. Macson var redan röd i ansiktet av vinet och ett par snapsar. I stigande berusning orerade han om tidens fosterländska fröjdeämnen och hotande politiska faror, F-båten, Lindman och Thyrén, Karl Staaff, Jacob Larsson och Hjalmar Branting. Han var mycket vältalig och satirisk. Ännu sluddrade han icke. Jacob mötte hans ögon ibland. Log inte Doras man? Jo, det flög oupphörligt ett leende över hans upphetsade ansikte. Av skränpatriotisk kannstöparsarkasm bara? Eller av personlig triumf? Av hån mot honom själv? 
<sec/>
Hade han genomskådat Jacob Levins hemlighet och fann honom nu löjlig? En man som sprang omkring i andras hem och vårdade sig om männens sköna fruar utan att någonsin få njuta frukterna av sitt nit. Han gjorde dem färdiga till kärleksakten, liksom han reparerade dem, då de gått varma, och dörren stängdes i lås bakom honom, när allt var som det skulle. 
<sec/>
Jacob fann hela tillställningen olidlig, emedan han missat sin plats bredvid Dora. Hur kunde människor dröja så länge vid ett bord, där glasen redan buro fläckar efter varma händer och cigarraskan låg strödd över hela duken? Själv drack han nästan aldrig något och rökte bara snabbt sina små eleganta cigarretter. 
<sec/>
Då blev det en rörelse vid övre bordsänden, där Dora satt. Hade något hänt? Jacob Levin reste sig halvt upp för att se. Hans stol föll omkull på golvet, när han sprang fram till Dora. 
<sec/>
Hon stod stödd mot sin stol, från vilken hon hastigt stigit upp. Hon var vit i ansiktet och förde handen mot hjärtat. Hon var sjuk. Hon stirrade rätt på Jacob med underligt förvirrade ögon. 
<sec/>
Han förde undan en våt servett, som räcktes honom från något håll, och viskade till Dora: 
<sec/>
— Kan du gå? 
<sec/>
Hon nickade. Så gingo de långsamt ut ur salen, hon tätt intill honom. 
<sec/>
Åter kände han bakom sig i sin nacke svågern Simons blickar, styva som knappar, stelt fasthäftade vid honom och hans älskade, åter tyckte han sig höra hans gnäggande viskning: 
<sec/>
— Honor! 
<sec/>
Ute i den svala hallen sjönk Dora ned på en soffa. Han stod böjd över henne med sin arm beskyddande sträckt över soffkarmen. Vaktmästaren tog dem för ett gift par. 
<sec/>
Löjtnant Macson kom utspringande, dörren slog hårt igen efter honom, så att Dora ryckte till. Litet bredbent stannade han framför dem, flåsande häftigt: 
<sec/>
— Jag hann ju inte med, sade han hastigt, liksom stött över att Jacob Levin tagit hand om hans hustru. Hur är det? 
<sec/>
Dora gjorde ett försök att le. 
<sec/>
— Det är bara ett lätt illamående, skyndade sig Jacob att förklara. Det var för varmt i den där förskräckliga matsalen. 
<sec/>
— Då är det bäst du far hem, Dora, sade hennes man i sin kommandoton, men mitt i det befallande var det något forcerat i uttalet, som förrådde att han äntligen var alldeles drucken. 
<sec/>
— Jag vill helst gå, viskade Dora. Den friska luften är nog bra för mig. 
<sec/>
— Jag följer med, sade Jacob. 
<sec/>
Löjtnanten småskrattade belåtet. Han hade inte lust att lämna sällskapet redan. Det fanns ännu mycket att säga både om F-båten och om Karl Staaff. 
<sec/>
— Då får du en lä ... en läkare med dig, sluddrade han nu, beskyddande. Det är ju det allra bä ... bästa för dig. 
<sec/>
Den stupfulle F-båtslöjtnanten, hos vilken rusets oresonliga hätskhet plötsligt hade efterträtts av en allt överströmmande välvilja, försökte ivrigt och under stora åtbörder ställa sig i spetsen för uppgiften att skaffa Dora hennes ytterkläder. Nu stod han vacklande och överdrivet vänligt vinkande i dörren, när hon och Jacob gingo nedför trappan. 
<sec/>
Han log brett. 
<sec/>
Just i detta ögonblick erinrade han sig en läcker historia om Staaffs smidigare själafrände, excellensen Lagerheim, han som under unionens sista år uppmuntrade norrmännen till trots och olydnad mot konungen och så förberedde den stora skammen 1905. Denne trevlige svärson till filuren och fransosen greve Manderström, som man tyvärr likafullt kunde befara att hans yngre och fräckare stallbroder snart skulle försöka fresta till oförsyntheten att för andra gången sticka upp sina föråldrat och falskt gemytliga drag i hans majestäts rådsförsamling i egenskap av utrikesminister! Det var något otroligt han nyligen hört om honom och om en rik borgerlig kammarherre, en alldeles överdådig, fet skandalhistoria, som man sannerligen borde anonymt skicka till införande i Fäderneslandet med det allra första! I avvaktan därpå brann han av begär att ragla tillbaka in i matsalen för att åtminstone få kolportera ut den vid det nersolkade restaurangbordet. 
<sec/>
— Är det säkert att det är bäst för dig att gå? frågade Jacob, när de hunnit ut, och i hemlighet hoppades han att hon skulle svara ja. 
<sec/>
— Jag känner mig redan kryare, sade hon. Kom, så promenera vi. 
<sec/>
De gingo långsamt framåt under planteringens träd. Natten var redan där. De stego fram i gatlyktornas ljusringar och döko åter ut i mörkret. Andra promenerande mötte dem eller gingo om dem. De hörde dem tala med varandra. Ibland ljöd ett skratt eller ett utrop, hest skärande i nattluften, som om någon skrikit på hjälp. 
<sec/>
Framför Jacob och Dora rörde sig ett par. Det var en sjöman och hans flicka. Hans krage med de vita ränderna lyste emot dem i mörkret. Han hade lagt sin arm om hennes liv. Hon gick nästan haltande, emedan hon hela tiden med kvarnhjulshatten på sned lät sitt huvud vila på hans axel. 
<sec/>
— Jag kan icke se på de där. Jag får kväljningar. Det är ju avskyvärt, hörde Jacob hur Dora plötsligt bröt ut. 
<sec/>
— Då gå vi över på andra sidan, svarade Jacob lugnt, men han kände ett starkt medlidande med henne. 
<sec/>
Vad var det som så kvalde henne? Varför kunde hon inte se på andras smekningar utan att frysa och må illa? 
<sec/>
När de voro över på gångbanan, sade han försiktigt: 
<sec/>
— Jag tyckte de voro riktigt nätta, sjömannen och hans käresta. 
<sec/>
Hon svarade hårt: 
<sec/>
— Flickan haltade och höll på att smälta av sina känslor. Och sedan om några månader är hon så lagom glad åt den här natten, som skall bringa henne så mycket ont. 
<sec/>
— Är det du som talar? undrade han ömt. Du som brukar vara så glad åt allt som lever och andas. 
<sec/>
Hon stannade. Han såg hennes ansikte under toquen, blekt och hjälplöst, obarmhärtigt naket. 
<sec/>
— Jag tror, att jag väntar ett barn igen, sade hon. 
<sec/>
Hade han icke redan förstått det? Det var något i hela hennes hållning, som sagt honom det. Han ville ändå icke att det skulle vara sant. Trots allt ville han ha henne till en helt ung flicka. 
<sec/>
Han tog hennes arm, där de stodo i mörkret under ett träd. 
<sec/>
Nu se vi ju nästan ut som sjömannen och hans brud för kvällen, tänkte han ironiskt. 
<sec/>
— Om det är sant, då får du ju åter ett litet barn att glädja dig åt, sade han. Och du tycker om barn, eller hur? 
<sec/>
— Ja, ja, svarade hon febrilt. Men denna gång ville jag det inte. Jag har så nyss gått igenom det. Minns du hur svårt det var? 
<sec/>
— Men du älskar ju din man? Du är lycklig? 
<sec/>
Hon såg upp på honom. 
<sec/>
— Nej, jag är inte lycklig, sade hon stilla. Min man är väl inte densamme som förut. 
<sec/>
Vad har han gjort henne? tänkte Jacob och såg åter för sig det triumferande leendet i det upphettade röda ansiktet mittemot honom nyss. 
<sec/>
— Han är kär i en annan, sade hon med torra läppar. En flicka på sjutton år har fastnat för honom. Hon har nyligen slutat skolan. Jag tror han har ett förhållande med henne. Det är så svårt för mig. Jag skulle velat skiljas. Men nu — detta! 
<sec/>
Han undrade, om han kunde säga henne, hur han älskade henne. 
<sec/>
Men hon gled åter ifrån honom, då hon började gå framåt. 
<sec/>
Hon sade med huvudet nedböjt under den tättomslutande lilla hatten: 
<sec/>
— Äro inte vi kvinnor förbannade? Ödet är ständigt över oss. Det sår och planterar. Ibland veta vi det inte ens. Och därför skola vi lida. Mannen går glatt från en kvinna till en annan. Somliga av oss fly också ur famn i famn, förkolna omsider och trampas ned. Men de flesta av oss sitta så tungt fast. Vi svälla av barn och föda dem så ångestfullt. Till sist förlora vi vår själ. Bli bara kor med god aptit och mjölk som tynger våra bröst. Och mannen, som älskade oss, älskar inte längre. Han söker en ny, som har mera svikt i höfterna och tassar mjukare omkring honom. O, jag vill inte leva mer. 
<sec/>
— Det är nu du tycker det är så mörkt, sade Jacob Levin. Det börjar ofta med stark nedstämdhet. Sådant går ju över. 
<sec/>
Visste hon att han älskade henne? Hade hon kunnat undgå att se det? Varför ville hon då pina honom? 
<sec/>
Som om hon läst hans tankar, sade hon plötsligt: 
<sec/>
— Jag har förstått att du håller av mig, Jacob. Jag kan säga det nu, därför att jag är olycklig. Och därför vågar jag också be dig om en sak. 
<sec/>
Han avbröt henne skälvande: 
<sec/>
— Du vet då, att jag älskar dig? Jag har hållit det hemligt, emedan jag har tänkt på dig ... och på mina egna barn. Och du — du älskar inte mig! Sådant känner man på sig och får finna sig i. Det är inte stunden för någon kärleksförklaring för mig nu. Men jag säger dig: drag inga växlar på min kärlek, släck den inte genom att be mig om något, som jag inte kan göra för dig. Allt skulle jag vilja hjälpa dig med för att ditt närvarande liv skall bli lättare. Men inte det, som du just nu tänker på. Inte det. 
<sec/>
— Du skulle kunna det. Du som är läkare, sade hon bittert. 
<sec/>
Hon hade inte en tanke på honom och hans stackars kärlek. Hon ville endast att han skulle befria henne från en börda, som skulle bli henne för tung: att föda ett barn till världen, när hennes man icke längre älskade henne. 
<sec/>
De gingo tysta. Nu hade de kommit in på gatorna. Det var livligare omkring dem. Staden sjöd ännu utan att vilja komma till ro. 
<sec/>
Jag har sagt nej till så många, tänkte Jacob Levin trött. Och henne älskar jag. Ett barn mer eller mindre i livets hushållning, vad betyder det? 
<sec/>
Men han visste, att det betydde allt. Också till den sorgsna kvinnan, som gick här vid hans sida, måste han säga nej, såsom han sagt nej till den hysteriska Adèle Holmström. Det liv han så ivrigt tjänade befallde honom det. Livet skulle le, när hon födde ett litet barn till världen. Han kunde inte frigöra sig från den tanken. Och det barnet skulle åter bli likt den där vacklande tennsoldaten, lära sig att skratta hånfullt och triumferande, och en gång skulle denna nya tennsoldat komma att överge sin kvinna för en annan ... 
<sec/>
Dock, vad gjorde det? Runtomkring sig tyckte han sig höra käkar som tuggade, lemmar som knakade, fötter som trampade. Jorden, fylld av myllrande väsen, sände sin fräna doft mot hans näsborrar. Svingade han sig icke upp till betvingare, sedan han så troget tjänat livet? Berodde icke på honom just nu, om ett barn skulle få födas eller dö en snöplig död, innan det tagit mänsklig form? Han glömde sin älskades sorg i lyckan över sin makt. Han, Jacob Levin, kvinnoläkaren, betvingaren, livsbejakaren! Och hans heta hjärna skapade lockande bilder av allt det han skulle lyckas utföra. En gång skulle han bli ryktbar. Drömmen han drömt så länge var nära sin uppfyllelse. 
<sec/>
Hans andar hade legat nere en tid. Kvinnan bredvid honom, som kommit till honom med sin fråga, hade väckt dem till liv igen. Han var åter ett med sitt yrke. Synd att han hade lovat sig bort just nu! Hans fingrar darrade ju av iver att på nytt få gripa tag. Och nu såg han sig redan långt borta från den arme gamle vännen Vårdman och hans ynkliga kringfarande och småkrämaraffärer i den avflagade kaffe-Brushen! Den där eländiga trälådan till bil med sina spiralfjädrar som i ett nersuttet sofflock i ett torparkök! Nu såg han sig redan med värdig, hög och sträng min trona på Läkarsällskapet om tisdagsaftnarna vid sidan av professor Forsling och av alla utpekad som den beundrade och fruktade kristne envåldshärskarens stolte judiske efterträdare! 
<sec/>
De hade kommit till hennes port, utan att han märkt att de voro så nära. 
<sec/>
— Adjö då, Jacob, sade Dora och räckte honom en slapp liten hand. 
<sec/>
Hade hon gått tyst hela vägen eller hade hon talat? Han visste det icke. Hans tankar hade farit bort med honom. Han såg på henne. Hon log det där underbart tåliga lilla leendet, som en gång så rört honom. Då visste han, att hon skulle lida igenom det. 
<sec/>
Hon försvann för honom in i portens mörker. Den slog igen efter henne. 
<sec/>
När Jacob kom upp i sin våning, gick han in i sitt undersökningsrum och blinkade mot det bländande elektriska ljuset, som han hastigt tände. 
<sec/>
Blanka, skinande, blixtrande i skenet från den starka lampan, lågo alla instrumenten, tängerna, sonderna och curetterna, omkring honom. 
<sec/>
Hur lätt han kunde hjälpa och befria Dora! Ett litet skrap bara av den skarpa tingesten där borta, och blodet, som skulle bli hennes barn, runne ifrån henne och lättade tyngden kring hennes kvalda hjärta. 
<sec/>
Hans jagande tankar lämnade honom ingen ro. Det var, som om de här, i det för honom och för så många lidande kvinnor välbekanta rummet, fordrat en undersökning, också de, av hans ständigt nyktra, osvikligt fungerande och torrt illusionsfria hjärna. Och den baktanke, som utan att han vetat det lurat inom honom, trädde nu obarmhärtigt fram. Den sved, som om en av hans egna pålitliga aborteller förlossningstänger dragit ut den: 
<sec/>
Om jag skulle företa mig något sådant, som Dora ville, och det en gång bleve känt, kunde jag gå miste om min karriär. Och hon älskade mig ändå inte ... lika litet som jag älskade Adèle. 
<sec/>
Då släckte han snabbt ljuset igen och stod i mörkret med brännande kinder. 
<chapter/>

<chaptername>XXXIII.</chaptername>

<sec/>
Det susar i parkens stora träd. Gårdsplanen lyser i den tidiga morgonsolen. Varje korn i det grova gruset syns så tydligt, som om en hand omsorgsfullt lagt ut alla stenarna och ordnat dem bredvid varandra i rader. 
<sec/>
Angela står i sitt öppna fönster och ser ut. Vågorna, som slå mot stranden, och träden, som sakta susa, sjunga för henne. Den sången hörde hon, när hon var ett litet barn och första morgonen vaknade på Eka. Det är länge sedan, det är nyss. Dagarna och åren ha glidit så snabbt. 
<sec/>
Hon spritter till. Hon hör slagen av hundratals småfåglars vingar. De komma i ett stort grått moln, som förmörkar den klara luften. Det är alla traktens sparvar, som flyga. Molnet sänker sig ned över en trädkrona, och rymden fylles av ett ivrigt kvitter. De äro vakna, strax skola de söka sin föda ute på de mejade åkrarna och i hjulspårens spillning. Under natten ha de sovit djupt med huvudet under vingen. Några skilja sig genast från de andra och slå sig ned på telefontrådarna. Där sitta de tätt, sida vid sida, och Angela tycker att små, pigga, uppmärksamma ögon iakttaga henne. 
<sec/>
Nu knarrar det i arrendatorns dörr. Han kommer ut, tittar upp mot den blå himlen med kisande ögon. Undrar han om det skall bli regn i dag? Skall han hinna allt arbete han förelagt sig ute på markerna? Ett blekt, spetsigt ansikte ser spejande efter honom. Det är Adèle. Hans steg i gruset ljuda trygga och tunga. Och när han försvunnit bakom husknuten nedåt ladugården, har han sparkat till stenarna, och den nyss så fina gårdsplanen har redan fått ett oordnat utseende, där han gått fram. 
<sec/>
Angela ler. Hon har kommit att tänka på puzzlet som hon och Petra sysslade med under långa vinterkvällar, då lampan lyste inne i salen och natten stod svart mot fönstren. Angela kunde sällan ordna det. Bitarna ville inte passa ihop för henne. Himlens yta spräcktes av en stympad trädgren, stugans svarta skorsten hamnade under källaren. Men Petra hjälpte henne. Under hennes händer reddes puzzlets oordnade målade bitar ut. Träden stodo snart grönskande på sin plats med blad på alla grenar, himlens yta helades och blev glatt och jämn, huset växte upp med fönster och dörrar och vita knutar och skorstenen, som sig borde, mitt på taket. Bara Petra kunde det, och Angela följde hennes snabba händer med lysande ögon. 
<sec/>
Skulle icke hennes liv också bli ett sådant där svårt puzzelarbete, som måste redas upp? Det hade ju redan börjat fara ihop. Bitarna ville icke längre passa till varandra. 
<sec/>
Petra hade verkligen saknat Angela, det hade hon strax förstått, då hon för några dagar sedan kom fram till Eka. Petra hade slutit henne i sin famn och sett på henne, som man ser på en som varit länge borta. 
<sec/>
Nu visste Angela att Petra med förfäran såg fram mot den ensamma hösten. Hon hade inte bett Angela sluta på hushållsskolan, men Angela begrep nog, att hon längtade efter att hon själv skulle föreslå det. 
<sec/>
Angela hade också träffat Jacob Levin, som nu bodde hos Hans och Betty. Han hade talat med henne om Petra. 
<sec/>
— Hon är för ensam, hade han sagt och skakat bekymrat på huvudet. Hon blir melankolisk. 
<sec/>
Och han hade rentav rått Angela att bli kvar hos Petra. 
<sec/>
Har jag inte lärt mig tillräckligt? hade Angela tänkt, när hon legat vaken om nätterna och grubblat. 
<sec/>
Petra hade tagit Angela till sig, uppoffrat sig för hennes skull, vakat över henne, då hon var helt liten. Skulle inte Angela i gengäld kunna göra något för Petra? Det var ett slags offer, hon kände det. Stanny! Älskade Stanny! Men Petras och Angelas kärlek till varandra var ju äldre än hennes och Stannys vänskap. 
<sec/>
När Angela i går fick brev från Stanny, gick hon upp med det på sitt rum. Hon satt länge tyst över brevet. 
<sec/>
”Varför har du inte givit mig en rad?” skrev Stanny. 
<sec/>
Ja, varför? Alla dessa dagar! Hon skulle väl ha hunnit det. Det var inte det. När Angela känt Petras kärlek strömma emot sig, hade hon tänkt på Stannys mor. Det var en annan kärlek hon hyste för sin dotter, så olik Petras för Angela. Svartsjuk, nyckfull, hade den kanske redan dödsmärket. Och Angelas känslor för Petra voro så olika Stannys för sin mor. Men med en stark aning förstod Angela att Stanny och hennes mor trots allt ändå på något sällsamt sätt älskade varandra. 
<sec/>
Den där besynnerliga kvinnan hade bett Angela att icke träda emellan mor och dotter. Så fanns det väl någon hemlig bevekelsegrund, som drev Stannys mor till en sådan begäran. 
<sec/>
Skall hon göra det? Försaka Stanny och i stället stanna hos Petra och bli hennes sällskap den långa, mörka hösten? 
<sec/>
Angela har slitits mellan dessa stridiga känslor. Nu när hon står vid fönstret denna underbart klara morgon, har det också börjat klarna inom henne. 
<sec/>
Petra skall hjälpa henne. Tillsammans skola de åter sätta ihop det sprängda puzzlets bitar. Petra, vilken öm och god mor har hon icke varit för Angela alla dessa år! Angela tycker sig se henne gå över gårdsplanen med en liten flicka vid sin sida. Det är Angela. Den lilla vänder och vrider på huvudet. Pekar på träden, upp mot himlen, på stenarna i gruset. Hon frågar och skrattar. Petra berättar, förklarar, har svar på allt. Barnet springer ifrån henne. Dess klänning fladdrar mellan träden. Petra rusar i fatt den lilla flickan. Tar henne i sina armar, kysser henne, sätter åter ned henne och ser henne leende flyga bort igen. 
<sec/>
Angela sträcker upp armarna, där hon står vid fönstret. Hon ler mot morgonen som vaknat. 
<sec/>
Då hör hon någon i dörren till sitt rum. Hon vänder på huvudet. Petra är där. Hon har kommit in så tyst. 
<sec/>
Angela går emot henne. Dagen, den långa, vackra dagen på Eka, har börjat. 
