<title>PÅL VÄRNING</p><title>PÅL VÄRNING</title>
<title_subTitle>EN SKÄRGÅRDS-YNGLINGS ÄFVENTYR</title_subTitle>

<chaptername>PÅL VÄRNING.</chaptername>

<chapter/>

<chaptername>FÖRSTA KAPITLET.</chaptername>
VERLDEN, SAMT HANS FÖRSTA BESLUT PÅ EGEN HAND. 
<sec/>
Seglatsen inomskärs mellan Strömstad och Göteborg utmärker sig genom ett egensinne och en nyckfullhet i lynnet, som mer än en gång under färden pröfvat icke blott passagerarnes, utan äfven de värdige vedskutspatronernas lugna tålamod och bekanta trygghet. 
<sec/>
Der är ett odrägligt kryssande fram och åter: än motvind och storm, än god vind, men antingen med så hastigt påkommande stiltje, att den goda vinden tjenat till intet, eller ock med så starka orkaner och sjögång, att skutan darrande brakar i sina fogningar och far lik en spån upp och ned på de vreda böljorna. Och alla dessa särskilta fall smyga så tätt och lömskt hvarandra i spåren, att hela resan närmast kan jemföras med ett smuglare-äfventyr, der man endast genom tusen beräkningar och svårigheter slingrar sig fram. 
<sec/>
I en punkt haltar likväl denna liknelse; ty då den djerfve lurendrejaren, hellre än att uppehålla sin vågsamma färd, trotsar vindarnes nycker och elementernas raseri, så lägger sig den fredlige vedskutskaptenen för säkert ankar vid någon af de mångfaldiga platser, skärgården i sådant hänseende erbjuder. Och passagerarne, som under resan öfver Sote-fjorden – det mest intrikata och förrädiska farvatten under hela passagen – ansågo sig hafva fullt skäl att tänka på sista räkningen med lifvet, helsa nu med en förtjusning, som det herrligaste naturstycke aldrig aflockat dem, några nakna klippor, några fattiga fiskarestugor. Denna lilla fläck, den de vid god vind och lugnt väder skulle under förbifarten egnat på sin höjd en medlidsam suck, denna samma fläck kalla de nu en elysé, emedan der finnes ett godt, som de med kropp och själ tråna efter: land. 
<sec/>
Många dylika ställen, af sämre och bättre halt, upptäckas mellan ofvannämde begge orter; och så klen den restauration än må vara, som der erbjudes, tages den dock med tacksamhet till godo. Det finnes också platser, der båtskepparne äro så vana att lägga till och intaga personlig last, att de äfven med fara att förlora vinden knappast kunna afhålla sig från en liten påhelsning, synnerligast om någon oroande brist uppkommit i bränvinskaggen, denna oumbärliga husgerådsartikel, hvilken man alltid får se gubbarne begagna till hufvudgärd i kojen. 
<sec/>
Det är vid en dylik elysé vi nu hamna. Men visserligen erfordras det en föregående ledsam och långvarig vedskutsresa för att uppdrifva fantasien till en sådan höjd att man här, bland dessa kala, skrofliga klippor, dessa glödheta sandfläckar, tror sig kunna finna någonting, som motsvarar ens det aflägsnaste begrepp om ordet »comfort». Det tillkommer oss emellertid att upplysningsvis nämna, det vår elysé hörer till de aldra skralaste, och att det endast är vid svår väderlek eller uthållande motvind som den anlitas. 
<sec/>
Vid ruinerna af det fordna trankokeriet, en qvarlefva från skärgårdens gyllene ålder, låg en gammal stuga, kring hvars lappade väggar Kattegats salta skum under mången höst fräst upp sin galla. Huset såg just icke ut för hvarken mer eller mindre än de öfrige; likväl inneslöt det elyséens »haute volée»: enkan och sonen efter trankokeri-bokhållaren Johan Värning, en man, den der så litet vetat begagna sig af förmånen att hafva lefvat under »gyllne åldern», att han, ett par år sedan trankokeriet blifvit tillslutet, såg sig tvungen anlägga ett slags halfpension, hvaruti de små uppväxande vildarne, i stället att beständigt pröfva de fysiska krafterna, fingo göra bekantskap med sina intellektuella tillgångar. 
<sec/>
Ingen menniska hade någonsin haft ett ondt ord att säga om salig Värningen. Han tillhörde i tiden dessa oförargerliga varelser, som minst af allt duga för sig sjelfva, och som aldrig hafva det ringaste emot att ständigt förblifva ett bihang. Naturligtvis blef Värningen i första rummet sin hustrus bihang. Hon, den fattiga, men raska dottern af kapell-predikanten, tyckte det synd vara, att den stackars mannen skulle lefva så ensam och utan hjelp; och som hon tog för afgjordt att han under sin tjenstetid vid trankokeriet samlat en liten anständig förmögenhet och, endast för det värdiga ändamålet att upplysa och gagna sina medmenniskor, åtagit sig besväret med skolan, lät hon, efter några misslyckade försök att uppmuntra hans tydligen allt för blygsamma låga, en mera öppen underhandling följa. Resultatet af denna blef att hon visserligen bekom en man, så beskedlig, som någon den der ännu tagit en rakknif i hand; men dermed var ock allt: den klingande förmögenheten bestod endast i några anspråkslösa »plåtstycken». 
<sec/>
Detta hände i skolans andra år. 
<sec/>
I det tredje såg sonen Pål ljuset. Och som Värningen, efter denna märkliga katastrof, af sin hustru ofta anlitades att jemte skolmästaresysslan förena den af barnpiga, hade han en giltig förevändning att slippa den del af sin tjenstepligt, som mest af allt plågade den fromme mannen, nemligen aflöningen till pojkarne för odygd och lätja. 
<sec/>
Fru Värning hade satt i bruk den förut högst sällan begagnade »mäster erik», en ganska försvarlig dagg, den hon med egna händer sammanflätat och hängt öfver riset, hvilket endast begagnades för skolans yngsta afdelning. 
<sec/>
Aldrig svettades den beskedlige Värningen värre, än då hans hustru – som, under det hon till slafveri arbetade för husets nytta, tillika höll en sträng uppsigt öfver skolan – förklarade att han måste taga ner erik. Han lydde; men vid de slag, han utdelade, sved hans eget hjerta mera än gossarnes ryggknotor och axlar. Detta oaktadt fick rättvisan handhafvas till slut; ty så visst som fru Gustafva Värning aldrig tillstadde detta vigtiga ärende utan laga skäl, så visst tordes ej heller hennes man tänka på, långt mindre sätta i verket, några oppositionsidéer. 
<sec/>
Emellertid då Värningen nu, såsom vi nyss nämt, blifvit befordrad till barnsköterska, åtog sig hans raska hustru ofvanberörde ledsamma värf. Och under det Värning, med lilla Pål på venstra armen och katkesen i sin högra hand, gick frågande upp och ned mellan bänkarne, kunde icke ett enda ofog passera bakom hans rygg, utan att fru Värning – hon måtte vara sysselsatt med spinnrocken, väfstolen eller kardpallen – genast märkte det och med lugn, men kraftfull röst utropade: »stanna!» Vid detta enkla, men betydelsefulla ord klack det i hjertgropen på de unga, ty de visste för väl, att det var signalen till en påhelsning af den goda fruns egna kraftfulla händer, hvilka, planmässigt applicerade på gossarnes kinder, lemnade föga mindre respekt efter sig än sjelfvaste erik. 
<sec/>
Icke sällan ådrog sig Värning sjelf under dylika hastigt påkommande uppträden en sträng blick, ett allvarsamt tillrättavisande ord, då han – hvad i förskräckelsen ofta hände – släppte nedra delen af den mantel hvaruti gossen var inknuten, och släpande den efter sig aftrampade banden och smutsade dess rentvättade yta. Värre blef det dock, när någon af gossarne på främsta bänken, alldeles händelsevis kantänka, kom att sätta foten på mantel-släpet, och Värning, som, motståndet oaktadt, likväl med stilla gång skred framåt, hastigt höll i sina armar lilla Pål nära nog så obemantlad, som han kom hit till verlden. 
<sec/>
»Min Gud», ropade då fru Värning och ryckte gossen till sig med ena handen, under det hon med den andra tog manteln från golfvet och stack Pål tillbaka uti dess innandöme, »jag begriper icke hur en menniska kan gå så der och drumla – kan du då aldrig lära dig att hålla upp manteln som jag lärt dig!» 
<sec/>
»Jo jo, kära Gustafva, det var allt för dumt! Jag vet ej hur det bar till». Och återtagande sin son och katkesen, fortsatte Värningen sin rund. 
<sec/>
Så kastad emellan katkesen och riset – den förres bud tolkade af faderns milda läppar, det sednares nytta bevisad af moderns nästan dagliga öfning – genomlefde Pål sin första barndom. Han älskade oändligt sin far, ty denne var redobogen att göra allt hvad han önskade; men han älskade, om möjligt var, än mer sin mor, som icke gjorde annat än hon fann nyttigt och rådligt för Påls egen skull. Hon var en förståndig qvinna, denna fru Värning, och fann i tid skäl att fatta uppfostrings-tömmarne, hvilka allt för lamt sköttes af hennes man. Och detta var unga Påls lycka, emedan han väl till en viss grad ägde något af faderns mildhet i lynnet, men detta så helt och hållet inväfdt med moderns kraftfulla och starka väsende, att han temligen var i behof af fru Värnings lyckliga förmåga att mjuka upp vissa hårdheter i sinnet och att böja det under lydnadens nyttiga ok. 
<sec/>
I en sak gaf Pål likväl sin far företrädet. Denne sjöng så vackra och präktiga visor, och lärde derjemte Pål sjunga alla de stumpar, som kunde öfverkommas af kringvandrande vis- och saghandlare. Och Värning hittade alltid någon gammal melodi, som passade till hvilken visa som helst, »tryckt i år». Det var således helt naturligt att hvarje lumpsamlares eller annan liktydig resenärs ankomst till fiskläget, då han medförde sådane rariteter, utgjorde en epok i Påls lif; och hans förtjusning att både sjunga och läsa dessa underfulla och märkvärdiga historier var så stor, att han ansåg hvarje kringbärare af dylika herrligheter såsom en af de lyckligaste bland Guds skapade varelser. 
<sec/>
Stundom hängaf sig Pål åt fantasiens oemotståndliga makt, och då såg han sig alltid fri och sjungande, med en stor, ofantligt stor bundt sagor och visor under armen, samt ett knyte hängande på en käpp öfver axeln, vandra omkring i Guds vida verld. Ju starkare inbillningen målade skönheten och glädjen af detta lif, ju högre brann hjertat af längtan derefter. Stugan blef då för inskränkt, och han skyndade ut att sätta sig på ett stenrös vid ruinerna, som utgjorde hans älsklingsplats. Här, medan han lät sin blick girigt öfverfara det vida hafvet, drömde han gladt om landet på sid-stränderna och huru han skulle vandra i skogar, kärr och moras, hvilka ting han ännu kände endast genom berättelser, och vanligtvis såg han sig sjelf under dessa lustvandringar såsom hjelte i än det ena, än det andra af sagornas äfventyr. 
<sec/>
Värning var långt ifrån att ana det hans son gjorde dylika luftresor: i så fall skulle han väl ej så gerna sjungit de vackra, ofta rörande melodierna med honom. Men Värning trodde att Pål liksom han sjelf glömt dem, med detsamma »visan» lades till de andra på hyllan. 
<sec/>
Allt ifrån barndomen visade Pål en afgjord fallenhet för sjön; och om han fått råda sig sjelf, skulle han utan tvifvel valt detta yrke, så vanligt och naturligt för alla skärgårdens söner. Men fru Värning sade härtill, en gång för alla, ett kraftigt och allvarsamt nej. Hon hade bevittnat allt för många olyckor af sjöväsendet, att icke fatta den djupaste och starkaste fruktan för att inviga sin enda son, sitt enda barn deråt. Och så stark qvinna hon eljest var, kände hon sig orolig, till och med då Pål dröjde för länge ute vid det vanliga höstfisket, som dock för husets behof var helt och hållet nödvändigt. 
<sec/>
Då man således beslutat att Pål icke skulle egnas åt sjön, ehuru hela hans kraftfullt byggda kropp samt raska och vågsamma lynne alltid stämplade honom som en tillgifven son af hafvet, sökte fadern dess mer bibringa honom kunskap i räkning och skrifning; ty med färdighet häruti trodde både Värning och hans hustru det blifva lätt att få honom antagen i någon bodhandel. Men långt innan man ännu tänkt på utvägar att verkställa denna plan, insjuknade Värning; och den lilla familjen, som äfven under skolans så kallade blomstringsperiod lefvat på sträng indragningsstat, kom nu, då skolan måste upphöra, på en diet näst intill svält. 
<sec/>
Till all lycka befriades Värning slutligen från sina tysta tärande bekymmer, öfver hvilka han aldrig klagade, men hvilka han djupt kände. Sedan han varmt bedt för och välsignat sin älskling, och med en sakta handtryckning och en uttrycksfull blick tackat sin hustru för den trohet och det tålamod, hvarmed hon delat den föga glada lott han haft att bjuda henne, gick han till ro, lemnande de qvarblifna i oro. 
<sec/>
Då moder och son med heta tårar vattnat den ensliga rosmarinen, som de planterat på den bortgångnes graf, började de fundera på hvad nu vore att företaga. Påls förstånd berättigade honom redan att vid så unga år – han hade då fyllt tretton – häruti rådgöra med sin mor. Och ändtligen fattades det beslutet att på nytt öppna skolan. 
<sec/>
Så skedde äfven. Men härmed ville det icke komma sig rätt i gång. Pål var ännu allt för ung att kunna erhålla ens en skymt af respekt hos sina nyss varande kamrater. Och om äfven fru Värning förskaffade honom gehör medelst den gamla metoden, nödgades hon dock tyvärr sjelf erkänna att det gick på tok, då det icke sällan hände att hon, vid återkomsten efter en stunds frånvaro, fann både lärare och diskiplar i full lek ute bland bergen. Ångerfull kom då Pål tillbaka och tog hela skulden på sig. Men fru Värning skakade på hufvudet, såg bekymrad ut och gick in. 
<sec/>
Ett sådant förhållande grep långt djupare in i Påls ungdomslifliga sinne och öppna hjerta, än alla straff skulle förmått. Och under anade bekymmer frågade han ofta sig sjelf och äfven sin mor, hvaraf det kom sig att hon nu hade så mycket mera tålamod än förr, och hvarför hon var så som hon var. 
<sec/>
På detta tilltal svarade hon stundom endast med en knapp suck, stundom låtsade hon ej höra, utan bad Pål gå till sitt arbete, under det hon sjelf sträfvade på allt upptänkligt sätt för deras bergning. Men utvägarne blefvo allt mindre; och fattigdom, för strängt arbete och bekymmer för Påls framtid uttömde slutligen, i förening med sorgen öfver den bortgångne som hon oupphörligt saknade, den arma qvinnans krafter. Skolan afstannade för andra gången, och nu var det endast genom Påls trägna fiske de lifnärde sig. 
<sec/>
På de dagar, då fisket icke ville eller kunde gå, skrapade han mossa i bergen; och intet hjerta klappade sällare och stoltare än Påls, då han modern ovetande lyckats hopsamla ett litet förråd, som han genom byteshandel förvandlade i mjöl. När då den bleka, affallna modern under ett blidt och tacksamt småleende utkaflade de tunna kakorna, dem han sjelf stekte på hällen, då kände han inom sig något, som var för mycket lycksaligt att han skulle sökt utreda hvad det egentligen var. Ack, hade han blott alltid kunnat skaffa något att baka af! 
<sec/>
Men vintern kom åter – det var den andra sedan faderns död. Snön betäckte mossan, isen hindrade fisket; och med förtviflan i hjertat arbetade Pål mot dessa sina öfvermäktiga fiender. En eftermiddag stridde han längre och ihärdigare än någonsin, men nödgades dock gå hem tomhändt. 
<sec/>
Fru Värning lutade fram hufvudet mellan de ännu snygga, ehuru alldeles florsslitna sparlakanen. Då hon såg Påls sorgsna blick, förstod hon allt, utan att se hans tomma hand. 
<sec/>
»Stackars min Pål!» sade hon med en röst, som vittnade att smärtan och saknaden isynnerhet gällde honom. 
<sec/>
Pål gick fram till sängen, satte sig på den bredvid stående pallen och lade hufvudet mot madrasskanten. 
<sec/>
»Var det resten vi fick i middags?» 
<sec/>
»Der står litet kall potatis på muren derborta.» 
<sec/>
»Jag är icke hungrig alls.» 
<sec/>
»Icke jag heller, mitt kära barn!» 
<sec/>
De tystnade begge, och Pål satt stilla tills modern insomnat. Men då smög han sig sakta till andra ändan af rummet och framtog med all möjlig varsamhet ett litet blått skrin, det han uppläste och ställde framför sig på bordet. 
<sec/>
Detta skrin innehöll Påls alla dyrbarheter. Öfverst låg räknetaflan med ett långt snöre, hvarvid harfoten var jemte griffeln fastbunden af hans fars egen hand. Dernäst visade sig en liten spegel, infattad i blå pappersram med förgylld kant och öfverlindad med en mångbrokig sjömanshalsduk, hvilka begge rariteter, spegeln såväl som långhalsduken, Pål för några små handräckningar erhållit till skänks af sjöfarare, som lagt till vid fiskläget. Nu följde i ordningen tre nattkappor, i bröstet utsydda af hans goda mor, två silfverskospännen, fordom tillhörige hans morfar, och ett par främmande mynt af obekant värde, hvilka Pål fått vid det utomordentliga tillfälle, då ett stort utländskt fartyg ankrat vid deras hamn för att berga sig undan en svår storm. Till dessa skatter sällade sig salig fars i många herrans år brukade katkes, hvilken dock genast, väl omvirad med fragmenterna af en karta, Pål i öm sorgfällighet lade afsides, hvarefter han från bottnen upptog – ty de hade nu länge hvilat – sina visor och sagor, en hel liten bundt, som för Pål utgjorde det rikaste nöje, äfven om han icke hade tid till mer än att blott betrakta den. 
<sec/>
Sedan Pål på bordet omkring sig utbredt hela sin lilla egendom och särskilt öfversett hvarje sak samt med en djup suck lagt den ena intill den andra, gjorde han slutligen af alltsammans, sagorna inberäknade, ett litet paket, och instoppade det i den lilla påsen, hvaruti han brukade hämta mjöl. Härefter framsökte han ur vrån fars käpp, hängde på den mössan och påsen, och gick sedan, utan att smaka en enda af de omnämde kalla potäterna, med tom mage och tungt sinne till hvila. 
<sec/>
Om morgonen stod han tidigt vid moderns säng. Och sedan han visat henne de på glöden halstrade potäterne, och tre små hvitlingar, som han lånat af en lyckligare kamrat, sade han sig skola gå bort i ett litet ärende, och bad mor icke oroa sig, om han dröjde tills sent på aftonen. 
<sec/>
Viss att Pål fått sig något litet arbete hos grannarne, nickade modern ett vänligt bifall, utan att störa hans förehafvande med frågor. Men Pål – som hvarje ögonblick fruktade den värsta: »du går väl icke från fiskläget?», en fråga, som likväl aldrig föll fru Värning in, ty käpp och påse voro redan i förvar der ute – skyndade med de små göromål, han först nödgades uträtta, och blef ej riktigt lugn förr än han trädt ut ur stugan, ut, för att bege sig på sin första färd, sitt första äfventyr, tvenne begrepp, som i Påls tanke voro alldeles liktydiga. 
<sec/>
Men ack, den stackars Pål anträdde ej sin vandring så, som han en gång tänkt sig en sådan stund, nemligen med gladt och godt mod, sjungande och hurtigt, utan tvertom med sorgen i hjertat och tåren i ögat, och ej heller så obetydligt hungrig; ty några brödkanter och litet salt fisk, som grannmor trakterat honom med, då han bedt henne visa honom den väntjensten att några gånger på dagen se in till mor, var hela det förråd han förde med sig – dock, vi få ej glömma att han medförde något än bättre: en varm bön och en fast tro. 
<sec/>
För att börja sin stora vandring gick Pål först till stenröset vid ruinerna. Det var der han tidigt på morgonen i hemlighet gömt såväl käppen och påsen som några klädespersedlar, med hvilka han skulle skydda sig mot kölden. 
<chapter/>

<chaptername>ANDRA KAPITLET.</chaptername>
MED TRE UNGA HOTTENTOTTER. 
<sec/>
En mil söder ut från den plats, vi nu besökt, låg en annan »elysé», i rang så långt framför Påls födelseort, som afståndet är stort emellan en mäktig fruktmånglerska, regerande öfver flera bord, och hennes anspråkslösa granne med granrisknipporna och visparne. Man såg också under den tid af året, då seglatsen är i sin bästa fart, hela rader af vedskutor och mindre segelbåtar, ja väl äfven en och annan slup eller skonert förtöjde på dess redd. Och oafbrutet plaskade då årorna från de små jullar, hvaruti sjöbussarne begåfvo sig fram och åter mellan skutorna och landbacken. 
<sec/>
Elyséen utgjordes ej af något fiskläge, der många hushåll slagit sig tillsamman, att suga på hafsfruns frikostighet, nej, der fans ej mer än ett enda hus – men detta var deremot, åtminstone till det yttre, ett riktigt hus, ursprungligen gult till färgen och förlagdt mellan tvenne jettelika klippor, under hvilkas skygd det lugnt kunde trotsa höststormarnes tjut och oväsende. Hela terrängen omkring denna boning kunde knappt sägas utgöra en holme, långt mindre en ö; snarare var den blott en enda väldig klippa, som kanske i fordomtimma remnat midt i tu och dymedelst lemnat så stor plats att ett hus der kunnat uppbyggas, 
<sec/>
All den vegetation, som fans, fick man söka på en liten bakom huset belägen tre-snipp, hvilken skröt af en säng bönor, en dito morötter och tre rangliga krusbärsbuskar. För öfrigt, så långt ögat kunde nå, icke annat än vatten, klippor och berg, och dessa utplundrade ända intill sista mossan, hvilken skärgårdsbarnens små magra fingrar längesedan bortskrapat, för att af dess stoff skänka en beståndsdel till de lysande shawlar, hvaruti rika damer insvepa sina behag, icke anande huru många bittra suckar och tårar medföljt nedhämtningen af detta bidrag till deras lyx, icke tänkande på huru alla dessa små gula, uthungrade varelser med begärlighet hängt sig fast vid klipporna och vågat till och med lif och lem för att nå den dyrbara växt, hvilken spekulerande handelsagenter uppköpte eller togo i byte mot andra för skärgårdsboen oumbärliga varor. 
<sec/>
Men vi återvända till det gula huset, hvilket, för att tala i enkelt språk, utgör en privilegierad krog och ännu bär sitt uttrycksfulla namn Knäppen, säkerligen i följd af alla de otaliga knäppar eller små supar, som gubbarne der taga såväl till välkomst som afsked. 
<sec/>
Vid tiden för vår berättelse ägdes stället af en aktningsvärd handelsfirma i Göteborg, men var på lifstid förlänadt åt enkan efter en person, som fordom haft tillsyn öfver flera, nämde handelshus tillhörige trankokerier i skärgården, och hvilken person, lyckligare och smidigare än salig Värningen, ställt så väl till, att han efter gyllene ålderns eller sillfiskets slut kunde skaffa sig ett nätt sorteradt lager för ett värdshus, hvilket af hans patron uppbyggdes på detta välbelägna ställe, likväl med förbehåll att efter Larssons och hans hustrus död privilegierna skulle återfalla till dåvarande ägaren. 
<sec/>
Fru Larsson – gemenligen af sina förtroligare kunder, och de voro legio, känd under den anspråkslösa benämningen af »gudmor på Knäppen» – hade nu i elfva år ensam regerat öfver sitt hus och sin handel, och hade under denna långa tidrymd ännu aldrig undandragit sig att såsom fadder bevittna och besegla alla de kärliga brorskålar, som emellan gossarne af röda och blåa flaggan blifvit druckna under hennes tak. I hennes öra ljöd lika oemotståndligt norrmannens »dæveln gale i min talg, mor» som svenskens »f-n i min själ, gudmor», då nemligen begge försäkringarne hade den slutmeningen: »skall j icke dricka oss till? Det skall j! Hit med bränvinsflaskan, lyft på proppen, gudmor, för vi sk’a ha mer än bara oset!» den bereddes till en utmärkt vacker röd färg. 
<sec/>
År efter år kunde likväl icke gudmors nerver, så förträffliga naturen än danat dem, emotstå verkningarne af de många fadderskapen. Hennes händer och hufvud voro ofta besvärade af en återkommande orolig retlighet, hvilken orsakade att tumlaren ofta sqvalpade öfver, medan den stora, gröna, bredskyggade halmhatten, den hon alltid, sommar och vinter, bar ofvanpå sitt svarta pannkläde, nickade upp och ned, liksom man ser vissa postlinsdockor göra, då man vidrör dem. 
<sec/>
Mången hade sökt utgissa orsaken, hvarför gudmor alla årstider bar denna besynnerliga hufvudprydnad. Sommaren var den visserligen lämplig på denna klippa, der solen brände så het att hvarje sten tycktes glöda; men att bibehålla den om vintern, dertill fans, såsom man trodde, ej annat skäl än att hatten både skickligt och lyckligt uppbar de stötar, pannan var på väg att erhålla, hvarje gång den råkade i för nära gemenskap med de låga dörrposterna. 
<sec/>
Vare nu härmed huru som helst, så älskade gudmor den gröna halmhatten såsom sitt andra jag och tyckte för öfrigt i intet hänseende om ombyte, hvilket bevisades af hennes öfriga kostym, den ingen kunde erinra sig hafva sett annorlunda beskaffad, ehuru, hvilket förstås af sig sjelft, efter ett eller annat år presenterad i förnyad upplaga. Denna kostym bestod af stöflar med en tvärhands bredd för tårnas utrymme, samt en gul, icke särdeles lång, öppen fris-rock, försedd med stora utanpå hängande lösfickor af svart lärft. Och rocken bars öfver en grå bomullsklädning, framtill öfverdragen med en fernissa af snus, sirap och bränvin. 
<sec/>
Inom sin egen krets, hvilken utgjordes af en 15-årig dotter, en 50-årig piga och en 5-års gammal katt, utöfvade gudmor ett herrskarevälde, hvarvid alla darrade, katten likväl minst, ty af dessa gudmors tre underlydande, var han synbarligen den mest gynnade. Dottern, unga Nora, vågade dock bakom sin söta mammas rygg taga sig några små friheter, som väl ej uppvägde, men till en del lindrade ledsnaden af det stränga tvång, hvari hon hölls; och då hon allt emellanåt vågade sig ut från den lilla hyggliga skrubb, som benämdes hennes egen kammare, var hon alls icke obenägen att bemärka den hyllning, som genom en eller annan förstulen nick eller slängkyss af de unga båtskepparne erbjöds henne, och hvilken hyllning i vida begripligare språk än sjelfva hennes egen lilla spegel öfvertygade henne att hon var en vacker flicka. 
<sec/>
Men märkte gudmor, som hade ett fint väderkorn, att någonting förehades bakom skärmen af hennes hatt – vips brände der en ros på skön Noras kind, och trots sin mest häftiga längtan att vara qvar i stugan, måste hon åter in i skrubben, till hvilken gudmor sjelf icke sällan bar nyckeln i sin rymliga ficka. 
<sec/>
»Jag håller en ärlig krog, go’ vänner», brukade gudmor då ibland nickande yttra, medan hon upphällde den nektar, som brygges af potatis, »men intet vidare, go’ vänner (nick), så sant (två nickar), så sant jag heter Maja Larsson!», (tre nickar.) 
<sec/>
Ryktet om en så märkvärdig person som gudmor på Knäppen hade naturligtvis sedan många år bredt sig vidt omkring, och Pål hade för ofta af sin mors läppar hört jemförelsen mellan denna enkas och hennes egen belägenhet, att icke fullkomligt hafva uppfattat olikheten af den skörd, de båda trankokeri-bokhållarne gjort på sina enahanda tjenstbefattningar. Men ehuru han ej förmådde uträkna hvarför det blifvit så, och gerna ville tänka allt godt om herr Larsson, var han dock fast öfvertygad att hans egen far redligast fyllt sin tjenst, fastän han derpå haft minsta vinsten. 
<sec/>
Påls plan var för närvarande den att, medan isen nu låg fullkomligt säker, göra en utvandring till Knäppen och till dess välmående ägarinna försälja sina små tillhörigheter. Han visste att hon dref hvad Pål kallade stor handel, och derför var hon helt säkert försedd med något, hvarpå Pål länge spekulerat för att göra sin stackars sjuka mor en riktig fröjd: litet kaffebönor. Denna vara, som fru Värning alltid älskat, och mest saknade, hade icke på mången god dag funnits i huset; men det var Påls lyckliga tro, att om han blott ännu en gång finge något att lägga på kaffepannan, skulle modern nog krya sig upp igen, och det vida förr, än om han hemförde de bästa matvaror, hvilket Pål likväl hoppades att äfven få göra, ty bland så många rara saker, som han hade att aflåta, borde väl finnas något lockande till handel. 
<sec/>
Pål hade bakom stenröset, dold af ruinerna, lagt sista handen vid sin hemliga toilett. Han bar i dag – såväl för att skydda sig mot den skarpa vinden som ock för att med behörig anständighet kunna visa sig inför ett sådant fruntimmer som gudmor på Knäppen – salig fars helgdagsväst af smårutigt ylletyg, och den räckte Pål nära till höfterna. Ofvanpå detta slags blus hade han pådragit en f. d. blå frack af betydligt knappare dimensioner. Denna frack, som Värningen till tecken af sin herremanna-värdighet åtminstone i sjutton år burit vid alla högtidliga tillfällen, hade till uppslagens och framsidornas styckning så ofta blifvit af fru Gustafva afnaggad på skörten, att desse numera liknade tvenne »utsopade» vingar, hvaremot ärmarnes längd, på Pål nemligen, var så ansenlig att de sammanstuckna gerna kunnat tjena honom till muff under vägen. Men för tillfället voro de uppvikna och visade de mest brokiga uppslag. I anledning af frackens vidd hade Pål spänt en sadelgjord om lifvet – i visan stod ju: »den ungersven spänner sitt bälte uppå» – och nedanom detta bälte veckade sig nu både frack och väst till en skäligen stor dubbelfrans, som i förening med den öfriga påpackningen gaf Påls i sig sjelf knutna, men smidiga kropp utseendet af att tillhöra den smärre, numera utgångna jätteracen. 
<sec/>
Käppen och påsen voro redan på axeln, hälften af frukosten nedsväljd; och nu, pådragande de stora ullvantarna, smög han sig nedåt stranden, der han hoppades få obemärkt ge sig af. Men det blef icke händelsen: ty knappt hade han uppnått bugten, då tre andra pojkar kommo likt yrväder ilande emot honom. 
<sec/>
»Ohoj, se Pål! Har du sett på sicken en, du? Pål, då, hör då – är du galen, eller hvarför har du klädt ut dig på det sättet? Hvart skall du ta vägen? Hvad har du i påsen?» 
<sec/>
»Låt mig vara i fred! Gå j er väg, och låt mig gå min!» 
<sec/>
»Nej, hör på stortruten bara! Han tänker väl att han skall vara för mer än vi, för det far hans var skolmästare – men håll dig i styr du, herr Pål, och låt oss i godo se åt hvad du har i påsen, för annars skall du se att både Elgen och Pumpen och jag ä’ man för att lägga upp dig, så lång du är!» 
<sec/>
»Försök bara, du krabba!» sade Pål; och lyftande påsen i höjden, ställde han sig med käppen i försvarsställning. 
<sec/>
»Ja så, skäller du mig för krabba, du vattenvällingsslickare, som skulle svält ihjel, innan du blef född, om inte vi af nåd och barmhertighet gått i far dins skola! Men nu må du veta att vi äro så goda som du, och derföre skall det vara jemnt spel och icke något slarf – vill du spara ryggtaflan eller inte?» 
<sec/>
»Hvarför vågar du dig icke fram, i stället för att bara skräfla, du storskrytare?» sade Pål och kastade en utmanande blick på sin angripare, gemenligen benämd Vatten-Lasse, i anseende till sin spenslighet och några »doppningar», som kamraterna en gång, för att tygla hans skrytsamma tunga, funnit nödige att anställa. 
<sec/>
Men nu blandade sig tjocka »Pumpen» myndigt i striden, och förklarade att derest Pål icke ville efterkomma Vatten-Lasses begäran, så skulle nog han, Pumpen, lära honom annat. 
<sec/>
»Gör så!» sade Pål, som nu kände ilskan börja koka inom sig. Hvarje stund, han förspillde, var så dyrbar! Han glödde af begär att genom en afgörande affär komma ifrån sina kamraters envishet. 
<sec/>
Medelst de mest uttrycksfulla grimaser och hvislingar hetsade nu Vatten-Lasse sin bundsförvandt, tjocka Pumpen, på vår hjelte, hvilken han sjelf, i följd af flerårig erfarenhet, icke vågade angripa. Och sedan Pål och Pumpen brottats så att de flera gånger rullat om i snön öfver den slippriga hällen, under det Vatten-Lasse och långa Elgen såsom åskådare oupphörligt applåderade, tumlade Pumpen slutligen mot en sten, hvarvid hans näsa flög i blod. 
<sec/>
Nu ansåg sig Elgen pligtig att uppträda på valplatsen och föra de andres talan. Men, ehuru jemngod med Pål i både styrka och vighet, måste han, i anseende till det berserker-raseri, som genom harmen öfver uppehållet farit in i Påls kropp, denna gång ge vika, sedan nemligen striden tre serskilta gånger blifvit afbruten och förnyad. 
<sec/>
Vatten-Lasse, varnad af sina medbröders exempel, åtnöjde sig med att endast begagna tungan. 
<sec/>
»Ha j fått nog nu, eller är det någon som lyster fortsätta leken», frågade Pål, i det han åter svängde påsen på käppen, »annars farväl med er, era kältringar! Fick j se hvad som fans i knytet – jo, vackert fick j!» Och med en för segervinnaren icke särdeles ädel åtbörd, sprang han ned på isen, lemnande de andre skrikande och hojtande efter sig. 
<sec/>
»Pål, Pål», ropade Vatten-Lasse, hvars gälla stämma hördes öfver de andras, »vi ska säga för mor din, att du gått ner i vaken, om du inte kommer tillbaka och gör som vi bett dig!» 
<sec/>
Nu stannade Pål tvert. Det öfvermodiga, djerfva leendet på hans läpp var i ögonblicket försvunnet. Han ville väl icke tro att de skulle uppfylla denna förfärliga hotelse – men om de i harmen gjorde det, skulle denna osanning, i fall han dröjde för länge på aftonen, synas så sannolik, att hans stackars mor kunde blifva skrämd till döds deraf. Och så bittert det än var, att vända om och framvisa den skatt, han så tappert försvarat, fans dock ingen annan utväg. Ty icke ett ögonblick kunde han uthärda att tänka sig sin mors ångest, i fall hon finge ett sådant budskap. 
<sec/>
Med långsamma steg vände han åter till stranden, der de andra nu inväntade honom hoppande och skrattande i glädjen öfver sitt lyckade puts. 
<sec/>
»Se här», sade Pål i förändrad ton, och upplöste sitt lilla knyte, det han tagit ur påsen, »se här, se nu hvad det är! J vet väl att jag har en fattig sjuk mor, som snart dör af hunger, för det jag inte kan skaffa henne mat, och vill j skratta åt att jag i hemlighet säljer bort de här sakerna, som ä’ mina egna, så må j gerna göra det – men hindra mig bara inte längre att gå, för jag har lång väg!» 
<sec/>
»Hvart skall du då gå, Pål?» frågade Vatten-Lasse, och det var icke ett uns försmädelse i den sänkta tonen. 
<sec/>
»Till Knäppen.» 
<sec/>
»Det är långt det!» menade Pumpen, som med en snöboll sökte hämma näsbloden. »I fall du kanske blir borta i natt, Pål, så var inte rädd, för jag skall bli inne hos mor din i stället; och jag skall väl också se till, om jag inte kan få mig så pass mycket som ett par koljor till qvällen!» 
<sec/>
»De baka läffsor der inne hos vårt i dag», meddelade Elgen tröstande; »jag tar en, det kan du lita på, och bär in till fru Gustafva!» 
<sec/>
»Och jag har ett ägg, som jag skall koka åt henne!» inföll VattenLasse, medan alla fyra nu hjelptes åt att på det mest vänskapsfulla sätt knyta in de besedda rariteterna. 
<sec/>
»Tack, piltar!» sade Pål, och glädje och tacksamhet lyste ur hans ögon. »Och om jag får bra på kroken, härnäst jag metar, kan j lita på att jag skall dela med mig! Men nu, ajöss med er!» 
<sec/>
»Ajöss, Pål, ajöss med dig – ajöss, ajöss!» 
<sec/>
Och så drog Pål i gladeligt mod utåt isen. 
<sec/>
Befriad från bekymret för sin goda mor, kände han sig i allo så lätt till sinnes, att han uppstämde med hög och klar röst – ty det led så fort med vägen att gå under sång – visan om »Prinsessan och Per Svinaherde»: 
<sec/>
Medan Pål sjöng såväl denna som flere andra visor fulleligen till ända, hade solen redan börjat skrida nedåt vestern; men det var icke långt lidet öfver middagstimman, då han fick Knäppen i sigte. Vid första skymten af det gula huset stannade ovillkorligt sången, och en hjertklappning efterträdde den. Huru skulle det nu gå honom? Pål bad en kort, men hjertlig bön att denna hans första stora vandring måtte få en lyckosam utgång. 
<sec/>
Det såg ödsligt ut nu omkring Knäppen, den eljest så muntra krogen. Men sådant kom deraf att den låg i sin vanliga vinterhvila, en tid, som äfven af gudmor sjelf begagnades att åter upphjelpa de härjningar, våren, sommaren och hösten gjort på hennes blomstrande helsa. Detta får icke så förstås, som att gudmor under denna tid gick in i nykterheten – åh, nej: den kur, hvarigenom hon beredde sig för kommande mödor, var den högst lindriga och angenäma att i sällskap med katten, som värmde hennes fötter, hålla sig vid sängen, bredvid hvars hufvudgärd hon inrättat sig ett litet skåp, hvilket innehöll åtskilliga vederqvickelse-droppar; så fort gudmor nu vaknade om morgonen, kunde hon utan särdeles omak utsträcka handen efter skåp-nyckeln och på detta sätt ligga och godta sig under flera timmar af dagen. 
<sec/>
Vid denna årstid hade mamsell Nora all den frihet, hon kunde önska sig. Men hvartill gagnade frihet under vintern, då inga skutor lade till och sällan någon »själ» syntes, som kunde muntra henne i ensligheten? 
<chapter/>

<chaptername>TREDJE KAPITLET.</chaptername>
GENOM ÅDAGALAGDA KUNSKAPER, I GUDMORS BEVÅGENHET. 
<sec/>
Vägen upp till byggningen var svår att taga reda på. 
<sec/>
Lura, gudmors gamla piga, hade visserligen i dag varit ute med spaden, men inga märken syntes derefter, ty hon hade, liksom matmodern, en viss passion, och Luras var en gång för alla makligheten. Att sitta i köksspisen med pipsnuggan i mun och med kaffepannan på glöden, det var något, som för Lura innefattade lifvets yppersta njutning. Och i denna stördes hon ganska sällan, ty gudmor skötte sig, efter hvad man vet, helst på egen hand; och mamsell Nora, som var alldeles hvad Lura kallade »galen i bokvett», roade sig med sitt vanliga vinternöje: salig pappas bibliotek, hvilket, förutom »Selina eller det Hemlighetsfulla Barnet» samt »Alfonsine eller den Underjordiska Kärlekens Barn», innehöll ett par riddareromaner och en hel hop andra defekta historier, hvilkas början och slut utgjorde Noras högsta nöje och oupphörliga sysselsättning att utfundera, en sysselsättning, hvilken naturligtvis kunde uttänjas i oändlighet. 
<sec/>
Lura hade skjutit spinnrocken med blåntotten åt sides, påtändt snuggan och makat sig rakt upp i spisen, för att rätt kunna njuta af ångan, som uppsteg från kaffepannan, just då hon, halfnickande i ljufva drömmar, tyckte sig höra ett par slag på förstugudörrarne. 
<sec/>
»Satans tiggarebyke!» mumlade Lura vresigt. »Jag kan väl mest tänka att det är Sill-Petters Lena, det kräket – hon har aldrig något, om en vräker på’na aldrig så mycket!» 
<sec/>
Åter ett par slag. 
<sec/>
»Hm», sade Lura, och vände med yttersta obenägenhet örat åt köksdörren, »det är inte Sill-Petters Lena, hör jag». Och läggande kritpipan på spiskanten, förfogade sig Lura, efter några föregående gäspningar och sträckningar, ut i förstugan. Likväl var hon nog försigtig att icke genast fråndraga rigeln: »tre qvinnfolk ä’ ju i alla fall inte mer än tre qvinnfolk», menade Lura välbetänkt. 
<sec/>
»Hvem är det som bankar så morskt?» Med dessa ord, uttalade i en temligen skarp ton, öppnade Lura, icke dörren, utan underhandlingen. 
<sec/>
»Var så god och låt opp! Jag är nära förfrusen i fötterna!» 
<sec/>
»Derföre hade han gjort bäst i att bli hemma, min junker!» svarade Lura, som nu genom nyckelhålet förvissat sig om att det endast var en ung gosse som ville in. Hon hade nog haft sina små farhågor för en förrymd Marstrands fånge; men då hon blifvit lugnad i det hänseendet, var rösten nu något blidare. Gossen hade i alla fall ett vackert och ärligt utseende. 
<sec/>
»Jag har så angeläget ärende!» sade Pål bedjande. 
<sec/>
»Ja, till att tigga, kan jag väl tänka!» 
<sec/>
»Åh, nej då – jag har ej ärnat det.» 
<sec/>
»Hvarifrån är du!» 
<sec/>
Pål nämde sitt hem och att han var son af skolmästaren Värning. 
<sec/>
»Ja så – kors är du son hans! Nå, så kom in då och värm dig!» Lura uppsköt nådigt förstugudörren och insläppte vår hjelte till köksspisen, der det blef honom förunnadt att taga plats på en hög pall, medan Lura blåste upp elden och vänskapligt trakterade honom med en kopp varmt kaffe och en stor skifva limpa med smör på. 
<sec/>
Någonting så rart hade ej Pål på långliga tider förtärt. Men han skulle så gerna velat försaka det värmande kaffet, om han kunnat föra det hem till mor! En tår trängde sig emot hans vilja fram och föll ned i koppen, då han tänkte på hur kallt hon nu hade, och ingen enda droppe varmt. 
<sec/>
»Nå, det måtte jag säga», utbrast Lura förundrad, »var ett besynnerligt sätt att göra heder åt välfägnaden! Hvarför gråter du, pilt?» 
<sec/>
»Jag tänkte bara på att jag gerna ville varit det här förutan, om jag haft det hos mor!» 
<sec/>
»Ja så, det är så fattigt för er? Ja, jag vet – far din var en stor stackare, som alls inte förstod att ställa till för sig. Men du må tro att husbond här, det var annat till karl det!» 
<sec/>
Pål kände en stark hetta glödga upp de frusna kinderna. »Tala inte illa om far min!» sade han sakta. 
<sec/>
»Illa – hvem fan talar illa om honom? Jag säger bara att han var en evinnerlig stackare, och det hade han sjelf värst af!» 
<sec/>
Pål suckade och teg. Under tiden hade Lura åter påtändt snuggan och intagit sin plats i spisen. 
<sec/>
»Mån tro jag skulle töras be att få tala med fru Larsson?» frågade Pål, i det han med en ödmjuk bugning satte koppen tillbaka på bänken. 
<sec/>
»Nej, hon sofver middag nu, men när hon blir vaken, kan det väl vara tid. Hvad skulle det annars vara för slag som du ville henne?» 
<sec/>
»Jag har litet kram som jag ville sälja». Pål visade på sin lilla påse, den han ställt i vrån. 
<sec/>
»Då skall jag be mamsell Nora komma ut. Kanske köper hon utaf dig: hon tycker om att titta på allehanda saker». 
<sec/>
Pål tackade ödmjukast för Luras välmenta besvär. Sedan hon en liten stund varit inne i sidkammaren, utkom snart den unga skönheten och betraktade med en halft leende, halft medlidsam blick den obekante gästen. Påls vackra bruna ögon och svarta småkrusiga hår var något som föll mamsell Nora särdeles i smaken; men åt hans besynnerliga klädsel måste hon draga på mun, ehuru hon genast förebrådde sig detta: ty Nora hade ett varmt hjerta, och delade gerna med sig åt dem, som hade mindre än hon. 
<sec/>
»Du heter Pål, hör jag – nå, välkommen hit!» 
<sec/>
»Tack!» sade Pål; men han vågade knappt se upp, ty maken till rar mamsell hade Pål aldrig sett eller ens försport, om ej i sagorna. »Det måtte väl vara en riktig engel!» tänkte han. 
<sec/>
Den vida mer erfarna Nora märkte straxt hvad som vållade Påls blyghet, och ingenting förlorade han i hennes ynnest derigenom. 
<sec/>
»Du har något att sälja, hör jag?» sade hon uppmuntrande. »Efter som mamma sofver, kan du få gå in i min kammare, så skall jag se på det.» 
<sec/>
Med rädd återhållsamhet följde Pål in i Noras jungfrubur, tre alnar bred och fem alnar lång, och der stannade han på den lilla nätt flätade säfmattan vid dörren. Men till och med mattan – se’n då allt det andra – förekom Påls vid allt slags lyx ovana blick så präktig, att han knappt tordes trampa ner med fötterna: han stod der helt förlägen och lyftade än på den ena, än på den andra foten, och tittade efter om han ej lemnade efter sig några märken af snön. 
<sec/>
»Var inte rädd, mitt barn!» yttrade Nora, som kantänka var hela sju veckorna äldre än Pål, och den unga damen antog en beskyddande ton. 
<sec/>
»Här är så vackert!» sade Pål. 
<sec/>
»Åh, det går väl an!» menade ägarinnan, kastande en just icke alltför belåten blick öfver den torftiga möbleringen, hvars förnämsta prydnad var en betsad Göteborgs-dragkista, försedd med tre stora blanka messingsknappar. 
<sec/>
»Men låt se nu hvad du har!» 
<sec/>
Pål fick tillåtelse att gå fram till bordet, för att breda ut sitt kram. Men Nora, som glädt sig åt att få skåda någon fruntimmers-grannlåt, kammar, spetsar, band, förgyllda bröstnålar, ringar, örhängen och andra dylika nipper, slog upp ett i Påls öron vidrigt ljudande gapskratt, då hon fick se hvad han egentligen hade att bjuda på. 
<sec/>
»Är du tokig!» utbrast hon slutligen. »Kan du inbilla dig att jag vill köpa en sådan lappris spegel, eller att jag ärnar gå i sjömanshalsduk och nattkappa, eller ge mig till att sitta och räkna på tafla – nej, du, de der rariteterna spår jag att du får behålla för dig sjelf!» 
<sec/>
»Men här är ett par vackra silfverspännen!» började Pål med bästa möjliga mod, fastän modet nu var rätt litet – och han uppvecklade sina spännen ur en gammal »avisa». 
<sec/>
»Det är bara gammal strunt!» försäkrade Nora, som knappt bevärdigade dem med en blick. Hvem nyttjar sådane der, menar du?» 
<sec/>
Nu suckade Pål ganska bitterligen. Det såg mörkt ut med all handel, och skulle han gå hem alldeles förgäfves – då ... då ... 
<sec/>
Men ännu fans ju något qvar: visbundten och de främmande mynten. Han började med de sistnämde. »Kanske kan det vara möjligt att få desse här vexlade?» frågade han, och räckte mynten till Nora. 
<sec/>
»Ja, det händer väl att mamma förstår sig på dem; men jag vet icke om de gå för något eller intet. Men hvad har du i rullen der?» 
<sec/>
»Alla mina sagor och visor!» svarade Pål. 
<sec/>
»Sagor och visor – låt mig se på dem!» Nora började bläddra och läsa på titlarne: »Den svarta Spegeln», »Prinsessan i Tornet», »Den sköna Melusina», m. fl., alla »rörande och vackra» sagor, alla tryckta »i år». Dernäst kommo visorna: »Sven Svanehvit», »Helga Ragnild», »Det lefvande Liket», »Visan om Herr Lager och Jon», o. s. v. Nora var ganska förtjust, ty allt, som var tryckt och handlade om kärlek, var henne lika, och hon beklagade endast att hon ej kände någon melodi till de här visorna. 
<sec/>
»Jag kan sjunga dem allihop!» sade Pål, och kände liksom en viss glädjefull upprättelse deraf, att det ändå var något som han fick skryta med. 
<sec/>
»Nej, hvad säger du – nå, så sjung den här: ’En skön och mycket ynkelig Visa om en Riddare och en Hertigedotter som för stor kärlighets skull sig sjelfva sorgeligen afdagatagit’ – den låter rätt vackert och måtte visst vara rolig?» 
<sec/>
»Åh, ja», menade Pål, och trädde med en viss stolthet ett par steg fram; »den är icke så illa, fast jag tycker att det är andra som ä’ bättre. Den går annars så här» ... Och Pål började sitt föredrag med en röst och en kraft, som alldeles hänförde Nora: 
<sec/>
Här afbröts Pål derigenom att dörren till kammaren plötsligt knarrade. I följande ögonblick stod den vidöppen och visade en stor groflemmad qvinna, utrustad i gul frisrock med stora svarta lösväskor, samt bärande en grön halmhatt på hufvudet. 
<sec/>
Med barsk röst frågade den inträdande hvad detta här skulle vara »för ett elemenskadt spetakel?» 
<sec/>
Pål tviflade ingen sekund på att han nu stod ansigte mot ansigte bredvid Knäppens vördade patronessa, och af lutter förvåning öfver denna persons underliga utseende, satte han sången i vrångstrupe, hvarefter han icke utan en viss oro gaf sig tillkänna såsom en fattig gosse, hvilken kom för att sälja litet smått till uppehälle åt sin mor, som låg illa sjuk. 
<sec/>
»Mamma», inföll Nora hastigt – ty af moderns uppsyn tyckte hon sig sluta, att hennes skyddling nu behöfde hjelp – »mamma, han är son till den stackars trankokeri-bokhållarn, som höll skolan på» ... 
<sec/>
»Åh tyst, din slinka!» afbröt gudmor, och slängde en arg blick på dottern; »tycker du det kommer dig vid, om han är son till Pål eller Per? Han har nog mål i mun att tala sjelf!» 
<sec/>
»Vi äro mycket fattiga, kära fru!» sade Pål, mera för att icke reta den ondsinta frun genom tystnad, än i hopp att väcka hennes medlidande, hvilket han ansåg som en omöjlig sak. 
<sec/>
Häruti misstog han sig likväl. Om gudmor icke, såsom nu tyvärr var händelsen, blifvit väckt ur sin sömn i olaga tid, utan fått sofva ut det fulla måttet, skulle hon icke så vresigt tagit emot Pål. Ty gudmor var hvarken snål eller hjertlös; och ännu hade ingen, som begärt hjelp, gått utan någon skärf från hennes dörr. Men att så plötsligt, just som skåpdörren nyss knarrat, blifva störd af ljudande sång – det var hon ej i lynne att tåla, och derföre nickade den gröna halmhatten mycket fortare än vanligt, och det svarta pannklädet hade af rörelsen åkt ned nära nog till ögonen. 
<sec/>
Sedan gudmor lemnat sin första position på tröskeln, stödde hon sig med ryggen emot väggen – hon tycktes vara i behof af ett säkert stöd – och när hon nu kände sig äga ett sådant, spände hon de dormiga ögonen på den stackars Pål med en ihållande blick, som gjorde att han helt ängsligt sänkte sin, utan särdeles godt hopp och under tyst väntan på hvad hon skulle hafva att säga. 
<sec/>
Nora hade, med den respekt hennes söta mamma alltid förstod ingifva henne, helt sakta smugit sig bakom dragkistan, dit hon behändigt praktiserat med sig såväl »Det lefvande Liket» som »Hertige-dottern» och de öfriga intressanta visorna. Sådana der »lappris-saker» voro gudmors leda, isynnerhet då hon var ond. 
<sec/>
Just under detta kinkiga ögonblick pankade det åter på förstugudörren; och några minuter derefter inträdde Lura, hållande i hand en smutsig pappersrimsa, den hon räckte åt gudmor, under meddelande att den var kommen »ifrån Olagus på Grisholmen, som skulle göra barnsöl. Men budet hade mycket brådtom, för han ville hem till qvälldags.» 
<sec/>
Gudmor bara nickade och teg, under det hon famlade i den ena af sina stora väskor, hvarifrån hon slutligen dykade upp med ett par glasögon utan »skarmar». Sedan dessa fått säkert fäste i sacket mellan de begge bucklorna på gudmors redbara näsa, uppvecklade hon papperslappen och började halfhögt stafva ihop reqvisitionen, som Olaus på Grisholmen, med anledning af den högtidlighet Lura omnämt, funnit nödigt att utfärda. 
<sec/>
Då det emellertid hade sig något qvistigt för gudmor att taga reda på bokstäfverna, hvilka nu gjorde henne det sprattet att dansa omkring på papperet, nödgades hon slutligen, efter att hafva studerat flera minuter, utan att få någon mening, räcka lappen åt Nora med tillsägelse att hon skulle gå till fönstret och läsa högt. 
<sec/>
Nora förklarade likväl snart att mamma väl visste, det hon icke riktigt kunde läsa skrifvet. Mamsell Nora var särdeles klen i skrifkonstens hemligheter, men hon var klipsk och förslagen. »Kanske du kan, Pål?» sade hon. Hon önskade ej bättre än att genom denna vändning hjelpa Pål till moderns ynnest. 
<sec/>
Pål, som under mellan-akten dragit sig till kakelugnen, trädde nu fram; och då han ej förnam någon motsägelse från den gröna hattens innandöme, började han, sedan han för sig sjelf hade ögnat igenom papperet, med tydlighet uppläsa följande: slag och för fyra styver snus på köpet te gamlefar. En flitig hälsning.» 
<sec/>
»Ja så», sade gudmor i små mellansatser, »ska de nu göra barnsöl på Grisholmen igen! Två skålpund risgryn – var det inte två skålpund? Har en sett sickna narrar att slå på .... Lura, Lura ... hör du inte – spörj budet till, om Olagus skickat pengar med! För jag är inte säker på att jag har så mycket risgryn eller bränvin, som han vill ha.» 
<sec/>
»Jo», ropade Lura utanför dörren, »det är Gåsö-Johannes som är här – han säger att han har fyrkar nog, säger han». 
<sec/>
»Nå nå, kanske jag kan skrapa ihop’et då, jag får väl se till! Tänd på danken, Lura, och slå upp källarluckan!» 
<sec/>
Sedan gudmor utfärdat dessa order, hvarvid hon alldeles afglömde Pål, begaf hon sig sjelf till köket. Och tagande danken ur Luras hand, började hon helt varligt trefva sig nedför de höga trappstegen till källaren, i hvars lästa kistor ingen annan än gudmor sjelf stack näsan. Det var märkligt att, ehuru hennes ögon skymdes af en s. k. florshufva, hon likväl ganska ordentligt letade sig både upp och ned: i hvad tillstånd som helst glömde hon aldrig att säkert läsa sina lås eller att urtaga nycklarne. Nu stod hon åter på tredje trappsteget till källaröppningen, hvars rymd hon alldeles fyllde; och hållande en liten påse risgryn fasthakad mellan tänderna, bränvinskruset i ena och danken i andra hand, langade hon hvarje särskilt sak till Lura, som fick befallning att stanna midt framför henne, tills hon med hjelp af armbågarne lyckats arbeta sig upp ur öppningen, och åter fällt igen luckan. 
<sec/>
Derpå följde Lura med varorne efter sin matmoder in i dennas kammare. Här var det roligt att se hur gudmor, sedan hon ur ett stort skåp framplockat sockret, stärkelsen, såpan, kaffebönorna, kanelen och rulltobaken, satte sig framför ett blåmåladt slagbord, på hvars skifva prunkade en mängd sinnrika af båtkarlarnes fällknifvar inristade sentenser. Och på den utbredande alltsammans i små högar omkring sig, vägde gudmor och tog af, och vägde igen, tills balansen, som midt öfver bordet nedhängde från ett snöre i taket, ej förrådde någon partiskhet, utan höll vigtskålarne lika. 
<sec/>
Sedan detta var slutadt och hvarje särskilt »persedel», snuset till gamle-far inberäknadt, blifvit inlagd i gråpapper och ombunden med upprispade bastremsor, kom den stora hufvudpunkten, nemligen räkningen. 
<sec/>
Med denna ville det likväl alls icke komma i väg. Gudmor tog griffeln och taflan, men hann aldrig längre än till följande resultat: 
<sec/>
»Två skålpund risgryn, gör 4 daler – 4 daler. Ett lod kanel dertill gör 6 skilling. Sex skilling till fyra daler gör mig så mycket som 5 daler på åtta styfver när»... 
<sec/>
Så långt kunde gudmor reda sig, men när de andra artiklarne skulle läggas till, blef det villervalla, ty hon började hvar gång med sina »fem daler på åtta styfver när» och lade dem så ofta till de föregående summorna, att det hela slutligen växte vida öfver hvad gudmor insåg att liqviden rimligen kunde göra, och då började hon på nytt: »två skålpund risgryn gör» etc., tills hon åter stannade vid de olyckliga 5 dalerna på åtta styfver när. 
<sec/>
Till slut var gudmor på väg att, uttröttad af den svåra ansträngningen, insomna från alltsammans, då Lura fann lämpligt uppfriska hennes sinne genom en ryckning i frisrocken och en liten stöt i sidan. 
<sec/>
»Lura», sade gudmor uppfarande och gnuggande ögonen, »är du god till att begripa detta här? Två skålpund risgryn gör .... Men det är topp rasande, jag får ingen makt med hufve’t, för det jag väcktes i otid!» 
<sec/>
»Gåsö-Johannes menar att han nödvändigt måste ha sakerna, annars går han ifrån dem!» skrek Lura gudmor i örat. 
<sec/>
»Låt’en gå, ditt nöt! Kan de göra barnsöl utan mina varor, så må de försöka på – men jag lemnar inga varor, utan att jag vet hvad jag skall ha för dem!» 
<sec/>
»Kanske», sade Lura, som fick en ljus idé, »kan pojken räkna efter, han som är son till en skolmästare». 
<sec/>
»Det vore knäfveln så bra, låt’en komma hit straxt på stund!» 
<sec/>
Och straxt på stund inträdde Pål, ledsagad af Lura, som bad honom stiga på vackert och icke vara buskablyg. 
<sec/>
»Hör på, du», sade gudmor och vände sig litet, »kan du räkna så pass bra, som du läser skrifvet?» 
<sec/>
»Det kan jag!» svarade Pål. 
<sec/>
»Så ställ dig här då, och räkna ihop detta!» Och nu gaf honom gudmor vid handen hvad hvarje särskilt artikel kostade, och innan kort hade Pål en fullständig räkning färdig. 
<sec/>
»Du är ingen dummer-jöns, du!» sade gudmor helt nådigt, sedan hon mottagit pengarne och inläst dem i det jernbeslagna skrinet, som hade sin plats under sängen. 
<sec/>
Pål tyckte sig rimligtvis ej kunna säga hvarken mot eller med i denna sak, utan åtnöjde sig derföre att endast skrapa på foten. 
<sec/>
»Hvad var det du ville här?» yttrade gudmor sedan. 
<sec/>
Och nu fick Pål ändtligen lägenhet att omtala sitt ärende och det hopp, han fästat vid sin vandring. Gudmor afhörde honom utan synbara tecken till hvarken nöje eller misshag, och yttrade blott att hon ville sofva på saken, samt att Pål kunde få vara qvar öfver natten. 
<sec/>
Lugnad af kamraternes goda löfte att se om hans mor, tyckte sig Pål gerna våga att dröja till följande morgonen. Han tackade således, och förfogade sig ut. 
<sec/>
Vid inträdet i köket fick han genast en vink af Nora att förnya besöket i hennes kammare; och ehuru de ej vågade återtaga sångöfningarne, tillbringade de likväl en ganska angenäm afton, vexelvis meddelande hvarandra allt underbart och roligt de kände. Till sist fram tag Nora alla sina luntor, hvilka högligen förvånade och förtjuste Pål, som, med undantag af bibeln, aldrig läst så »tjocka» böcker. Nora uppslog flera ställen; men ehuru Pål visserligen fann det, som der stod att läsa, artigt nog, tyckte han dock icke att det hade något att säga emot sagorna, der »en fick veta alltihop på ett par blad». 
<sec/>
»Men det är så mycket roligare, ju längre det räcker», menade Nora, som i detta fall var af fullkomligt olika tankar. »En blir så nyfiken och ängslad, och är färdig att gråta och skratta många gånger om, innan en hinner till slutet, och det är för roligt, ju längre det drar ut!» 
<sec/>
»Då hänger det aldrig rätt ihop!» invände Pål. »Bättre litet och godt, än mycket och utspädt! Jag bryr mig icke så mycket om att vara nyfiken, för det kan jag ändå icke vara mer än en gång. Men mina sagor och visorna också har jag läst tusen gånger och kan läsa dem tusen gånger än, bara för det att de ä’ vackra och korta och ha sådant hjerta i sig». 
<sec/>
Luras ankomst med grötfatet afbröt här våra unga skärgårdsboers litterära omdömen. Pål var så lycklig och glad, att han ej kände minsta hunger; men han åt likväl rätt grundligt, emedan han trodde det vara nästan syndigt, om den, som så sällan var i tillfälle att äta sig mätt, lät Guds gåfvor, då de erbjödos, stå orörda. 
<sec/>
Ofvanpå denna märkvärdiga dag i Påls enkla lif sof han oändligt godt; och ehuru han i början drömde om Nora och hennes riddare, gudmor och räkningen, Lura och snuggan, återvände dock tankarne äfven i detta omedvetna tillstånd småningom till hans gamla kära mor. Och då han vaknade, var hon hans första tanke. 
<chapter/>

<chaptername>FJERDE KAPITLET.</chaptername>
GUDMOR FATTAR ETT STORT BESLUT. 
<sec/>
Då morgonsolen sken in på gudmors nattmössa, som glidit ända ned öfver nästippen och sålunda besvärade andedrägten, vaknade hon i det slags oro, som man erfar, då man drömmer om qväfning. Men hastigt bemäktigande sig det från sängens tak nedsväfvande gröna yllebandet med läderhandtaget, förhjelpte hon sig lyckligen i sittande ställning, då de obehagliga känslorna genast lemnade rum för det första begär, som alltid intog henne, så snart hon kände sig lefva upp till en ny dag. 
<sec/>
Sedan hon ett par gånger med afviga handen gnidit sig i ögonen, gäspat och snusat – detta sednare skedde i dag undantagsvis före skåppåhelsningen och härledde sig utan tvifvel från den hufvudoreda, hvaruti hon vaknat – utsträckte hon handen och, fattande den välbekanta nyckeln mellan tummen och pekfingret, förskaffade hon sig snart både butelj och tumlare. Efter tre à fyra små vederqvickelse-perlor, förmärkte gudmor en raskhet och spänstighet utbreda sig till hvarje lem; och det första bruk, hon gjorde af sin återvändande kraft, var att medelst ett dugtigt tag i klocksträngen förkunna Lura sitt uppvaknande. 
<sec/>
Lura var en uppmärksam tjenarinna. Knappt hade nyckeln åter blifvit tillvriden i väggskåpet, innan hon stod inför sin matmoder med en stor kaffepanna och en brunrosig spilkum: gudmor försmådde helt och hållet att dricka ur kopp. 
<sec/>
Med ett i den släpande skärgårdsdialekten långt utdraget »god morron s’ta fru» helsade Lura sin patronessa, och hade så helsat henne hvarenda morgon i minst tjuge år, hvarvid gudmor alltid lika säkert svarat: »Tack, hvad är det för vind i dag?» 
<sec/>
»Han var på en östan i morse, men nu har han sprungit på en sydvest igen», sade Lura, i det hon ställde ned kaffepannan på en liten trädtallrik och sköt hela anstalten till den kant af bordet, som stod vid sängen. 
<sec/>
»Blåser han?» 
<sec/>
»Åh, visst kommer det en körare ibland, men han stillar nog af fram på da’n.» 
<sec/>
»Jo jo, isen blir allt liggande än ett tag!» Dessa ord, som gudmor yttrade i ett slags beklagande ton, syntes snarare innefatta en reflexion, än begära ett svar. Lura svarade också ingenting, utan blåste i stället upp eld i kakelugnen. 
<sec/>
»Gaf du Nisse från Skäret något i lördags? Jag såg i fönstert att han stultade hit». 
<sec/>
»Han fick lite potäter». 
<sec/>
»Intet mjöl?» 
<sec/>
»Jag hade inte något ute». 
<sec/>
»Du kunde ha sagt till!» 
<sec/>
»Sagt till? Jag gjorde la så, men frua sa’ ju att hon inte ville bli väckt!» 
<sec/>
»Hvarför väckte du mig då? Du skulle sagt till om förmidda’n, när han kom! Och alltid när du skall ha ut något, så säg till om morgonen; och låt icke Nisse på Skäret bli utan härnäst, och icke Sill-Petters Lena och gamla Linö-Johanna heller – hör du det, ditt nöt!» 
<sec/>
»Ja då», sade Lura och steg upp från sin knäböjande ställning vid kakelugnen. 
<sec/>
»Är Värningskans pojke här än?» frågade gudmor ytterligare, i det hon som vanligt började sin klädsel med pådragandet af stöflarne. 
<sec/>
»Ja då, han väntar väl, stackarn, på att frua skall köpa något af’en.» 
<sec/>
»Har han fått något till bästa i dag?» 
<sec/>
»Ja då!» Detta var Luras stående svar, så snart det möjligen passade. Men stundom begagnade hon äfven, för ombytes skull, ett »nej» framför »då». 
<sec/>
Ungefär en timma efter denna lilla morgonscen syntes gudmor, fullt rustad i sin frisrock, sina svarta lösväskor och sin gröna hatt, träda ut i stugan, der Pål väntade. Men som der var något kallt, inbjöds han till kammarens förtroliga och varma omgifning; och sedan han blifvit anvisad en stol och såsom särskilt uppmuntran erhållit den kaffetår, gudmor lemnat i spilkummen, jemte en bit gulnadt socker, upptaget från lilla glasasken på tafletten, tilltalades han af sin värdinna sålunda: 
<sec/>
»Hör på, du, hur gammal är du?» 
<sec/>
»Femton år och en månad». 
<sec/>
»Hur längesedan är det far din dog?» 
<sec/>
»Två år i vår, som blir». 
<sec/>
»Kan du skrifva, redigt och riktigt?» 
<sec/>
»Jag skall visa hur jag skrifver, om jag får lof?» 
<sec/>
»Gör så – der står skrifsaker på bordet!» 
<sec/>
Pål steg fram och skref sitt namn i två eller tre upplagor. 
<sec/>
»Bra!» yttrade gudmor. »Tror du dig om att kunna sätta ihop bref?» 
<sec/>
»Jag vet icke det, för jag har aldrig försökt; men det må väl inte vara så konstigt heller!» 
<sec/>
»Min själ, inte så lätt! Jag skulle just haft skrifvet ett bref nu. Du kan skrifva det efter som jag sätter ihop det, så vet du till en annan gång hur du skall bära dig åt». 
<sec/>
»Ja men», sade Pål, »det kan nock vara godt att kunna». 
<sec/>
Gudmor framsökte nu ett qvartblad skäligen rent papper; och sedan hon tagit plats i sängen, med fötterna på en kullstjelpt stol, började hon sin diktamen. I förbigående får nämnas, att som hon sjelf fullkomligt kände huru opålitlig eftermiddagen var, begagnade hon alltid morgnarne, då affärer voro i fråga. Gudmor hade nu dessutom några andra funderingar. Hon hade länge för sig sjelf erkänt att handens darrning och hufvudets ofta påkommande svindel gjorde all skrifning och räkenskap särdeles svår för henne, och i sin dotter Nora hade hon häruti ej den minsta hjelp. Således ... men derom längre fram! 
<sec/>
»Är du färdig, så skrif nu så här – men börja högt opp i kanten!» 
<sec/>
’Högtärade och gunstig herr Lerberg med kompani i Göteborg’. 
<sec/>
»Har du skrifvit?» 
<sec/>
»Straxt ... med kompani i Göteborg!» 
<sec/>
’Såsom isen en lång tid varit liggande här i farvattnet, ha inga båtar eller andra bud gått till stan’ ... »Låt mig se på’t!» 
<sec/>
»Båtar eller andra bud gått till stan», eftersade Pål, och räckte papperet till gudmor, så snart orden voro nedskrifna. 
<sec/>
»Du skrifver, min själ, som en hel prest! Men sätt nu raderna bättre i hop, för annars får du inte rum med det! Se så, börja nu igen! 
<sec/>
.... ’hvarför kummilsbränvinet blifvit slut intill sista tåren. Den här för grufveliga kölden gör att de bestarne köpa alldeles besatt af det. Men jag är nu så i knipa, att jag inte kan hjelpa någon, och derföre skulle det vara fasligt väl, om herrarne med aldra....’ »Skrif inte längre ner nu, utan vänd på andra sidan, men lägg först på gråpapperet, så att det får suga in – så ja ... det var galant!»... ’med aldra första öppna vatten och lägenhet skicka mig ett 20:kans fat, med ett halfankare sirap och 30 pund sammalet rågmjöl, förutan kaffe och socker som vanligt ....’ 
<sec/>
»Stanna nu litet!» Sedan gudmor egnat några ögonblick åt ett djupt eftersinnande, började hon på nytt: 
<sec/>
’Sen vi gjorde opp sluträkning i höstas, är jag ingenting skyldig, som kan komma ihop med detta nya varulager, som jag nu tillsagt och begärt. 
<sec/>
En ödmjuk tjenarinna Maja Larsson. 
<sec/>
Knäppen den 27 Februari 18.. för sjuklighets skull genom ombud.’ 
<sec/>
»Fick du riktigt rum med alltihop?» frågade gudmor och drog upp glasögonen för att gå igenom hela Påls epistel. 
<sec/>
»Nätto på håret!» svarade Pål. »Jag höll på att inte få in det sista, men jag knåka’ så fint ihop det ändå ute i kanten!» 
<sec/>
»Det var bra! Jag skall läsa igenom det nu.» 
<sec/>
Sedan gudmor till alla delar granskat brefvet, och funnit det till och med mycket redigare än hon sjelf kunnat skrifva det, frågade hon Pål om han nu trodde sig till att sjelf kunna sätta i hop ett bref. 
<sec/>
»Ja, vars, det vågar jag!» svarade Pål hurtigt. 
<sec/>
Gudmor snusade och slog tummen för bättre minnes skull några gånger mot nästippen; derefter yttrade hon raskt, ty det var ej hennes svaga sida att länge möda sig med tänkande: »Hör på, du – jag har fattat tycke för dig, och jag tror visst att du har ärligt påbrå, för far din var en stor strunt, var han inte?» 
<sec/>
»Han var mycket ärlig», menade Pål, djupt rodnande. 
<sec/>
»Nå, du ser mig just inte ut för att vara någon skälm, du heller – så att om en anförtrodde dig något, tror jag inte att du blefve långfingrad». 
<sec/>
»Hvad för slag?» frågade Pål. 
<sec/>
»Jag menar att du blefve tacksam mot den, som gjorde dig något godt?» 
<sec/>
»Ja, det är tvärsäkert!» 
<sec/>
»Då skall du veta, att jag har för afsigt att ta dig till min bokhållare. Jag behöfver just en sådan der en, som har ärligt påbrå och som kan räkna ihop på tafla och skrifva i kladden om sommarn, då rörelsen är frisk och jag inte kan ha ögon och minne efter allt, utan blir lurad på både supar och smörgåsar, att inte nämna alla de drickesstop som bli glömda. Men hvad säger du till detta? Du har qvicka ögon och bör gå land med det. Jag ger dig – utom födan – kläder och skor efter lägenhet och dertill, ifall du ställer dig väl, tre daler i månaden, ja kanske fyra med!» 
<sec/>
Pål stod häpnande öfver dessa lysande utsigter. Bokhållare på Knäppen, med föda, kläder skor och fyra daler i månaden – till denna höjd hade aldrig hans mest svindlande förhoppningar stigit. Hvad skulle hans goda mor, hvad skulle Pumpen, Elgen och Vatten-Lasse säga, när de fingo höra allt detta? Men ack, hans mor, hans gamla sjuka mor, huru skulle väl hon kunna berga sig ensam! Pål suckade och teg. 
<sec/>
»Nå, pilt, har du inte mål i mun?» 
<sec/>
»Jo», svarade Pål, »men mor kan visst icke undvara mig – nej, det ginge då aldrig väl! Annars tackar jag så mycket för äran, och jag kan aldrig tacka nog! För så hederligt anbud har visst aldrig varit gjordt till någon!» 
<sec/>
Det smickrade gudmor, som hade sig väl bekant hvad en junker från staden skulle kostat henne, att Pål, hvilken kunde göra henne samma nytta fullt ut och säkert något deröfver, fann hennes anbud så frikostigt; men det förtröt henne tillika att en sådan fattig stackare tordes våga sig fram med någon invändning, af hvad slag den vara månde, och derför såg hon ogement onådig ut, då hon helt tvert utbröt: 
<sec/>
»Hvad dj...n är du för en dum torsk, som inte förstår ditt eget bästa! Du vore värd att slicka skälskal i all din tid, och aldrig smaka inkromet på en ärlig hummer, när du kan svara så ’spitalsmessigt! Tvi f-n, vill du ännu hänga mor din i kjorteln?» 
<sec/>
Gudmors uppsyn vid denna allvarsamma tillrättavisning var, såsom nämdt är, icke uppmuntrande. Pål vågade sig knappt fram med ett enda ord vidare. »Jag... jag...» stammade han. 
<sec/>
»Tala ur skägget», dundrade gumman, »och stå inte der och jama, för då jamar jag dig på truten, det kan du sätta dig på!» 
<sec/>
»Får jag bara fråga mor till, att hon kan säga sitt ord?» frågade Pål och ansträngde sig att göra rösten så hög-ren som möjligt. 
<sec/>
»Visst knäveln skall du fråga henne till! Jag ärnar väl inte stjäla dig heller? Och har hon någon smula förnuft i sig, så må hon väl med uppräckta händer släppa af dig. Sådana lyckträffar bita inte på kroken hvar dag!» 
<sec/>
»Nej, så men!» inföll Pål, åter repande mod genom det blidare tonfallet i gudmors röst. »Och när mor frisknat till, som hon väl med Guds hjelp gör i våren, så kunde jag komma då ....» 
<sec/>
»Ja, se det är taladt som af klokt folk! Och gå nu efter det lilla, du har med dig, så skall jag se till, om jag kan hjelpa dig med lite varor på det; och kommer du hit, skall du väl få igen det.» 
<sec/>
Och nu blef affären uppgjord. Gudmor värderade och vägde, och styrde så väl till att Påls hjerta hoppade af glädje och tacksamhet. Utom det att han bekom mjöl i ena och gryn i andra änden af påsen, samt ett par kappar potatis i en annan påse, fick han i ren skänk eller, rättare sagdt, såsom ett slags städsel ett helt skålpund kaffebönor, en fjerdedel socker och två marker fläsk. Mamsell Nora, som tog sagorna och visorna i sitt förvar, utrustade honom med en stor limpa och en liten näfverask innehållande smör, såsom hon sade, i lega för de nöjsamma historierna, hvilka de till våren skulle sjunga tillsammans. Och Lura, hvilken ej ville visa sig mindre frikostig mot pilten än de andra, skänkte honom af sina egna frukostförlager två spicksillar, ett ljus och en bit salt ister, alltsammans högst omsorgsfullt inlindadt i ett helt ark gråpapper. 
<sec/>
Så begåfvad, matsäcken oberäknad, anträdde Pål återfärden med ett hjerta, som öfverflödade af tacksamhet mot både Gud och menniskor; och gudmors kraftiga handslag hettade ännu i fingerspetsarne, och mamsell Noras vänliga farväl ljöd ännu i hans öra, då han ett stycke från hemstranden emottogs af Pumpens, Elgens och Vatten-Lasses höga jubelrop. 
<sec/>
»Hur har det gått, hur har det gått för dig?» skreko de om hvarandra. 
<sec/>
»Lyckosamt!» sade Pål och satte på sig en äkta stor och vigtig min.» Men, piltar, j kan nu aldrig begripa med hvem j talar? Lika godt, j ska få veta det straxt, för jag vill inte hålla det hemligt för er! Se mig rätt opp i synen, och blinka inte .... jag är – bokhållare på Knäppen!» 
<sec/>
Alla tre åhörarne stodo der med så vidt uppspända munnar, att en liten laxöring, om han varit så artig, hade haft godt utrymme att fara ned i deras hungriga magar. »Bo – bok – bokhållare på Knäppen!» 
<sec/>
»Aldrig – han ljuger så han kan spricka», utbrast Vatten-Lasse slutligen i afgörande ton, »och det skall han ha dagg för!» 
<sec/>
»Nej, piltar, jag ljuger icke! Se här ska j bara känna på sådan fin matsäck jag fick! Jag har gömt en skifva limpa och en bit ost till er hvar. Ta bara nu, piltar, och ät opp alltihop!» 
<sec/>
»Du ska ha det till mor din, Pål! Vi vill inte äta opp det!» försäkrade alla tre, ehuru deras lystna blickar tillkännagåfvo, hvilken försakelse de ålade sig. 
<sec/>
»Jag har fullt opp till mor ändå, för jag fick sakerna bra värderade, och får dertill igen dem, när jag kommer dit. Men detta här, som är matsäcken, har jag från början lagt af till er, för jag åt mig väl mätt, innan jag gick. Och nu ska j inte göra mig emot, utan ta till godo! Det står väl allt godt till med mor?» 
<sec/>
Medan gossarne, utan att vidare låta truga sig, togo i färd med limpan och osten, försäkrade de Pål att gumman mått som perla i guld. Utom Vatten-Lasses ägg, hade hon fått både läffsa och hvitling; men visst hade hon fasligt längtat efter att Pål skulle komma hem och väl femtio gånger bedt dem se åt, om han ej syntes till ute på isen. 
<sec/>
Så snart Pål hörde detta, ilade han med bevingade steg från kamraterna, hvilka å sin sida hade lika brådt att springa omkring i stugorna och förtälja om Påls underbara upphöjelse. Och under det de nitiske vännerna satte hela fiskläget i rörelse, åhörde fru Värning med sammanknäppta händer och glänsande blick sin sons berättelse om allt det, som tilldragit sig med honom. När han slutat den ganska vidlyftiga och vigtiga skildringen af sin stora utvandring, hvilken – man må ursäkta det – förekom Pål högst märkvärdig, välsignades han varmt af sin mor och emottog under stilla djup glädje hennes försäkran att han var det bästa barn, vår herre kunnat skänka henne. Sist sade hon sig med visshet tro, att intet hinder skulle möta för Pål att till våren emottaga den erbjudna tjensten. 
<sec/>
Pål tänkte ej närmare på innehållet af dessa ord, med hvilka han tog för afgjordt att modern menade sin förbättring, utan skyndade i stället att göra upp eld och uppsöka den länge bortgömda kaffebrännaren. Snart ankommo några af grannqvinnorna, som hjelpte honom härmed. Och då både mor och son voro alltför lyckliga att icke dela med sig en glädje, den de ej fullt kunnat njuta utan att äfven glädja andra, så inbjödos grannmor’na genast att vara med på kaffekalaset. 
<sec/>
Från och med denna vigtiga dag benämdes Pål allmänneligen bokhållarn, och tanken på den förestående skilsmessan bilade alla tillfälliga strider mellan kamraterne. Sjelfvaste Vatten-Lasse vågade sig ej vidare fram med något förslag om »uppläggning» etc., utan talade i det stället snart om gamla dumheter, pojkvalpstreck och sådant mer, äfvensom att han, då Pål nu skulle lemna fiskläget, bestämdt vore sinnad åtfölja Elgen och Pumpen till Göteborg, der de ärnade taga hyra, för att göra sin första bekanskap med daggen på en skonert eller brigg. 
<chapter/>

<chaptername>FEMTE KAPITLET.</chaptername>
VATTEN-LASSES OCH DE ÖFRIGE VÄNNERNES AFSKEDSHYMN. 
<sec/>
Vattnet gick åter öppet. Pål hade lycka med fisket, men modern förmådde allt mindre och mindre att förtära af hvad han anskaffade. Icke ens då han kokat den aldra förträffligaste rödspotta, hennes älsklingsrätt, smakade hon mera än en liten smula. Kaffetåren var det enda som vederqvickte henne; och hvarje dag tackade Pål i sin sorgbundenhet Gud att han kunnat skaffa henne denna vederqvickelse. För öfrigt var hans lynne nu ganska nedslaget, ty han fruktade att han snart skulle stå helt och hållet allena i verlden. 
<sec/>
Men tröstande sade modern, då hon en gång längre än vanligt betraktat det sorgsna uttrycket i sin sons blick och den tunga oron i hela hans väsende: »Var lugn, min Pål, och undergifven Guds behag! Jag har haft mången tröttsam dag i lifvet, och behöfver väl hvila; och se’n jag nu ser det så lyckligt stäldt för dig, kan jag prisande Herran lägga mina ögon tillhopa». 
<sec/>
Pål snyftade och lutade sitt hufvud mot sängkanten. 
<sec/>
»Du skall helsa till fru Larsson, och säga henne att jag hjertligt ber henne vara en riktig mor för dig! Och ett skall du framför allt lofva mig, Pål: att du alltid blir ärlig och aldrig företar dig något, som du känner är galet. Ty skulle du än icke komma på grön qvist, så har du åtminstone ett bergadt samvete – och det är bättre än allt annat, när du hinner så långt som jag nu kommit!» 
<sec/>
»Ja», sade Pål, »jag skall alltid tänka på huruledes far och mor varit, och då är det nog!» 
<sec/>
»Gör det, min Pål! Och när du blir så gammal och så frack att det kommer till tals om giftas, så se dig väl före! För ser du, det är ett farligt och svårt förehafvande, som en må akta sig att förhasta sig i, att ångern icke kommer bakefter. Tag ingen för rikedomens skull, och ej heller för ett fagert skinn, utan se till att hon har ett rättskaffens hjertelag och ett godt namn om sig! Och när du så har tagit henne till äkta, så må du hålla henne i ära, men icke behöfver du just vara alldeles så handfallen som salig far – Gud fröjde honom – i flere ting var emot mig, utan tag dig respekt i all godo, så att hon må ha både kärlighet och vördnad till dig!» 
<sec/>
»Ja, skall jag så», försäkrade Pål: »jag skall nog med goda lämpor lära henne till, var säker på det, mor!» 
<sec/>
»Och den här lilla stugan, som du ärfver efter far och mig, skall du icke göra dig af med: ingen kan veta om du icke en gång är glad att hitta henne! Och nu har jag sagt dig allt hvad jag hade på hjertat. Jag har, så godt jag sjelf fått veta, lärt dig att gå på Guds vägar; bättre får du lära, när du om ett år eller två går till hans heliga bord – men du skall icke göra det förr, än ditt sinne är väl stadgadt, att du väl vet hvad du gör, och tänk då på mig!» 
<sec/>
Åtta dagar efter detta, det vigtigaste och inflytelserikaste samtal i hela Påls lif, var den fattiga fru Värning ej mera bland de lefvandes antal. Tackande Pål för all den sonliga ömhet, han bevisat, insomnade hon på hans arm för att vakna i himmelen. 
<sec/>
I tyst, djup smärta begret Pål sin älskade mor. Men tröstad af vissheten att hon nu hade en mycket bättre lott, än han någonsin förmått bereda henne, aftorkade han slutligen sina tårar. Och sedan han på hennes grafkulle bredvid fars planterat en ny rosmarin, plockade han tillsammans sina små tillhörigheter, anförtrodde stugan åt en gammal beskedlig fiskare-enka, som fick inflytta under dess tak, och tog så afsked af hela grannlaget, och af hvarenda fläck och sten, som han alltifrån barndomen varit förtrogen med. 
<sec/>
Mest påkostande var dock afskedet från Elgen, Pumpen och Vatten-Lasse. Men äfven denna skilsmessa mildrades af de ömsesidiga förslag man gjorde till återseende. 
<sec/>
Nu satt Pål i ekan; och med ett sorgligt »ajöss, ajöss, tack, stor tack skall du ha, Pål, för hvar eviga stund vi roat oss tillsammans» stodo vännerna qvar på stranden. Men så snart Pål genom rockärmens närmande åt ögonen gifvit signal till slutligt farväl, brast på en gång det band, som skammen och fruktan att synas »käringaktiga» pålagt de andre – och nu uppstämdes en trio, hvarunder den ene tjöt öfver den andre, men Vatten-Lasse längst och gällast; och han skulle icke hafva tystnat så snart, om ej Pumpen och Elgen gått hvar åt sitt håll och lemnat honom ensam. 
<sec/>
Med en långt uthållande hvissling, härmande en sjöfågels läte, hvilket på lika sätt besvarades af Pål långt ute på fjärden, slutades hymnen. 
<sec/>
»Jag var ändå den siste han tog farväl med!» sade Lasse, och gick helt stolt uppåt landbacken att skryta för kamraterna. 
<chapter/>

<chaptername>SJETTE KAPITLET.</chaptername>
SOMMAR-SCEN PÅ KNÄPPEN. 
<sec/>
När Pål i sin ökstock nalkades gudmors residens, syntes allt deromkring hafva undergått en stor förändring. På de vid hans sista besök snöbetäckta jätteklipporna glittrade nu solen ofvan hafsmisten, och gaf dem utseende af tvenne kråkgulds-berg, der Pål tyckte det alltför möjligt vara att några goda dvergar eller tomtar kunde bo, för att hafva hand om huset. En mindre slup, tre eller fyra stora däcksbåtar och ett par vedskutor lågo i fredligt lugn och speglade sina former i det blå djupet, som icke rördes af en enda vindkåra, medan lätta jullar, makligt förda af buldansklädde och beckglänsande sjöhjeltar, gledo fram och åter mellan skutorna och krogen. Men detta lugn, denna nästan dofva stiltje, som rådde utanför residenset, förändrade sig ju närmare man nådde bryggan. Och då Pål fastgjort ekan och stigit upp på gårdshällen, hörde han inifrån krogstugan en ganska skarp ordvexling, deri gudmors stämma höjde sig öfver en och annan skäligen grof mansröst. 
<sec/>
Pål fann det icke särdeles hugneligt att göra sitt inträde vid ett tillfälle, då gudmors lynne tydligen icke var i sitt rätta esse; men sedan han i köket förgäfves sett sig om efter Lura eller mamsell Nora, nödgades han stiga in och framställa sig för sin blifvande matmoder. 
<sec/>
Den scen, som vid dörrens öppnande mötte Pål, var sådan att han just icke kände sitt mod växa. Insvepte i väldiga moln af osande knaster och, såsom det tycktes, helt och hållet döfva för hvad som tilldrog sig omkring dem, sutto omkring ett slagbord, hvilket utsköt från mellersta fönstret, fyra rödbrusiga och redan något välplägade sjömän, hvilka – efter hvad Pål kunde sluta af kritstycket och de bastanta kort, som »langades» fram och åter öfver bordet emellan buteljen och tumlaren – roade sig med att draga en tolfva. Men denna grupp, ehuru så högljudd i sin munterhet att den kunnat höras på långt afstånd, fängslade blott flyktigt hans uppmärksamhet, hvilken snart fullkomligt togs i beslag af hvad som uppenbarade sig i rummets andra ända. 
<sec/>
Mot kanten af en blåmålad disk, utsirad med allehanda grofva träsnitt, stödde sig tvenne unga karlar, den ene sysselsatt att med sin fällknif sönderskära rulltobak, för att såmedelst preparera den till rökning, under det den andre med tillhjelp af ett stycke rödkrita höll på att göra upp sin räkning efter hvad minnet gaf vid handen. Genom långa streck betecknade han ölstopen, suparne genom små stjernor, och smörgåsarne förmedelst prickar. 
<sec/>
Innanför disken satt gudmor, med dinglande ben, ofvanpå ett tomt upp- och nedvändt bränvinsfat, och svängde i ena handen kladden, i den andra ett ännu fuktigt tennstop. 
<sec/>
Så svåra förgrymmad, som hon nu syntes, hade Pål aldrig ens tänkt sig att få se henne. Den gröna halmhatten hade satt till hvarenda klut och seglade nu med frisk vind mellan örat och axeln, lemnande spelrum åt de rödgrå hårstriporna att, liksom gamla ihoptrasslade flaggor, framslängda till vädring, fritt få svaja utför rellingen, hvilken här utgjordes af gudmors svarta pannkläde. Gudmors näsa skiftade i alla regnbågens färger, hennes läppar darrade, de svarta lösväskorna darrade, och ögonen sprutade gnistor af ilska. 
<sec/>
»Din hund, din hajkäft, din turk, din elemenskade hvalfisk», dessa voro de lisande uttryck, hvarmed gudmor på äkta skärgårdsspråk e som oftast gaf sin galla luft, och utan hvilket välgörande utbrott hon skulle blifvit qväfd, till evinnerlig sorg för alla hennes kunder. »Din hund, du har skinnat mig på två stop öl, två supar och tre smörgåsar! Men derest du icke med godo betalar mig hvarenda droppe och hvarendaste bit, du slukat i dig, sprätter jag upp dig, din torsk, så lång du är! Tag hit pengarne, din ostra, tag hit dem straxt, och huttla icke!» 
<sec/>
»Dra åt h...e, käring! Inte kan du se hvad som står i kladden. Och det är ackurat som jag säger: fem stop öldrank, sex vattenspädda supar och sju smörgåsar, om en kan kalla sådan der tran, som inte vore för god att smörja stöflorna med, för smör!» 
<sec/>
»Nej», säger jag, »det är sju stop öl, och det så godt att du må slicka dig om truten efteråt, och åtta supar, som ingen säljer maken till, och tie smörgåsar, och de af så godt smör att du, din eländige hafkatt, aldrig luktat på så’nt smör .... Men – är det inte Pål som står der borta? Hvad, sju attan, din slyngel, har du gjort som icke kommit förr? Det få vi talas vid om se’n – dra dig hit nu, och räkna ihop detta här, som står i kladden för Sakrias Amundssons räkning från Rössö!» 
<sec/>
Långt ifrån att råka i förlägenhet öfver att så hastigt och oberedd se sig försatt i sin tjenstebefattning, blef Pål tvertom hjertans glad att få tillfälle ådagalägga sina kunskaper på ett sätt, som genast kunde rekommendera honom i hans matmoders ynnest. Och sedan han ett par gånger genomgått kladdens något mystiska hieroglyfer, fick han snart Sakarias Amundssons debet färdigt på räknetaflan, då det befans att summan »precist på håret» slog in med gudmors förut gjorda uppgift. 
<sec/>
»Kan du nu se, Sakrias», utropade gudmor triumferande, i det hon ryckte kladden från Pål, »kan du bara se att jag hade rätt! Och jag skulle icke tro att det fins någon bland er allihop som kan påstå att jag, allt se’n jag tog den här krogen om händer, satt upp en enda tår för mycket på någon kristen själ? Men är det någon, som kan säga det, så må han stiga fram!» 
<sec/>
»Nej, det kaverar jag för!» yttrade med stark öfvertygande ton en af spelbordets medlemmar, i det han nickade och till värdinnans ära höjde bränvinstumlaren. »Gutår, gudmor! En skälm den, som säger att gudmor på Knäppen inte för ärlig handtering!» 
<sec/>
»Ja, mot kristna själar – men j ska veta, Bengt Olagusson, att hon kallat mig för en turk!» inföll mannen med rödkritan, och började sjelf omåttligt skratta åt sin qvickhet. 
<sec/>
»Turkar och hedningar, kristna och engelsmän hafva alla lika rätt till ärlighet på Knäppen», sade gudmor med stor värdighet. Kladdens öfverensstämmelse med hennes muntliga uppgift och den offentliga upprättelse, Bengt Olausson uttalat, hade gemensamt bidragit att lägga gudmors upprörda sinnen i stiltje. 
<sec/>
»Så är det», utlät sig knaster-skäraren, som nu äfven blandade sig i saken, under det han stoppade en del af den färdiga tobaken i lerpipan, och en del i munnen; »så är det, ackurat som gudmor och Bengt Olausson sagt! Och derföre så ger jag nu ut påbud att Sakrias Amundsson inte blott skall betala hvar styfver efter räkningen, utan dertill med traktera öfver lag, och det af Lerbergens bästa!» 
<sec/>
»Åhja, det är godt för dig, min käre Petter, att ge ut påbud, när det gäller en annans pung! Men nu vill jag ha så god rätt att ge ut påbud som en annan, och derföre säger jag er till: att jag, f-n i min lilla låda, inte spanderar så mycket som kan gå i Noras fingerborg, om inte både Bengt Olagusson och Kråkö-Petter reparsera ome’t! För efter som de lagt sig mellan gudmor och mig, så må de också svi för’et». 
<sec/>
»Dj...ln i dig, din långe ål!» ropade Olausson och trädde fram till disken. »Men inte är jag densamme som spottar i glaset, eller vänder på styfvern, innan jag ger ut den i godt lag. Och KråköPetter han har allt monika han för att slå sig på en liten rolighet!» 
<sec/>
»Ja vars!» yttrade Kråkö-Petter, och gaf ett modigt slag åt den delen af tröjan, der sedelboken förvarades. »Kör, sa’ Trasman! Ett halfstop på man – men då skall gudmor sitta midt emellan oss vid bordet och skänka i, och dra jemt om jemt med oss!» 
<sec/>
»Se, det är med reson taladt!» ropades i korus. Och innan gudmor ännu hunnit gifva sitt samtycke, lyftades hon af sex kraftfulla armar från bränvinsfatet, och nedsattes med alla hedersbetygelser på midten af den bänk, som stod vid bordets venstra sida. 
<sec/>
Derefter åtog sig Bengt Olausson »öfverstemunskänks-värdigheten», och satte gudmors stora lerkruka, den hon nyligen trattat full, jemte halfstopet fram på bordet. Sedan han fyllt första halfstopet och ställt detta jemte tumlarne i rad framför gudmor, anmodades hon enhälligt att börja sin befattning: slå i och supa dem till. 
<sec/>
»Ne-ej, Jeppe var ingen narr!» skämtade gudmor och visade en liten konstlad gensträfvighet. »Toge jag så pass till bästa, skulle snart ben’a fallera!» 
<sec/>
»Stor sak i ben’a, gudmor, sålänge näfven är god till hålla fast stopet!» skrek Sakarias Amundsson. »Men första skålen är min, det må j veta, för gudmor och jag skall dricka brorskål på vår träta. Och ölet ... ölet, som, attan ta mig, inte fins maken till i Stockholms stad, och bränvinet, som kontant var af Lerbergens bästa, och smörgåsarne, som hela Masthugget inte har likare – det betalar jag alltihop som en karlekarl, och det kanske i banko till, om det skulle komma an på!» 
<sec/>
»Så, tala inte om den strunten!» sade gudmor helt och hållet försonad. »Det bästa minne kan fallera ibland, och ett ord bredvid mun vänner emellan får ingen räkna så noga på!» Och härvid fyllde hon tvenne bägare, klingade med Sakarias Amundsson och drog i botten såväl som han. 
<sec/>
»Nu är det min tur!» Och nu är det min!» ropade den ene efter den andre. Och lik en firad dam, som på en bal är öfverhopad af uppbjudningar och knappt vet hvem hon skall svara ja eller nej, måste gudmor slutligen, för att ej stöta sig med någon, lemna lika rätt och heder åt alla. 
<sec/>
»Sjung nu för oss, gudmor, en liten fin stump!» bad KråköPetter, i det han gaf ett skälmskt tecken åt Amundsson. 
<sec/>
»Ja, gudmor skall sjunga, det skall hon, för ingen har så ren och smeksam röst som gudmor! Gutår, gudmor!» Och Sakarias uppstämde: 
<sec/>
»Så, tyst du, galne Sakrias! Nej, det skall vara något ömt», inföll Bengt Olausson: »den der lilla visan, j vet gudmor, som j alltid sjöng, när j ville narra Holländarn att ’kössa’ er! J mins väl den vintern, gudmor, då Holländarn förliste här utanföre?» 
<sec/>
»Din skälm», smålog gudmor, som nu intagit så försvarlig last att hon endast genom det förenade stödet af sina begge yngre gäster Sakarias’ och Kråkö-Petters armbågar kunde hålla sig i upprätt ställning: »din lilla skälm, så du skalkas!» 
<sec/>
»Blif inte så blöt i synen för det, gudmor!» återtog Olausson. »För jag vet grant att Holländarn var så galen i er, att han kunde slagit ihjel en karl för bara ett endaste godt ögonkast af er; men så kunde j också sjunga den tiden – min själ, jag tror att j nu kan låta så pass som en nötskrika en gång!» 
<sec/>
»Ka-an jag inte?» stammade gudmor. »Jo, det kan du sätta dig på, att, om jag inte sjunger bättre, än den tiden Holländarn låg efter mig, så sjunger jag ingen ton sämre .... Ge akt bara!» 
<sec/>
Och nu uppresande sig i framåt lutad ställning, med begge händerna hvilande på bordet, började gudmor med gäll och darrande röst: 
<sec/>
Men när gudmor för andra gången kom till den farliga passagen »samla mina tårar», släppte Amundsson och Kråkö-Petter helt varligt sina tag under armarne – och sakteliga sjönk gudmor med pannan ned mot bordskifvan, der de utspilda bränvinstårarna, sammanflutna till en liten sjö, svalkade hennes heta ansigte. 
<sec/>
Och så inslumrade gudmor, med kinden mot bordet. 
<sec/>
Huru ärligt det sedan gick till med lerkrusets innehåll, känna vi ej. Men Pål, som stod i en aflägsen vrå och under stum häpnad åskådade hela uppträdet, tyckte det snart blifva alldeles omöjligt att »hålla kontrollen», enär de upplifvade sjöbussarne, till undvikande af vidare besvär, satte kruset till munnen och läto det så passera hela laget omkring, tills sista tåren var utdrucken och de sjelfva i samma ljufliga tillstånd som gudmor, liggande dels öfver, dels under bordet.... 
<sec/>
»Det blåser upp till god vind, han går frisk på en östan!» var det betydelsefulla rop, som från en inträdande nykter kamrat uppväckte de förstenade. 
<sec/>
»Vind, vind?» eftersades i alla möjliga toner. Och nu krälades på både två och fyra fötter; och otaliga, dels lyckade, dels misslyckade försök gjordes att få benen i gång. 
<sec/>
Efter hand och med tillhjelp af den förstärkning, som anländt, kom dock tillräckligt lif i de slagne hjeltar – och när gudmor skäligen sent vaknade, uppreste hufvudet och såg sig omkring, var stugan tom på gäster: der fans nu ingen mer än Lura och Pål. 
<sec/>
»Betalte de förtäringen?» var gudmors första fråga, sedan hon fått besked om den hastiga reträtten. 
<sec/>
»Nej då», sade Lura, »de mente på att det fick bli till härnäst». 
<sec/>
»Så’na fähundar .... Och hela kruset tomt, hela kruset tomt» – gudmor ruskade det mot örat – »inte så mycket som en droppe qvar!» 
<sec/>
Men hastigt gnuggande sömnen ur ögonen och påsättande den gröna halmhatten, ropade hon raskt till Lura: »Gör klar ekan i ögnablicket! Jag skall sjelf fara ut till skutorna och ta upp betalning». 
<sec/>
Med en stum åtbörd pekade Lura åt fönstret. Skutorna hade försvunnit! 
<chapter/>

<chaptername>SJUNDE KAPITLET.</chaptername>
BLIR NÄPST. SNART KOMMER HAN DOCK TILL NÅDER IGEN. 
<sec/>
Andra dagen installerades Pål ordentligen i sin tjenstbefattning såsom bokhållare på Knäppen, och invigdes derför af gudmor i mångahanda nyttiga och lofliga, men för Pål alldeles okända mysterier. 
<sec/>
Det föll sig något svårt i början att få honom till att rätt handtera vigter och mått. Men aldra svårast hade gudmor att bibringa honom riktigt handlag i den kinkiga styfvers-kommersen. I fyra runda timmar fick Pål roa sig med att, blott för öfnings skull, minutera ut såpa, snus, tobak och socker för fyra, sex à åtta styfver, ja, ända till sexton. Gick varan öfver sexton styfvers värde, kom det till vigt. 
<sec/>
Under denna intressanta sysselsättning stod Pål innanför disken, på hvars skifva flerfaldiga påsar voro uppställda, och gudmor satt på sitt bränvinsfat utanföre, följande hvarje Påls rörelse med den mest spända uppmärksamhet. Tog han för mycket eller för litet i nypan – all gudmors styfvershandel beräknades nyp-vis – vips fingo hans fingerspetsar en varnande tillrättavisning af en torkad fiskfena, den gudmor allt emellanåt roade sig med att dissekera till klarskinn för kaffekokningen. 
<sec/>
Sedan snusburken tre à fyra gånger blifvit utminuterad i dylika små portioner, ansågs Pål äga någorlunda försvarlig kunskap i denna gren af yrket, hvarföre gudmor lät gifva sig ett stycke socker, en knif och en hammare. 
<sec/>
Efter att ett par minuter hafva vägt dessa artiklar i händerna, likt en jonglör, hvilken ärnar förevisa några särdeles vigtiga och underliga konster, yttrade hon högtidligt till Pål att han skulle blåsa väl bort snuset och utbreda ett stycke papper på disken. Då detta skett, nedlade gudmor sockerstycket och sade: »Begär nu för sex styfver socker!» 
<sec/>
Pål, som gudskelof ännu kunde skratta så friskt och hjertligt som någon, ansåg detta menadt såsom ett slags lek och vågade derför gifva vika för ett litet anfall af muntert lynne. 
<sec/>
Men, himmel! Knappt hade detta olyckliga skratt, detta fräcka bevis på en sidvördnad, den gudmor bestämdt trodde härleda sig från det goda lynne hon sjelf föregående dagen visat, undsluppit Påls läppar, än gudmor i vördnadsbjudande majestät reste sig från fastaget – och långt innan Pål hunnit ana hvarken sitt brott eller dess följder, hade hennes breda hand fattat i hans svartkrusiga peruk; och såmedelst fasthållande hans hufvud, böjde hon det bakut, att hon riktigt måtte kunna se honom i ansigtet och han få njuta samma förmån i afseende på henne. 
<sec/>
»Barn», sade gudmor och modulerade sin ton till någonting midt emellan förvåning och sårad värdighet, »barn, huru har du blifvit uppfödd? Har du haft en skolmästare till far, och är ändå okunnig om det första budet: att du skall vörda och ära ålderdomen!» 
<sec/>
Pål hade alltför gerna velat bevisa att detta icke stod i första budet; men då det i alla fall var Guds klara bud och hans eget hjertas vilja, åtnöjde han sig, under det han genom några små svängar sökte få halsen ur skrufstädet, att säga det han »väl aldrig gjort annat». 
<sec/>
»Hvad», frågade gudmor straffande, »har du inte skrattat?» 
<sec/>
»Jo, visst skrattade jag lite grand, men jag tänkte att det bara var på lek som jag skulle begära för sex styfver socker!» 
<sec/>
»Jag», återtog gudmor uttrycksfullt, »leker aldrig, om inte någon gång för att krya opp kunderna – sådan slags lek hör till yrket – och jag låtsar då, hvad du såg i går qväll, liksom jag ginge in på allt ting, så att de ska få god tanke om stället och hellre ta sig en liten muntration här, än på någon af de andra krogarne i vägen. Men du är ännu för ung att förstå sådan lek, och för gammal är du att gyckla som en barnunge. Derföre råder jag dig till att ta dig i akt! Skratta inte mer i oträngda mål, för derest du det gör, kör jag bort dig! Och nu nog – har du förstått mig?» 
<sec/>
»Ja, bevars!» sade Pål; »och jag skall lägga hvartenda ord på minnet. Men jag försäkrar att jag inte hade något ondt i sinnet, utan att det bara föll sig så!» 
<sec/>
»Godt!» yttrade gudmor, i det hon släppte Påls hufvud och återtog sin plats på bränvinsfatet. »Begär nu för sex styfver socker!» 
<sec/>
»Får jag be om för sex styfver socker!» sade Pål så hjertligen godlynt och med en så skalkaktig min, att gudmor, om det icke varit rakt stridande mot hennes värdighet, hade måst draga på mun. 
<sec/>
»Gif akt», fortfor hon, »hur pass jag nu tar till» – och medelst en qvick rörelse af knifven och hammaren skiljde sig helt prydligt ett sexstyfvers-parti från den öfriga delen af sockerstycket. 
<sec/>
»Tag det i hand nu», bad gudmor, »och väg det mellan fingrarne, så att du också får måttet i näfven, och inte bara i ögat .... Nu är det din tur: Får jag lof att få för sex styfver socker!» 
<sec/>
Pål knäckte till med hammaren, men misslyckades totalt, enär det blef en hel sextonstyfversdel som han afhögg. Gudmor upptog det emellertid icke illa, ty hon mindes det gamla ordspråket: ’Rom bygdes icke på en dag’. 
<sec/>
Sedan försöket flerfaldiga gånger blifvit förnyadt och konsten temligen inlärd, förklarade gudmor att Pål just icke betedde sig »så dumt heller», utan att han var »en skicklig gosse nog», hvarefter han fick frihet att hvila sig för i dag. 
<sec/>
Obeskrifligt belåten att komma ur denna skärseld, sprang Pål till mamsell Noras kammare, der visorna, sagorna och den välvilliga värdinnans munterhet snart utträngde ända till sista minnet af gudmors barska bannor. Förut hade han likväl gjort sig det löftet att genom det noggrannaste uppfyllande af sina skyldigheter söka undvika alla anledningar, som kunde reta hans matmoder; och i följd af denna lofvärda föresats stod han också innan kort en fulländad mästersven, den der, utan att »klippera en hårsmån», efter ögonmått och handlag mätte ut både socker och såpa, snus och allt det der, vare sig för tre, sex eller huru många styfver som helst. 
<sec/>
Det inskränkta utrymmet af vår berättelse tillåter ej någon vidlyftigare skildring öfver denna period af Påls lif, och med högst få undantag har man redan grundtonen gifven för det hvardagliga lifvet på Knäppen. 
<sec/>
Under sommaren återgaf stugan ofta nog sådana scener som dem vi vid Påls ankomst bevittnat. Och vintrarne tillbragtes af gudmor ömsom i sömn, och ömsom under njutning af hörnskåpets nektar. Hvad gamla Lura beträffade, förblef hon i spisen med snuggan och kaffepannan. Och mamsell Nora satt i sin kammare och spann, ej lin, ej ull, utan på den ändlösa tråd, som utgjorde början och slut af »Adalriks och Göthildas Äfventyr», en sysselsättning, hvari Pål, som under denna årstid hade mycken ledighet, troget hjelpte henne, under det han, alltid bibehållande den verksamhetsanda modern ingifvit honom, slöjdade på någon liten nyttig husgerådsartikel. Ett par timmar om dagen egnade han äfven att bibringa Nora kunskap uti räkning och skrifning; och Nora, som i allmänhet icke visade något synnerligt begär för det slags kunskap, som kostade möda, var dock häruti villig, men tog också sin skada igen derigenom att hon sedan, med undantag af den ofvannämde spånaden, gjorde ingenting, utan med god smak satt och höll händerne i kors på knäet, under det hon skrattade och pratade med Pål. 
<sec/>
Den ynnest, gudmor redan från början egnat Pål, öfvergick så småningom till ett allt mer och mer på erfarenheten stadgadt förtroende; och innan tre år förflutit, stod deras förhållande på den punkt, att gudmor aldrig i afseende på sin rörelse företog sig någonting utan att rådfråga sig med Pål, som nu skötte såväl den nästan ensamt som helt och hållet brefvexlingen med huset Lerberg. Pål kände stor böjelse för sitt yrke – det var både fritt och muntert – och då han nu hade Noras dagliga sällskap och gudmors tillåtelse att opåtalt sjunga, och äfven skratta, så fann han sig ogement förnöjd med sin ställning. 
<sec/>
För något mer än halftannat år tillbaka – Pål var nu liksom Nora nitton år – hade de begge på samma gång »läst sig fram för presten». Trogen de råd, hans moder på dödssängen gifvit honom, hade han ej med denna vigtiga sak velat förhasta sig. Och Nora, ehuru hon skulle gått ett år förut, dröjde dock för att få Påls sällskap på de besvärliga resorna till kapellet. 
<sec/>
Under denna period voro alla visor, sagor och romanhistorier förvista. I stället studerade de katkesen tillsammans; och då lexorna voro genomgångna, läste Pål högt ur bibeln för Nora, som uppmärksamt hörde på, men gerna ville att han skulle välja sitt föredrag ur gamla testamentets underbara och »roliga» historier, Såsom t.ex. Eleasars sändning till Mesopotamien och hans möte vid brunnen med Rebecka, äfvensom Jakobs sammanträffande med Rakel och öfriga äfventyr och framför allt om hans makalösa trohet att i fjorton år tjena för sitt hjertas utkorade. 
<sec/>
Emot sin vilja återkom äfven Pål till sådane kapitel, men förklarade slutligen med en viss bestämdhet, som alldeles oförmärkt började göra sig gällande öfver Nora, att gamla testamentets skrifter visst vore mycket bra och särdeles nöjsamma, men att nya testamentet, der en hade vår frälsares egna handlingar till efterföljd, ändå voro vida för mer – det hade också både far och mor sagt – och att han nu läst det gamla så mycket, att han efter detta ville hålla sig endast till det nya. Och när han då läste högt, valde han sådane stycken, som han fann mest lämpliga för deras vigtiga beredelse. Huru många Noras vinkar än voro, kunde hon likväl icke förmå honom att återtaga hennes älsklings-kapitel. 
<sec/>
För att nu kasta en blick på Påls bildningsgrad och gifva en måttstock för densamma, behöfva vi blott erinra huru han i barndomen fått endast ett slags halfkunskap, hvad den bokliga lärdomen angick, men deremot en sund och god uppfostran i fråga om den enkla rättsläran. Och så ren och flärdfri den gick från föräldrarnes döende läppar, så ren qvarstannade den äfven hos Pål. Han gjorde det rätta ej just så mycket af föresats, som fast mer derföre att det aldrig föll honom in att handla annorlunda än hvad hans samvete bjöd. Men han hade också icke upplefvat några förhållanden, der strid kunnat uppstå. 
<sec/>
Hans förstånd, af naturen redigt, tydde honom många ting, hvilka det annars skulle varit honom omöjligt att utan kännedom fatta. Fantasien, tidigt eldad genom sagor och folkvisor, höjde, lifvade och utvecklade hans sinnen och hans själ, medan instinkten blef den mäktiga kraft, som lärde honom mäta sin omgifnings och sitt eget värde. 
<sec/>
Således hvad Påls bildning efter vanlig bemärkelse beträffar, stod den på klena fötter. Men med ofvannämde anlag redde han sig godt på sin plats. Och sedan en resande herre en gång efter en längre vistelse på Knäppen, i stället för drickspengar, skänkt honom en svensk historia och en »lättfattlig» geografi, började Pål, i hvars hufvud stat och land och kung och folk hittills utgjort en enda stor saga, att någorlunda för sig sjelf reda dessa ting; och historien liksom geografien blef nu hans gladaste sysselsättning. 
<sec/>
Dock försummades eller tillbakasattes ingalunda de gamla kära sångerna. Liksom under vinteraftnarne, då de ljödo från hans eget eller Noras rum, lika ljudeligt klingade de nu om sommarqvällen från urhålkningarne i klippan, der Pål satt och såg utåt hafvet, tills solen sjönk ned i blod och gull. I klippan hade han sig alldeles som en liten kammare med tak öfver hufvudet; och ekot bodde i klippan, och roade Pål outsägligt. Alltid drömde han att någon förtrollad prinsessa der inifrån upprepade sången: 
<sec/>
Men när Pål var stadd utom sina berggrottor, kunde han aldrig sjunga de visorna, som hade så underlig makt öfver hans sinne och ingåfvo honom så veka och rörande tankar, tankar, som han sjelf mycket funderade öfver hur det kom sig att han just hade der. Ute på öppna hällen och inne i stugan var det gladare lif i sången, och då måste vanligen »Herr Lager och Jon» eller »Per Svinaherde» fram på scenen. 
<sec/>
Nora, som äfven hade en rätt god röst, sjöng gerna med Pål. Men hon kände aldrig klippgrottans dragningskraft, utan när Pål sjöng derinne: 
<sec/>
stod hon vanligtvis utanföre och lyssnade med en liten medlidsam dragning på munnen, eller ock ropade hon otåligt »Nej, hvad är det för dumheter att sitta der inne i mörkret! Kan du inte komma in till mig, Pål ... Pål – hör du inte .... Nej, nu är han för galen i sin konungadotter! Nå, så lycka till, Pål! Kanske du får träda i kung Frodes ställe! Gerna för mig, det är hjertligen undt!» 
<sec/>
Stundom kände Pål en liten misslynthet deröfver att Nora ej skulle dela alla hans tycken; men så åter tyckte han det vara bra och roligt nog att hafva någonting alldeles för sig sjelf. Och kanske var det erfarenheten af denna egna behagliga och litet stolta känsla som förorsakade att Pål, tvert emot hvad man skulle trott, behöll sina historiska och geografiska kunskaper alldeles för sig sjelf. Det kan icke nekas att herr Pål kände en ganska stor belåtenhet öfver detta sitt vetande. Ty för honom utgjorde de begge nämde böckerna ett inbegrepp af all tänkbar lärdom; och ju mera han läste, desto mer öfvertygade han sig att denna lärdom tillkom honom ensam, och han fann en obeskriflig njutning i sitt egoistiska begär att alldeles på egen hand skörda frukten. 
<sec/>
Nora kunde, såsom hon sjelf yttrade sig, »gå åt» af nyfikenhet, för det hon ej fick veta hvarifrån Pål på en gång fått veta »allt det der», som nu gaf ämnen åt hans aftonberättelser. Han sade ej mer som förr: »det var en gång på den tiden», utan han uppgaf både konunganamn och årtal, och visste stora ting, som händt i Sverige både under krig och fred. Ju ifrigare Nora då blef att taga reda på förhållandet, dess omsorgsfullare gömde Pål sina böcker. Och mot hennes mest vänliga och enträgna böner satte han ett orubbligt motstånd: det var så smickrande för hans lilla egenkärlek att få vara outgrundlig för Nora; och fick hon icke dessutom sin del af det goda, »just så mycket som hon kan förstå!» tänkte Pål. 
<sec/>
Efter denna lilla utflykt, som visar huru långt förhållandet efter tre års förlopp framskridit, återknyta vi berättelsens tråd. 
<chapter/>

<chaptername>ÅTTONDE KAPITLET.</chaptername>
DEN UTSKICKADE FÅGELFÄNGAREN RÅKAR I STRID MED SIG SJELF. 
<sec/>
Bland de skeppare, som icke gerna kunde segla Knäppen förbi utan en vänlig påhelsning, var den förmögne ägaren af en stor däcksbåt, hvilken gick ej blott på Göteborg och Malmö, utan äfven gjorde turer åt Jutland. Berörde skeppare, som gerna höll till godo titel af kapten och som, då hans passagerare underläto denna artighet, icke allenast blef litet njugg om beqvämligheterna, utan äfven vanligen trakterade med en historia, hvilken alltid började: »det var en gång då jag och någre andre kaptener» – denne hygglige och aktningsvärde person eller kapten tog sig gerna, såsom vi nyss nämt, en liten muntration på Knäppen. Men han lät sig ej ölet smaka, utan att det bjöds honom af skön Noras hand; och gudmor, bevars, som hade för mycken takt att stöta sig med en så förmånlig och förnäm kund som kapten Bengtsson från Kosterö, tillät för någon gång, dock högst sällan, att Nora fick framsätta drycken och derunder till och med språka med »kapten». 
<sec/>
Kapten Bengtssons skuta, benämd Öjungfrun, hade nu några dagar på återresan från Malmö legat utanför Knäppen i afvaktan på vind. Väl funno både gudmor och Pål och mycket annat klokt folk att vinden icke alls var att beklaga sig öfver; men det oaktadt påstod Bengtsson att den var för klen att våga sig ut med, ty det skulle »bara bli att vända om igen». 
<sec/>
Under dessa dagar ökade sig tilloppet af båtar, hvilka skulle åt motsatt håll mot Bengtsson och följaktligen hade fullkomlig motvind; och rörelsen i krogstugan blef, i synnerhet på eftermiddagen, så liflig att gudmor då måste gå Pål tillhanda vid disken. 
<sec/>
På en sådan eftermiddag saknade gudmor, som alltid hade ett skarpt öga på alla sina kunder, den värde kapten Bengtsson och började fundera på om han, lockad af den friska eftermiddagsvinden, kunnat ge sig af utan både afsked och betalning. För att öfvertyga sig härom, ville gudmor, som icke kunde se Öjungfrun hvarken från stugfönstren eller sitt eget, gå in i Noras lilla kammare, derifrån skutan tydligt skönjdes. 
<sec/>
Gudmor hade för sed vid sådana tillfällen som det närvarande, d. v. s. när det gick alltför muntert och ostyrigt till bland sjöbussarne ute i stugan, att taga ur och stoppa på sig nyckeln till Noras kammardörr, för att i alla hänseenden uppfylla sina moderliga pligter. Och nu gick gudmor genom köket, inom hvilket jungfruburen var belägen; och skramlande i sina stora väskor, uppsökte hon lyckligt nyckeln, satte den i låset och vred omkring. Men, hvar skulle man vara nog lycklig att påträffa en liknelse, vi veta det ej, som tillräckligt målande kunde uttrycka gudmors billiga förundran, då hon såg att Nora icke var till finnandes i kammaren, och dörren likväl så säkert läst och riglad att någon flykt derigenom icke varit tänkbar. 
<sec/>
»Hm, hm, detta står aldrig rätt till!» sade gudmor betänksamt, och den gröna halmhatten darrade med en sådan fart, att till och med det svarta pannklädet lyftades deraf. »Hm, fönstret öppet – aha, fågeln har flugit ut! Står det så till! Mamsell har kanske behagat helsa på Öjungfrun? F-n i en sådan slinka!» Och utan vidare tidspillan begaf sig gudmor genast tillbaka åt stugan för att taga sina mått och steg. 
<sec/>
Emellertid stod Pål innanför den blåmålade disken, som var alldeles öfverhöljd med halfstops-, qvarters- och jungfrumått, smörgåsar, sockerbitar, skorpor och rulltobak, simmande i utspildt öl och bränvin. Pål var i oafbruten rörelse med både händer och tunga. Ty för att göra sig rätt omtyckt och ha, såsom det heter, »godt lag med folket», måste han kunna fabricera en ordlek lika qvickt som han upphällde en sup. Smörgåsarne, ölet och »Lerbergens bästa» tillsläppte vexelvis ämnen, som af gubbarne allt emellanåt späckades med ett litet hyggligt och fint infall, hvaråt Pål åter af hjertans grund måste skratta. Med all denna munterhet och öppna hjertlighet, som tillhörde yrket, förlorade dock Pål intet ögonblick sin matmoders intresse ur sigte, hvilket lätt kunde slutas af den beständiga kommunikationen mellan griffeln, taflan och kladden eller, när sådant ej medhans, genom de olika strecken på väggarne. 
<sec/>
»Hör hit, Pål!» sade gudmor och vinkade sin bokhållare bakom kakelugnen. »Jag skall vara i stad och ställe för dig, medan du gör mig en liten handräckning. Lossa ökstocken, och ge dig af bortåt båtarne till, jag menar bort till Bengtssons skuta! Du kan fråga om han inte har några gryn med sig från Skåne: du begriper gryn’a äro snart slut. Och så kan du med detsamma» – gudmor ansträngde sig här synbarligen för att uttala de andra orden – »se efter om Nora är der i närvåna ... förstår du?» 
<sec/>
»Nej», sade Pål, och blef vexelvis både röd och blek. »Nora är väl i sin kammare?» 
<sec/>
»Hon är inte i kammarn, prata ej du, utan skynda dig: släng på dig rocken – årarna ligga i skjulet». 
<sec/>
Innan gudmor slutat sina order, var Pål redan, utan rock, nere i ekan, ryckte till sig årorna från en annan farkost, och rodde sedan af med årtag så snabba och lätta att de kunde hedrat en smuglare, hvilken vill lura sig förbi den vaksamma tullbetjeningen. Och snart smög sig Pål helt varligt intill den nätta Öjungfrun, från hvars däck intet ljud förnams. 
<sec/>
Några ögonblick förflöto, under hvilka Pål till det yttersta anlitade såväl sina syn- som hörselorganer, utan att derföre hvarken få se eller höra något: om pesten rasat öfver Öjungfruns få beherrskare, hade hon ej kunnat se mera öfvergifven ut. 
<sec/>
Nora är icke här!» tänkte Pål, och firade sig lätt upp på skutan, för att likväl kunna derom fullt öfvertyga både sig sjelf och gudmor. »Nej, hon är icke här, det visste jag nock, det trodde jag nock!» 
<sec/>
Mellan fastsurrade kistor, bränvinstunnor, ankare, packlårar, prässenningar och ringlade tågverk röjde Pål sig slutligen fram till den del på Öjungfrun, som kapten Bengtsson hedrade med rang, heder och värdighet af »kajutan», och af hvilken vi här måste gifva en liten beskrifning. 
<sec/>
Den så kallade »plikten», motsvarande ett större fartygs kajuta, utgöres på en däcksbåt eller mindre vedskuta af ett slags, omkring sju fot långt och fem fot bredt hål eller kammare, till hvilken man genom en lucka, så vid att den jemt och nätt rymmer en menniskokropp, halar sig ned förmedelst tåg, som hänga på hvardera sidan om en stege eller s. k. trappa. Väl nedkommen hit, varseblir man inredningen, bestående i en helt liten spis, öfver hvars glöd en ärtgryta gemenligen utsprider sina ångor. På ömse sidor om spisen äro skepparens och hans medhjelpares kojer: vanligen inskränker sig besättningen på dessa båtar, utom »kapten sjelf», till en enda person, hvilken likväl i sig innefattar styrman, matros, jungman och kockspojke; åtminstone anser skepparen honom säkert för hela detta inbegrepp, ty man får ej sällan i denna persons frånvaro, och då någon manöver skall göras, höra »kapten» med stark och ljudlig röst utropa: »Alle man på däck!» ...... Men, till kojerna! 
<sec/>
Dessa kojer, hvilka sträcka sig från spiskanten intill slutet af pliktens längd, och alltid uthyras till passagerare, om sådane finnas om bord, äro, då de innehafvas af sina ägare, uppfyllde med en mängd beckiga tröjor och dito segelduksbyxor omkring och öfver hufvudgärden, som bildas af diverse små kaggar och lerkrus. Innerst gömmes der kanhända hem till mor någon present, hvilken ej får ligga i öppen dag, men som dock, i värsta fall förmedelst några supar till sjötullsvaktmästaren, får fredligt passera. Nedanom kojerna ser man en half alns bred bänk, den enda sitt-platsen. Men nästan lika omöjligt som det är att i nyssnämde slags säng resa sig upp utan att slå hufvudet i taket, nästan lika omöjligt är det för den, som icke har dess spensligare lekamen, att sitta på den smala och sluttande bänken, utan att åka af densamma. Det återstående utrymmet i plikten, hvilket skall passera för golf, är icke vidlyftigare än att en enda person der kan vända sig. Nu tänke man sig vidare hvarendaste fläck upptagen af matvaror, lerkärl, kläder, tinor, buteljer och tobaksrullar, samt den tryckande luft, som, blandad med tjär- och sjölukt, uppkommer genom alla dessa olika ämnen – och man har då, hvad vi hoppas, ett någorlunda begrepp om »kajutan» på en däcksbåt. 
<sec/>
Såsom vi nämt, hade Pål uppnått ingången till Öjungfruns salong eller, med andra ord, öppningen till plikten; och som han behändigt föll på knä för att genom den alnsbreda öppningen kika ned i densamma, varseblef han ingenting mindre än mamsell Noras älskvärda person, sittande på den smala bänken nedanför kaptenens koj, och vid hennes sida kapten Bengtsson sjelf, som med ena handen om Noras lif artigt höll henne qvar på sin plats, under det han med den andra höll framför henne en silkesduk, hvilken skiftade i så många färger, att Noras blickar voro tillräckligt fängslade deraf för att icke ge akt på den skuggning, som utbredde sig öfver kyffet. 
<sec/>
Äfven kapten Bengtsson var så upptagen, att han icke märkte det ringaste utom sin älskliga gäst, hvilken han tycktes tilltala i den mest ömma och inställsamma ton. Och gud vet, om icke kaptenen just var i taget att stjäla sig en »köss», då Pål i detsamma alldeles emot sin vilja råkade att nysa, och det så häftigt att till och med en älskares uppmärksamhet dervid måste uppskrämmas. Men Noras kind blef rödare än shalettens rosor, då hon varseblef det hängande hufvudet och att det tillhörde Pål. 
<sec/>
»Dj ... n besitta dig, hvad har du här att hålla utkik efter!» Med dessa ord välkomnade kapten Bengtsson den ovälkomne störaren af hans enskilta nöje, hvilken emellertid rest sig upp på däck för att lemna de begge andra tillfälle att komma genom öppningen. 
<sec/>
»Jag håller aldrig utkik efter det, som inte kommer mig vid», svarade Pål med temligen god fattning; »men frun bad mig ta båten och resa hit öfver för att höra åt om j ha några gryn till försäljning?» Under det Pål talade, höll han ögonen stadigt fästade på Nora, hvilken just nu med en hand om hvartdera af de glänsande tågen firade sig uppför trappan. 
<sec/>
»Gryn?» upprepade Bengtsson försmädligt. 
<sec/>
»Jo jo, draken saknade väl sockergrynet, kan jag tänka! Men lycksam resa tillbaks, herr bokhållare! Helsa gudmor, att hvad grynkommersen anbelangar, så får den komma an på en slump – få se om vi bli sams. Men var så god och låt bli vackert att bliga på mamsell Nora, liksom han aldrig sett henne förr! Henne skall jag nock sjelf frakta i land, så mycket han vet!» 
<sec/>
»Gerna för mig!» svarade Pål trotsigt, och hoppade utan vidare ordspillan ned i ekan. 
<sec/>
»Vänta, vänta, Pål, tag mig med på samma gång, så skall du få veta alltihop ... vänta då, vänta!» ropade Nora med gråten i halsen. 
<sec/>
»Käraste, min söta mamsell Nora», tröstade kapten Bengtsson, »ge sig till tåls, för jag skall föra henne hem så fint hon nånsin vill och när hon vill! Stadga sig nu bara ett litet grand!» 
<sec/>
»Ack, låt mig vara!» sade Nora vresigt, och ryckte sig lös från det välmenande handtaget. 
<sec/>
»Nå, men var då så beskedlig och tänk på det andra! Skutan är, som sagdt, min egen utan ett runstyckes skuld till någon kristen själ, och om hon gör så fina resor, som hon nu gjort i två år, så kaverar jag för att jag inom tre år har mig en skonert, och då skall Nora ha allt hvad hon vill!» 
<sec/>
»Ja ja, vi få talas vid i morgon, när jag nämt det för mamma. Bestämdt skall Bengtsson ha svar i morgon, låt mig nu bara fara!» Och lätt som en vindflägt var Nora i Påls eka, hvilken, förd af hans kraftiga hand nu flög emot stranden så att skummet yrde kring förstäfven. 
<sec/>
»Pål», sade Nora, som icke öppnat munnen, så länge hon trodde att ljudet möjligen kunde nå Bengtssons öra, »Pål, jag ser på dig att du är förskräckligt ond». 
<sec/>
»Jag – nej, inte för ett öre en gång: det rör mig icke så mycket som en sten!» 
<sec/>
»Jo se, det ljuger du, och det kontant! För om det inte rörde dig, så vore du inte så röd i synen.» 
<sec/>
»Jo vars, det var så pass hett i stugan att en nock kan bli båd röd och gul!» 
<sec/>
»Du bryr dig således inte det bittersta om antingen jag ger honom ja eller nej?» 
<sec/>
»Ja eller nej!» upprepade Pål hånfullt. »Är det mig du vill inbilla att du inte allaredan gett honom ja?» 
<sec/>
»Jag vill inte inbilla dig någonting; men det är säkert, som jag säger, att han ännu icke fått hvarken det ena eller andra.» 
<sec/>
»Jo, så min själ, tycker inte jag han fått både det ena och det andra, då du rest ut med honom på hans egen skuta, och du se’n låter honom sitta och krafsa om lifvet och förklädsbandena på dig!» 
<sec/>
»Fy!» sade Nora, och slog en knyck på nacken. 
<sec/>
»Ja, just så», menade Pål harmset: »du kunde inte bättre hitta’t!» 
<sec/>
Man var nu vid bryggan. Pål kastade tåget omkring en af stockarne. 
<sec/>
»Vänta, Pål, gör dig inte så brådt! Jag ville gerna tala ett par ord med dig, innan vi gå in!» 
<sec/>
»Vi ha ingenting otaldt!» 
<sec/>
»Se så, var inte vresig nu längre! Det var visst illa att jag lät öfvertala mig af Bengtsson att fara ut och se på några saker, som han hade med sig; men, så var det nu inte så för fasligt farligt heller! Och om han ett litet grand tog mig om lifvet, så tar jag ju ingen skada af det! Men ser du, Pål, det hade varit en helt annan skillnad, om jag sagt ja till hans frieri. Det vill jag ändå just inte så gerna göra – för se, det kunde hända att det fins någon annan, som jag har mera tycke för, fastän han hvarken har skuta eller annat!» 
<sec/>
»Ja så», utlät sig Pål i något förändrad och nedstämd ton, »och hvem skulle det vara, om jag får lof att spörja?» 
<sec/>
»Det säger jag inte, för det behöfver jag inte säga! Men råd mig du, om du tycker att jag skall gå in på anbudet eller inte?» 
<sec/>
»Käraste Nora», svarade Pål nu helt mild och allvarsam, »jag kan i den saken alls inte råda dig hvarken till eller ifrån ... be mig inte om det – för sannerligen jag förstår’et». 
<sec/>
Saken var, att Pål icke rätt kunde råda sig sjelf. Den lilla utfarten till Öjungfrun hade alldeles öfveröst honom med ett helt duschbad af splitter nya känslor, tankar och funderingar. Och Pål, som var nitton år och läst så många kärlekshistorier, var för klok att ej märka på hvad grund han nu stod, ehuru han ännu var högst förbryllad öfver det hastiga och oväntade sätt, hvarpå han kommit dit. 
<sec/>
Han hade således på en helt kort stund erfarit, att han var både kär och svartsjuk; men han hade derjemte af Noras egna vänliga och öppna ord dragit den slutsats, att hon föredrog honom, som hade intet, framför Bengtsson, som var förmögen. Och Pål var icke utan en artig portion egenkärlek: han fann valet temligen naturligt. Hvad gudmor deremot skulle finna, blefve en annan sak. Och så gerna han än velat säga Nora ett rätt hjertligt och vackert ord efter alla de stränga, hvarmed han varit så frikostig, vågade han dock ej detta: Nora skulle råda sig alldeles ensam. 
<sec/>
Sedan Pål i denna sak något litet stridt mot begäret att vara uppriktig, tog han slutligen sin tillflykt till reträtten, och stod inom några ögonblick i stugan, der han, med så skonande uttryck som möjligt, i sin matmoders öra hviskade den upptäckt, som han gjort. 
<sec/>
»Godt!» sade gudmor och trädde med värdiga steg in i Noras kammare, dit denna emellertid begifvit sig samma väg, på hvilken hon flugit ut. 
<chapter/>

<chaptername>NIONDE KAPITLET.</chaptername>

<sec/>
Vid sin älskvärda mammas inträde stod Nora midt på golfvet i ett slags bönfallande ställning. Men pantomim var aldrig gudmors svaga sida: derföre yttrade hon, i samma ögonblick som det small ett slag på hvardera af Noras kinder: »Slyna, har jag lärt dig sådana folkfolor jag – hva’?» 
<sec/>
Den ton, hvaruti dessa få ord sades, var sådan att Nora fruktade den nästan mer, än den handgripliga agan. Stammande svarade hon: »Nej, visst icke!» 
<sec/>
»Nå, af hvem har du lärt dem då ... svara!» 
<sec/>
»Ingen har lärt mig.» 
<sec/>
»Det är satan som lär er, slinkor, sådana konster! Hur kom du på skutan?» 
<sec/>
»Bengtsson bad mig så vackert, och jag skulle varit tillbaks om en liten stund!» 
<sec/>
»Hvad gjorde du der – svara!» 
<sec/>
»Jag gjorde ... jag gjorde just ingenting, jag bara ...» 
<sec/>
»Nå, ut med det – eller akta dig!» 
<sec/>
»Herre gud», snyftade Nora, »jag bara såg på en silkesduk!» 
<sec/>
»Åhå, du såg på en silkesduk! Nå, ville han ge dig den?» 
<sec/>
»Ja, det ville han». 
<sec/>
»Ville han ge dig silkesduken för intet? .... Svara, och se inte under lugg!» 
<sec/>
»Ja, nästan så godt som för ingenting! Han ville bara ... ha ...» 
<sec/>
»Åh, sätt inte orden i halsen, utan tala ur skägget alldeles som det var – hvad ville han ha?» 
<sec/>
»Han ville bara att jag skulle ge honom en enda kyss för hela duken, och den var sju qvarter på hvardera ändan!» 
<sec/>
»Kösste du ’n?» 
<sec/>
»Nej, det gjorde jag ändå inte!» 
<sec/>
»Tala sanning, jag ser på trynet på dig att du ljuger! Kösste du ’n?» 
<sec/>
»Nej, gu’ om jag gjorde’t, för jag slog bara bort det med hams!» 
<sec/>
»Var det ingenting mer, tänk väl efter – sade eller gjorde han ingenting mer?» 
<sec/>
Nora, som fruktade att Pål möjligen berättat något om den förtroliga ställning, hvaruti han funnit henne, stammade sakta: »Ingenting mer än att han tog mig litet om lifvet, för det jag inte skulle falla af bänken». 
<sec/>
»Bänken – hvad menar du med det?» 
<sec/>
»Kors, att jag satt bredvid honom på brädet, vet jag! Pål såg det nog han, för han stod i luckan och tittade ner». 
<sec/>
»Ja så, du satt bredvid honom! Nå, var det annars inte tal om frieri eller så, på ärligt sätt?» 
<sec/>
»Jo, bevars, han friade både först och sist, och talte fasligt mycket om alla de pengar, som han hade, och att han skulle hålla mig väl på allt upptänkligt vis». 
<sec/>
»Och hvad svarade du på det?» 
<sec/>
»Jag kunde väl inte annat svara, än att jag inte kunde svara någonting förrän mamma svarat!» 
<sec/>
»Det var bra nog det», yttrade gudmor i förmildrad ton. »Låt mig nu veta om du har något tycke för honom?» 
<sec/>
»Åh, det är just inte så mycket bevändt med tycket!» 
<sec/>
»Är det någon annan då, som du fattat kärlighet för? Tala rätt fram och rakt som det är!» 
<sec/>
»Pål här är både vackrare och roligare än Bengtsson!» 
<sec/>
Gudmors drag skiftade allt mera i ljust. »Pål», sade hon uttrycksfullt, »är en rar gosse! Och om j fattat behag för hvarandra, så vore det bättre än något annat. För då kunde Pål, när jag en gång dör bort, arrendera privilegierna, och så blefve Knäppen vid slägten och vore i anseende då som nu». 
<sec/>
»Ja, det fölle sig nock bra!» menade Nora. »Men vi ha aldrig haft något tal oss emellan om kärlek eller sådant». 
<sec/>
»Så mycket dess bättre! När gossarne gått i qväll, skall jag tala med Pål; och är det så att han har håg att styra för dig och Knäppen i framtiden, så skall han få dig. Men vill han inte, får han skylla sig sjelf; och då, som sagdt, vill jag i morgon ge besked åt Bengtsson. Men ett vill jag att du lägger på minnet: om du träffar Pål, innan jag fått tala med honom, så säg inte ett ord för då bryr jag mig icke om alltihop!» 
<sec/>
»Nej, bevars!» svarade Nora, lätt dragande andan, då gudmor, nu skridande åt dörren, tillkännagaf att förhöret var slut. 
<sec/>
Först sedan sista skymten af den gula frisrocken försvunnit ur Noras åsyn, vågade hon att medelst en uttrycksfull åtbörd, hvarvid hon hastigt slog begge händerna tillsammans, gifva luft åt den förtjusning, som hon erfor vid tanken på att bli Påls hustru. Pål hade i Noras smak någonting galantare och liksom litet finare i sitt skick än sjöbussarne och skärgårds-gossarne gemenligen hade. Men dessa företräden voro likväl på intet sätt så märkbara, att de borde ställa honom öfver de sednare; ty Påls fattigdom ställde honom snarare under hvarje skärgårds-glutt, som kunde disponera sin fiskarebåt och såmedelst ändå göra egna affärer. Från denna sida betraktad, var Pål just icke ett val, som synnerligen ådagalade Noras klokhet. Men klokheten fick ge vika för kärleken. Påls lugg hängde aldrig ned i ögonen på honom, han var nykter, anständig och karlavulen på allt sätt; och sedan sutto hans kläder liksom de »riktigt varit växta» på honom, kortligen: han var både vacker, hygglig och omtyckt. Frågan var nu endast om äfven han tyckte om henne tillbaka. »Men gör han icke det», tänkte Nora med undergifvenhet, »då kan här ha varit tillräcklig ’sittning i bur’!» Och här kom hon händelsevis att erinra sig huru Bengtsson försäkrat henne, att den sjuqvarters långa och breda silkesduken endast var att anse såsom förelöpare till flere andra, som årligen skulle följa. 
<sec/>
»Ja, visst är allt Bengtsson hederlig», halfsuckade Nora, i det hon nalkades fönstret och kastade en förstulen blick bortåt Öjungfrun; »men kärlek är ändå bättre, mycket bättre! Nog kunde jag likfullt gett honom en kyss för duken, det hade han allt varit värd, och då hade jag nu haft den!» 
<sec/>
Medan dessa små funderingar föregingo hos mamsell Nora, hvilken, såsom man finner, just icke var besvärad af en alltför stor samvetsgrannhet i kärleksaffärer, begaf sig gudmor, på det hela något misstrogen i frågan om sin dotters sista bekännelse, uppöfver gårdshällen till »tresnippen» eller täppan, der Lura, som skulle bortplocka ogräset, nu låg och sof, nästan uppglödgad af solen, mot hvars brännande strålar den enda skuggan, en tre qvarters hög stickelbärsbuske, ej förmådde skydda henne. 
<sec/>
Gudmor gaf sin trotjenarinna en liten spark med foten, och sade utan någon vresighet: »Vakna, ditt nöt, och ligg inte och vräk dig, för det är något som jag vill spörja dig om!» 
<sec/>
Yrvaken satte sig Lura midt upp i kålsängen: »Hvad i herrans namn står på, frua?» 
<sec/>
»Nora har friare, du – rike Bengtsson från Koster!» 
<sec/>
»Nej då, kan en bara se på Nora då ... jo, ho!» 
<sec/>
»Men jag har mina funderingar för mig, jag! Har du lagt märke till, om inte Pål ligger efter Nora?» 
<sec/>
»Nej då, ta mig suringen, han ligger inte efter henne mer än jag! För då han om söndagseftermidda’rna och så fram på qvällarne ibland sitter inne hos henne, så bara läser han ur böckerna eller sjunger eller talar han om sagor, medan som han täljer på en nystpinne eller sådant der kram; och då skratta de och prata och ha så lustigt. Men något tal om kärlighet har jag inte sport till!» 
<sec/>
»Hm!» yttrade gudmor, och återvände med ett något betänkligt utseende till stugan. 
<sec/>
Klockan var 11 på aftonen, innan den siste af båtkarlarne lemnade krogen. 
<sec/>
Pål införde, såsom vanligt efter dagens slut, några poster i kladden; och sedan detta var fullgjordt, och han »kastat i sig» sin qvällsvard, stod han på väg att bjuda gudmor godnatt, då denna med ett ovanligt allvar yttrade: »Stanna litet!» 
<sec/>
Med någon förvåning och fruktan tillika att sig sjelf ovetande hafva ådragit sig gudmors missnöje, qvarstod Pål vid tröskeln och såg frågande på sin matmoder. 
<sec/>
»Kom in i kammarn!» sade gudmor. 
<sec/>
De följdes åt, och dörren tillslöts. 
<sec/>
»Vill du utan krokvägar och slingerbultar svara mig på tal?» 
<sec/>
»Skulle jag ej det!» yttrade Pål öppet. »Jag har väl intet skäl till annat?» 
<sec/>
»Godt, mitt barn! Jag vill visst inte tala om allt hvad jag gjort för dig, ty det har du redan lönat mig igen – utan efter som det nu kommit dertill att dotter min fått friare, och den så frack att han kan ge henne både mat och kläder fullt opp, så skulle hon väl giftas kantänka, om intet annat kommer emellan.» 
<sec/>
Gudmor afslöt meningen, men spände sina ögon på Pål, så att denne ej kunde uthärda blicken. Han rodnade starkt och såg bort åt väggen. 
<sec/>
»Se på mig, Pål! Du är en svåra galant och raffinerad gosse: du har mycket anlag för handeln – har du inte?» 
<sec/>
»Jo vars, har jag så!» yttrade Pål, och vände nu ögonen mot gudmor. 
<sec/>
»Är det något annat som du tycker om dessutom?» frågade gudmor, hvilken tydligen föresatt sig att gå till väga med den mest grannlaga finhet. Men Pål var olyckligtvis för litet djerf att våga riktigt förstå meningen: ännu mera röd och förlägen, tittade han åter i väggen. 
<sec/>
Då gudmor nu klarligen fann att det behöfdes underhjelp, i fall det skulle blifva något af med det förslag, hon längesedan uppgjort, sade hon i en särdeles mild och godmodig ton: »Är det kanske Nora som du tycker om? Tala uppriktigt liksom du stode inför din egen mor! För det vet du, Pål, att jag varit som sådan för dig alltse’n du kom i mitt bröd». 
<sec/>
Nu föllo ett par klara tårar från Påls ögon. »Ja», utbrast han och fattade i rörelsen gudmors hand, »det är så sant som att Gud är till! Mor var väl annorlunda, men hon kunde inte vara bättre emot mig. Men i hvad som rör mamsell Nora, så vet jag allt att det vore bara galenskap, om den, som är så fattig som jag, ville tänka på att fria till henne». 
<sec/>
»Hvarför inte det, du? För den, som har sådan stadighet i sig och har sådane anlag som du, är fattigdomen inte till hinders. Du sköter rörelsen här på Knäppen i mitt namn, så länge jag är till; och se’n vet du hur sakerna stå mellan mig och Lerbergens. Du kan ta krogen på arrende, ty om en också inte spinner silke, så lefver en ändå på rörelsen». 
<sec/>
»Herre gud», sade Pål, och hans öga strålade af glädje vid de ljusa utsigter, som gudmor målade, »skulle jag väl kunna våga att tänka på sådant?» 
<sec/>
»Det ser jag intet hinder för, om du annars håller af Nora och vill ha henne till hustru, när du blir lagom gammal till att gifta dig. Men det skall du vänta med, tills j begge fyllt ett och tjuge år»?. 
<sec/>
»Jag vill gerna liksom Jakob för Rakel tjena för Nora i sju år!» svarade Pål raskt. »Och får jag nu tala med Nora, så tackar jag så mycket för alltsammans, det ena som det andra. Det är inte stort bevändt med sådan tacksamhet, som bara ligger i mun – men om vår herre tillstädjer mina uppsåt, så skall j nock få se att jag har dem i hjertat också, och jag skall visa er att jag ärar, älskar och aktar er såsom j förtjenar för allt det goda, j har gjort och nu vill göra för mig!» 
<sec/>
Efter dessa af hjertat gående ord, som helt och hållet upptinade gudmors känslor, ringde hon sjelf efter Nora. Och då denna inträdde, fattade hon kontrahenterna en i hvardera handen, talade med högtidlig röst och sade: »Gud välsigne er, barn! J ska i sinom tid bli man och hustru. Men nu trolofvar jag er, och säger att j ska ge akt på er sjelfva! Du, Nora, är en stor slinka, det har jag granneliga märkt – men haf aktning för både dig och Pål; ty det må j veta på förhand, att jag blir inte mors bästa barn, om här behöfs bröllop, innan jag säger till! Och du, Pål, besinna i tid att den kaka, en skall ha till heders, den får en inte bita i kanten på! Kyssas och klappas, sådant der slarf vill jag inte veta af, för en kan nog hålla hvarandra i kärlighet ändå. Och nu, Nora min, tag du Pål i hand vackert ... jag skall skicka mina gamla örhängen till sta’n och låta göra er trolofningsringar, så att j må veta att detta här är något vigtigt, som j ska minnas i all er tid!» 
<sec/>
Dagen efter denna stora företeelse på Knäppen förkunnade gudmor kapten Bengtsson att hon aldrig kunde fulltacka honom nog för äran, han visat både henne och Nora, men att det stod så till att Nora och Pål fattat tycke för hvarandra, och »hvad vår herre sammanfogat», sade gudmor andäktigt, »ska menniskor inte åtskilja». 
<sec/>
Öjungfruns värde riddare blef af denna underrättelse mycket nedstämd till sinnes. Men som han på det hela taget var en man med liberala tänkesätt, gaf han ändå Nora den berömda sjuqvarters silkesduken i fästmögåfva, och fick med gudmors egen tillstädjelse den omtvistade kyssen i utbyte. Pål syntes icke särdeles nöjd med hvarken den ena eller andra af dessa artigheter. Men Nora var alltför glad och belåten att gifva akt derpå, och det föll icke hennes fästman in att med någonting liknande sig till en förebråelse störa hennes tillfredsställelse. 
<sec/>
Först sedan Öjungfrun lemnat redden, kände Pål sin lycka fullkomligt; och nu började han tillika öfverväga, om icke de råd, som hans mor på dödssängen gifvit honom för detta vigtiga fall, här uti allt uppfylldes. Noras rykte var ju ganska godt, liksom hennes hjertelag; och att hon skulle blifva en bra och galant hustru, ville Pål också gerna tro, ehuru han icke kunde undgå att märka, det Nora icke hade någon öfvervägande fallenhet för huslighet och arbete. 
<sec/>
Sommaren gled lätt förbi, och för hvarje dag fann Pål det allt angenämare att vara förlofvad karl. Alla kunderna bemötte honom redan såsom blifvande husbonde i huset; och i denna sin nya värdighet, den Pål sjelf med icke ringa tillfredsställelse kände, fann han lämpligt att genom vänliga ord och föreställningar uppmuntra sin fästmö att snart göra början med den dagligen fördröjda arbetsamheten. 
<sec/>
»Men hvad, i guds namn, vill du då att jag skall ta mig till?» frågade Nora, som i trots af det moderliga förbudet icke gjorde någonting hellre än att gyckla med sin käresta. 
<sec/>
»Jag tycker», svarade Pål, icke önskande bättre än att härom bli rådfrågad, »att du kunde ta hem garn från Göteborg, och sätta upp en väf till skjortor åt mig?» 
<sec/>
»Åh, det är inte värdt – en köper ju väf för mycket bättre pris, än en nånsin kan arbeta den sjelf för». 
<sec/>
»Kanske, om en räknar på att en skulle betala arbetslön. Men när du väfver den sjelf, så skall det kosta mindre, åtminstone i det att en slipper ge ut så mycket pengar, för det är skillnad på att köpa garn och köpa väf. Och se’n så är det också stor åtskillnad på köpelärft och hemlärft i täthet och styrka. Jag vill till sist inte nämna, det du sjelf vet så väl som jag, att de skjortorna, du ville väfva åt mig, blefve mig tiedubbelt kärare än de andre». 
<sec/>
»Vi ha i alla fall ingen väfstol!» yttrade Nora, synbarligen obenägen för förslaget. 
<sec/>
»Visst ha vi väfstol; der står ju en uppe på loftet, mins du ej det?» 
<sec/>
»Den – jo det var rätta sin väfstol det! Nej, det rucklet duger visst inte!» 
<sec/>
»Jo, vars då, hvad den duger! Jag har kringsett den både för och bak; och är det så att du vill ha honom i ordning, så skall jag laga att han blir så fin, som om han vore ny». 
<sec/>
Nu funnos ej flera undflykter. 
<sec/>
Garnet kom hem; och väfstolen, med hvilken icke var så illa fatt, emedan den högst sällan varit begagnad, blef snart fullkomligt upplagad af Pål, och uppsattes derefter i Noras kammare. Nu skulle den stora arbetsperioden taga sin början. 
<sec/>
De första dagarne gick det särdeles bra, ty Nora kunde nästan allt hvad hon ville: olyckan var endast den, att viljan så sällan kom på. Redan tredje dagen var Påls beröm henne icke mera nog för det odrägliga slafvandet. Och då Pål dertill just denna dag hade så mycket bestyr ute i krogstugan, att han sällan fick tid att se in till sin flitiga fästmö, steg denna helt beskedligt ur väfstolen, och lät den sköta sig sjelf. Fjerde och femte dagen hängde hon åter några stunder öfver sin »välsignade» väf, men till slut blef sammanlagda arbetstiden knappt en timma om dagen; och man var redan vid början af oktober, innan det lyckades gamla Lura, till hvilken den nu i hemlighet blifvit öfverlemnad, att ändtligen få den ned. 
<sec/>
Pål sade ingenting, men han såg ledsen ut; och sällan besvärades Nora af något tiggeri om kyssar. Pål var hjertligt kär i sin tillkommande hustru, men han var ej blind för hennes fel, och de förskräckte honom, när han tänkte på framtiden. Utan uppehåll funderade han på, huru han skulle få henne till stadighet; ty en hustru, som aldrig ville uträtta det ringaste, blefve visst en tung skatt i längden. Kanske skulle det likväl bli bättre, när hon blefve äldre och finge mera vett och erfarenhet! 
<sec/>
Pål sökte åtminstone att trösta sig med detta hopp. 
<chapter/>

<chaptername>TIONDE KAPITLET.</chaptername>
OCH FÅR SEDAN SVÅRT FÖR ATT SKÖTA DE SMÅ. 
<sec/>
En stormig höstqväll hade utslagit sina svarta vingar öfver haf och land. Himlen utsläckte sina ljus; och liksom det fullkomliga mörkret väckt deras inneboende raseri till yttersta höjd, kommo vågorne med buller och gny vräkande sig i stora flockar öfver hvarandra, för att i ändlös strid krossas mot skären. Allt emellanåt rullade en orkan genom luften, och dess starka kraft skakade de jätteklippor, som bildade Knäppens förmurar, under det hafvets yrande skum piskade husets fönsterrutor, så att de skallrade i sina fogningar. Till denna naturens allvarliga strid blandade sig då och då de ängsliga lätena af sjöfåglarnes gälla skri jemte det vindspel, som med ett skärande ljud hven omkring knutarne, då det ej öfverröstades af någon stormby. 
<sec/>
Kortligen: det var en sådan afton, på hvilken de i »syne» varande sjömännen se tacklade skepp, vålnader af längesedan förgångna fartyg, nu bemannade igen, strida mot stormarne och hafvet och än en gång kämpa och förgås, medan de luftvarelser, som af nämde »seende bröder» anses vara matroserna, dels hänga i tågverket, dels stödja sig hufvudlöse mot masterna, hvilka snart bräckas och tillika med dem bortspolas i djupet. 
<sec/>
I Noras lilla kammare flämtade ljuset oroligt för luftdraget mellan dörren och fönstret. Nora hade tillklippt Påls första skjorta och sydde så ifrigt och flinkt som hon alltid brukade vid början af en sak. Pål satt bredvid henne och såg på med stort nöje, under det han emellanåt lyssnade åt sjön; och liksom intagen af vördnad för de vreda makter, som derute förde sitt krig, sänkte han rösten, när han ibland talade. 
<sec/>
»Det är ett för otäckt tjutande i qväll», yttrade Nora, »och vi sitta här och tiga, liksom det vore så roligt att höra! Jag undrar just om inte Haraldssons stackars Anton är ute i sin båt i qväll! Du har väl hört, Pål, hur de säga att han hvar eviga höst far fram och åter vid Paternoster-skären? Och det är många hundra som hört honom sjunga sin gamla kära visa: 
<sec/>
»Ja, nog har jag hört det alltid», svarade Pål, »men en kan inte tro allt hvad en hör, fastän jag fullväl kunde tro att, om någon vore så orolig att han komme tillbaka från hafsbotten, det då skulle vara Haraldssons Anton. Det gick hos vårt en stygg, men öm historia både om honom och syster hans, som de kalla Tistelö-rosen». 
<sec/>
»Ja», sade Nora, »den sagan har jag lyssnat på mången vinterqväll, när Lura talade om den. Och en gång blir det kanske sådane sagor om oss också!» 
<sec/>
»Nej men», menade Pål leende, »nu för tiden är det just ingenting i skärgården att göra sagor af! Men se, med Haraldssons var det rena sanningen: det hände i kung Carl den 12:tes tid, för då var det en stor och lång process vid domstol om den passaschan, det har far berättat». 
<sec/>
»Det är dumt och tråkigt», inföll Nora, »att det nu ingenting kan hända!» 
<sec/>
»Åh, visst händer det ibland ett och annat; men så’na oförvägna och öfverdådiga sällar som Haraldssönerna kunde inte ta sig fram nu. Du skall veta, Nora lilla, att det är stäldt på annat sätt, och s’en fasligen strängt belagdt med straff att stjäla från vrak!» 
<sec/>
»Åh, det var väl inte bättre den tiden», menade Nora; »men de ha inte sådant mod och sådan knipslughet manfolkena nu, som de hade då, när de gåfvo katten alla förbud och straff och togo för sig, hvar det var något att ta, och det gjorde de rätt i; för när fartyget en gång är förloradt, kan såväl den ene som den andre ha godt af det». 
<sec/>
»Nej, gud bevars, Nora, nu talar du alltför galet – du tänker visst inte på det sättet! Om hvem som helst finge ta för sig hvad han ville, hvad skulle då bli öfrigt för dem, som ha fartygets affärer om händer och reda dem för rederiet?» 
<sec/>
»Ja, det är sant», utbrast Nora skrattande, »om alltsammans på förhand vore bortsnappadt, hade de stackarne ingenting att slå under sig! Men hvad det kommer vid om rederiet, så tänker ....» 
<sec/>
Här stannade Nora och flög med en bäfvande rörelse upp från stolen. Ett ljud, ett förfärligt skakande ljud, hade trängt sig genom stormen och dallrade doft genom luftrymden: det var ett nödskott. 
<sec/>
»Herre Jesus», utbrast Nora, »det måtte väl hörts till Holmen så väl som hit! Snällare lots fins ej i skärgården än Niklas på Holmen». 
<sec/>
Utan att yttra ett ord, sprang Pål ut och upp på klipporna. Han hade ej länge lyssnat, då der ljöd ännu ett skott och ytterligare ett, men derefter förblef allt tyst. Och nu, utan besinning af hvad han ensam förmådde, sprang Pål till skjulet efter årorna, sköt ut sin farkost och arbetade sig, trots de vräkande böljorna, mot den sida, hvarifrån skotten hörts. Intet ljud lät vidare förnimma sig; och Pål började frukta att hans öra förvillat honom om riktningen. Med en skicklighet, kraft och ansträngning, värdig skärgårdens bästa söner, sträfvade han nu, af skummet ständigt öfverspolad, fram mot lotsens bostad på Holmen, dit han ock slutligen anlände och erhöll den tillfredsställande underrättelsen att skotten blifvit hörda, samt att Lots-Niklas jemte tvenne andra karlar gifvit sig ut i storbåten. 
<sec/>
Ur stånd att för egen del göra något för de olyckliga, och fast öfvertygad att, om mensklig hjelp kunde rädda fartyget, det då icke kunde råka i bättre händer än Lots-Niklas’, begaf sig Pål hem, der han, blef storligen bedröfvad att finna Nora nästan ursinnig af förskräckelse och förtviflan öfver hans »dumma» oförvägenhet, såsom hon kallade den. 
<sec/>
»Men säg mig då, Pål», klagade Nora, ännu gråtande, »hur du kunde vara så galen och ge dig ut på det sättet: tänkte du att du med den stackars ekan, och ensam karl till, förmådde arbeta dig fram till skeppet? Du kunde väl, i herrans namn, begripa att sådana störtsjöar, som nu måtte vräka kring fartyget, skulle kasta ekan öfver ända som en fjäder, men hade du också hunnit fram, skulle du säkert blifvit krossad till döds, och det utan att du kunnat berga en enda själ!» 
<sec/>
»Det torde väl händt», sade Pål, i det han hjertligt kysste Nora och tackade henne för den oro, hon visat för honom; »men, ser du, Nora lilla, det vill annat hjertelag till, än jag har, för att sitta hemma i lugn och bara höra på, när en sjöfarare ger nödsignalen. Men, gudskelof, Lots-Niklas har både båt och folk och vana dertill vid sådana ting!» 
<sec/>
»Och du har varit på Holmen i sådant väder – det är nu visst och sant, att jag aldrig kan begripa att sjön, som går så himmelshög i qväll, inte slök upp både dig och ekan!» 
<sec/>
»Du har inte särdeles god tanke om mitt handlag att röra åran, det märker jag granneligen!» sade Pål, till hälften misslynt. »Men jag ville just att du, för att få bättre besked om den saken, vore med mig ute i en storm! Jag är ingen klen stackare, må du tro, och mod har jag så väl som någon, och litet vågsam är jag också; men den vår herre vill hjelpa, den hjelper han, så är min tro» .... 
<sec/>
Gudmor sof under hela detta uppträde; och derföre visste hon ingenting derom, förrän Lura följande morgonen inträdde med kaffekokaren och den vanliga helsningen. 
<sec/>
»Hvad är det för vind?» frågade gudmor. 
<sec/>
»Usch», sade Lura, »han har blåst en gemen vestan hela natten! Men nu på morgonen har han igen sprungit på en ostlig. Här har skett mycket styggt i natt utanför Knäppen!» 
<sec/>
»Vrak?» frågade gudmor uppmärksamt; och seende på Luras min att så var, tillade hon, utan att först inhämta någon bekräftelse: »Hvad last hade han?» 
<sec/>
»Socker, kaffe, vin och rom. De säga att det skall vara en ’portgisare’ eller holländare, eller hvad det skall vara för en». 
<sec/>
»Åh, knäveln – vin och rom!» yttrade gudmor, och satte sig med raskhet upp i sängen. »Men nu skall en se att den fähund på Grisholmen och den sakramenskade Gåsö-Johannes redan gjort sig ett godt kap – jag vill inte tala om Lots-Niklas, den filurn: han ser nog sig först och främst till godo ... har du talt vid någon af dem?» 
<sec/>
»Ja, Lots-Niklas är just sjelf här och väntar på att få språka med frua». 
<sec/>
»Nå, det var bra! Det gör ingenting att jag ligger: jag vill inte låta honom vänta, i fall han har brådtom – låt honom mans komma in!» 
<sec/>
Och in trädde Lots-Niklas. 
<sec/>
Det var en undersätsig, starkt byggd karl, som stod i stort anseende i hela skärgården, såväl för sin skicklighet som djerfhet. Han var så bevandrad med hvarenda fläck, hela kusten bortåt, att ett fartyg, som kommit i hans händer, ansågs så godt som räddadt, huru vådlig dess belägenhet än varit, då hans hjelp blifvit anlitad. 
<sec/>
»Stig på, stig på vackert, min hederlige fader Niklas!» utlät sig gudmor, som i hast kastat fris-rocken öfver axlarne och hatten på hufvudet. 
<sec/>
»Tack!» sade lotsen i sin något korta och kärfva, men ärliga ton. 
<sec/>
»Det har strandat ett fartyg, hör jag – hvad är det för en?» 
<sec/>
»Det var en djefla stor och svår rysk brigg, som under de här vestliga byarne drifvit ända från» .... 
<sec/>
»Lika godt!» afbröt gudmor otåligt. »Det var en skön last han hade, och det blir nu goda affärer att göra?» 
<sec/>
»Ja, det är klart att det blir goda affärer för den, som får med dem att skaffa! Jagtuppsyningsmannen har nog godt väderkorn han; det blir en skön nyhet för både tullkammarn, köpmännerna och konsuls-handtlangarne. Vi ha allt haft påhelsning af en; och det töfvar inte länge, innan de slitas om vraket, som korparne kring aset». 
<sec/>
Gudmor märkte af det förbehållsamma svaret att Lots-Niklas funnit sig stött, och att hon på det hela gått alltför hastigt till väga. Icke utan en liten kattaktighet yttrade hon nu: »Ja, är det inte som jag säger: att hvar olyckan är framme, skall Lots-Niklas alltid med och hjelpa så långt mensklig hjelp når! Men hur var det – lotsade j inte fartyget, fader Niklas?» 
<sec/>
»Nej, det blef inte något af med det! Jag gaf mig ut, så fort jag hörde första skottet; men hvar och en, som inte sof i går qväll, vet hurudant herrans förskräckligt väder det blåste. Innan jag hann fram, hade de stött på; och så nöjde jag mig med att rädda folket, på kapten när, som en helvetes svår störtsjö vräkt öfver bord». 
<sec/>
»Så – han blef borta? Och påhelsning har det allt varit, säger j?» 
<sec/>
»Ja, vars! Rambergen låg hos vårt hela dagen för motvind igen, och han har åtagit sig att hjelpa sakerna till rätta. Men förste styrman är alldeles som en herrekarl, så att han ärnade sig in till Marstrand i dag; och inte kommer han utan för-bud, det lofvar jag: just på hitvägen varsnade jag till jagten, som redan var i rörelse». 
<sec/>
»Nå, då är det snart eld i hvar knut!» anmärkte gudmor med ett slags leende, men tillade derefter i förtrolig ton: »Tacka vill jag förr i verlden, när vi hade ’vrak-kommissarierna’! Då var det inte värdt för köpmännerna att lägga sin näsa i blöt; och innan kommissarien ankom, kunde en nog hinna att se sig om. Det var ett dumt påfund att dykeriet tog slut! Jag är säker på att de här konsuls-agenterna inte ge bättre pris – det får nog rederiet eller assuradörerna veta till, för hvar och en vill se sig till godo. Men med eller utan dykeriet, så är jag allt sjelf så pass gammal i skärgården, att jag väl vet hur tullkammarn i alla tider fått dela med sig af sportlerna; och derföre må vi så godt tala öppet: j vet, att jag betalar lika bra som någon annan!» 
<sec/>
»Skulle jag få hör att någon hittat något», yttrade Niklas försigtigt, »så skall jag nock varsko frua .... Men nu skulle jag väl komma till ärendet! Det är en sjuk herre med ombord, som lär vara son till sjelfve ägarn af fartyget, och som styrman ändtligen bett mig skaffa ett bra qvarter och god skötsel. Jag visste inte annat qvarter än här, och har för den orsaks skull kommit hit att fråga, om frua vill ta emot honom? Det skall allt bli hederligt betaldt, säger han». 
<sec/>
»Det går visst an, menade gudmor, som gerna öfvade barmhertighet, äfven utan betalning, men likvisst ännu hellre gjorde det, då en sådan var att påräkna. »För honom j hit, Niklas far! Jag skall låta städa och elda upp en af gästkamrarne och se honom till godo med hvad jag förmår». 
<sec/>
»Nå, det var hederligt! Styrman får väl doktorn med sig från Marstrand, kan jag förstå. Men emellertid kommer jag rätt i middagstiden med ryssen» .... 
<sec/>
Ofvanpå detta beslut togs först en sup och derefter en »panasé» eller s. k. uddevalla. Och sedan Lots-Niklas än en gång af gudmor blifvit anbefalld att, i händelse han finge höra talas om »hittegods», ändtligen ha henne i minnet, lemnade han Knäppen; och gudmor hastade att i anledning af det snara besöket utdela nödige förhållningsorder ibland sin omgifning. 
<sec/>
Nora, hvilken vid denna nyhet kände sig lika upplifvad, som hennes värda mamma öfver utsigten till hittegodset, utvecklade en raskhet och rådighet, som var alldeles förvånande; och snart stod den ruskiga skräpkammaren på bästa sätt uppfejad, att emottaga den skeppsbrutne resenären. 
<sec/>
Klockan emellan tu och tre lade Lots-Niklas till med sin båt vid Knäppens brygga; och gudmor fann då sin värdighet fordra att sjelf i egenskap af värdinna, samt åtföljd af hela sin svit: Pål, Nora, Lura och katten, stiga ned på gårdshällen för att välkomna sin främmande. 
<sec/>
»Han är nog illa sjuk, stackarn!» sade Pål, som trodde att den resande ej förstod ett ord svenska, emedan denne, i anledning af stor mattighet, endast genom en rörelse på hufvudet betygat sin åstundan att helsa. 
<sec/>
»Det är en hygglig karl», utlät sig Nora och nöp Pål litet i armen; »ser du så’n fin och grann kappa han har – jo, jag tackar, han går inte af för hackor den der!» 
<sec/>
En knuff i sidan kom Nora att vända sig om, hvarvid hon fick se Lots-Niklas göra ett par ganska uttrycksfulla grimaser. Och hon förstod då att den ryske herrn måtte begripa svenska, en nyhet, hvilken Nora i sin tur medelst blinkningar gjorde Pål begriplig. 
<sec/>
Den sjuke erhöll nu allt det stöd, han behöfde; och så snart tåget med gudmor i spetsen återvändt till gästkammaren, blef han der med största möjliga omsorg och beqvämlighet härbergerad. 
<sec/>
En läkare anlände följande dagen från Marstrand; och skötseln af den unga sjuklingen anförtroddes åt Nora, ty gudmors hand var alltför darrande att hålla en medikamentssked. Pål erbjöd stundom sitt biträde, hvilket äfven höfligt af den främmande antogs, men ju längre denne hann på bättringsvägen, dess tydligare var det att han helst såg unga Nora ensam sysselsatt omkring sig. Och man är skyldig erkänna den sanningen, att Nora icke lät öfvertala sig. 
<sec/>
Läkaren och fartygets kommissionär reste och kommo åter för att, fastän i olika afsigter, meddela herr X. sina råd. I en sak hade likväl begge samma yrkande, nemligen att den sjuke eller numera tillfrisknande måtte bifalla en flyttning från Knäppen; men härtill lät herr X. på intet sätt förmå sig. Alltid sade han att detta endast vore att ådraga honom ett recidiv, hvarför han ej ville blottställa sig, då han derigenom kunde bli hindrad att företaga sin återresa fram på våren. 
<sec/>
Envisheten i denna föresats var för opartiska åhörare ganska besynnerlig, helst doktorn bestämdt vågade ansvara att inga elaka följder skulle uppstå. Emellertid blef det dervid, och herr X. skickade sin förste styrman att uppgöra affärerna i sitt eget ställe: sjelf låg han i all sköns ro på Knäppen. Och så halkade tiden småningom förbi, vecka efter vecka, månad efter månad. 
<sec/>
Såsom Lots-Niklas låtit förmärka, förstod ryssen fullkomligt det svenska språket och talade det äfven begripligt nog, åtminstone begrep Nora honom; och samtalet i sjukrummet var ofta så lifligt, att Pål, som stod vid sin disk derutanför i stugan, stundom af en alldeles oförklarlig rörelse eller tankspriddhet hällde bränvinet öfver måttena och ej sällan vägde upp snus i stället för socker, och så tvertom, hvarvid han sjelf dock alltid rodnade och inbillade sig hafva hört miste. 
<sec/>
Redan vid andra månaden sade Pål till sin fästmö: »Jag tycker du inte kunde behöfva att sitta derinne och hänga öfver honom jemt och samt heller!» Och Pål sade detta i en ton, som nog borde tillkännage att han icke var belåten med sakernas närvarande förhållande. 
<sec/>
Nora skrattade och menade att det var det befängdaste hon någonsin hört, att en klok menniska kunde bli »ända som svartsjuker» på en sjukling. 
<sec/>
»Åh, nej då», svarade Pål och gjorde ett försök att dela Noras löje, ehuru detta icke lyckades, »jag tror inte att det är det som våller mig! Men nu är han ju inte sjuk längre, tycker jag!» 
<sec/>
»Jo, bevars, hvad han är rätt skral! Och se’n kan du väl begripa att stackarn leds ihjel att sitta der mol ensam med sin skrifning och alla sina papper och böcker, guds långa dag i ända!» 
<sec/>
»Om han leds – och jag önskar han leddes till döds – så kan han ju flytta till Marstrand eller Göteborg, som både doktorn och de andre herrarne bedt honom göra!» 
<sec/>
Men med flyttningen blef, såsom man hört, ingenting af; och då Nora ej lät öfvertala sig af två och tre gångers förnyade anmärkningar att afstå från den sällskaps-pligt, hon åtagit sig, afstod i stället Pål från att vidare erinra henne derom. Hon trodde då att han nu glömt sin »dumma svartsjuka», hvadan hon lade allt mindre och mindre band på sin förkärlek att vistas i gästkammaren. 
<sec/>
Gudmor – som sedan Noras inträde i fästmöståndet ej mera höll så sträng vård om henne, ty hon tyckte detta nu tillkomma Pål, och dessutom vid det närvarande fallet endast såg en förtjenst hos sin kära dotter – lät ej af något störa sig i sina långa vinterlurar. 
<sec/>
Hon vaknade ej riktigt, förrän den första vedskutan om våren lade till vid Knäppens brygga och hon på samma tid fick den underrättelsen att hennes långväga gäst skulle företaga resan till Göteborg, för att derifrån med sin besättning återvända till Ryssland. 
<sec/>
Nu qvicknade gudmor vid; ty nu gällde det att sätta upp en räkning, som motsvarade all den gästfrihet, hon visat. Och med Påls skicklighet till hjelp härutinnan, fick man ändtligen lyckligt summeradt och afslutadt alltsammans. I fall herr X. bott i någon af städerna, skulle beloppet af hans debet på Knäppen troligen icke varit tillräckligt för två månader. Men ute på ett enstaka skärgårdsvärdshus ansågs det såsom en stor behållning, när man för fem månader erhöll en betalning, som svarade mot tvenne i staden. Också voro både gudmor och Pål oändligen belåtna med det pris de satt, såväl på det hela som hvarje särskilt post, »ty», sade gudmor, liksom samvetet ändå litet oroat henne, »han är rik, skall du veta, Pål!» Och Pål svarade: »Ja se, vore han fattig, då hade det varit en annan sak! Men nu må han betala, han må gerna betala, och så – lycklig resa!» 
<sec/>
Och den ryske herrn betalte ej allenast räkningen, utan dertill ett rätt hederligt öfverskott. Sedan tackade han artigt för all visad gästfrihet och lemnade Knäppen, likaså nådigt som vid ankomsten beledsagad af gudmor och hela hennes hus. 
<sec/>
»Det var en instruerad karl!» sade gudmor, då hon åter med någon möda klef upp åt hällen. »Jag ville önska att här komme en sådan hvar vinter! Men fastän det är godt om förlist sjöfolk, så är det sällan en får se rederiet sjelft.» 
<sec/>
Pål kände sig efter den främmandes bortresa helt lätt om hjertat, ty han var aldrig lycklig, så länge gästkammaren stod upptagen. Om den resande varit en öppen och vänlig man, som, utan att synas nedlåta sig, pratat med Pål och på något sätt visat sig sällskaplig eller deltagande för det hus eller den ort, der han gästade, med ett ord: om han varit rask och frispråkig, såsom de dussintals sjökaptener och passagerare, hvilka genom ett lika olycksöde så ofta under höstarne taga sjöstädernas och skärgårdens gästfrihet i anspråk, då hade säkerligen Pål efter en vinters sammanvaro saknat honom af allt hjerta. Men nu var olyckligtvis herr X. af ett ganska trögt och ensidigt lynne. Han talade högst sällan med någon annan än Nora, men med henne kunde han vara språksam; dessemellan skötte han sina böcker och räkningar, tog emot besök af sin kommissionär och sin styrman, och låg för öfrigt med pipan i mun och sträckte sig på sängen, såsom det tycktes lika obekymrad och maklig som gudmor i sin. »Nej, jag kan inte tåla honom!» tänkte Pål. »Han ser ju alldeles ut som en turk!» 
<sec/>
Men nu var han borta. Och efter all god ordning skulle väl glädjen och trefnaden nu återvända. 
<sec/>
Så trodde äfven Pål, och arbetade af alla krafter härpå; men han hade ingen, som hjelpte sig. Ty ehuru Nora på visst sätt visade sig mera tillgifven än någonsin, visade hon tillika en ännu olyckligare ombytlighet i lynnet, hvilket jemt vägde mellan gråt och skratt; och till och med emot sjelfve Pål voro hennes nycker i stigande. 
<sec/>
Än försäkrade hon att hon »höll honom kärare än någon menniska på jorden hållit af den andra», än klagade hon öfver att han icke rätt besvarade hennes kärlek eller var »som han skulle»; och när han någon gång ville smeka henne, stötte hon honom undan och började gråta. Kortligen: den ena stunden var ej lik den andra, och ingen blef klok på Nora. 
<sec/>
»Jag menar, så sant jag lefver, att den tösen till slut gör mig tokig med sina konster och fasoner!» sade Pål ofta för sig sjelf, och kunde dervid ej hindra att icke allenast hans döende mors råd ständigt genljudo i hans öron, utan äfven att en röst tillade det Nora för hvarje dag blef allt mera olik den bild, som den älskade modern tecknat honom af en god och förståndig fästeqvinna. Slutligen företog sig Pål att, med hvad han ansåg och benämde för »goda lämpor», skola upp sin käresta och förehålla henne att ett sådant uppförande var både syndigt, galet och gudi misshagligt, »för nog borde en väl ändå sjelf veta ett litet grand hvad en ville!» 
<sec/>
Med mer än vanligt allvar yttrade då Nora: »Det är inte så godt att veta det ibland, men jag skall nog försöka att bli dig till lags!» 
<sec/>
Och nu kom en liten tid, då Nora var arbetsamheten och förståndet sjelf. Men den lusten varade icke särdeles länge; och knappt hade Pål börjat fröjda sig åt hoppet att nu ändtligen hafva fått henne dit han ville, då Nora ett tu tre kastade bort allt arbete och allt förstånd, och blef än en smula värre än hon förut hade varit. 
<sec/>
»Visdomen kommer nog med åren!» sade gudmor, då Pål en enda gång, både den första och sista, hänsköt saken till sin blifvande svärmoder. »Jag har haft för mycket om mig, att riktigt kunna se efter henne med hennes arbete och sådant der. Men det skall du inte sörja för! Utan tro du mig, att när ungdomen rasat ut och tösen trädt i mina fotspår och blifvit en dugtig matmor på Knäppen, så görs det inte så mycket behof af de der sitt-gerningarne, ty bästa gagnet är ändå att se väl efter huset och rörelsen». 
<sec/>
Då Pål fann att gudmor, som sjelf aldrig ådagalagt håg för andra sysselsättningar än kroghandeln, flaskan och sömnen, icke lyddes på det örat, sökte han ej vidare hennes deltagande i sitt bekymmer, utan tänkte blott: »Gud bevare oss från sådane fotspår! Då blefve det än värre» .... 
<sec/>
Under den sommar, som nu följde, led gudmor en stor och ganska kännbar förlust, hvilken icke allenast medtog behållningen af gästens underhåll, öfverskottet inberäknadt, utan derjemte nästan alla husets tillgångar. Gudmor hade nemligen vid en af de små roligheter, som, efter hvad man känner, stundom firades på Knäppen, låtit af en gammal god kund och granne öfvertala sig att underskrifva en borgen för ett betydligt penningelån. Dettas storlek hade gudmor antingen förbisett i sitt ögonblickligt glada lynne, eller ock hade hon, vida utöfver hvad hennes goda förstånd annars tillät henne, låtit narra sig af de utsigter, som den goda kunden och grannen förespeglade henne rörande en gemensam affär, hvaraf stor vinst vore att vänta, och i hvilken affär åtskilligt undansnilladt gods efter den förliste ryske briggen ingick till en betydlig del. 
<sec/>
Fyra månader härefter skulle sedeln infrias. Men som det der »hittegodset» då, i fall det verkligen funnits, redan var försåldt, och ingenting hos låntagaren kunde upptäckas till skuldens gäldande, måste gudmor vidkännas följderna af sin olyckliga underskrift; och för denna sin första och enda lättrogenhet i affärsväg pliktade hon på ett sätt, som under den öfriga delen af sommaren satte henne alldeles ur det vanliga lynnet. För första gången, sedan hon emottagit rörelsen, blef hennes varulager obetaldt. Och hon måste till och med på framtida liqvid taga ett nytt. 
<sec/>
Harmen och grämelsen öfver att sjelf hafva försatt sig i detta läge bragte gudmor till ännu oftare anlitande af den eländiga tröstegrund, som väggskåpet innehöll; och slutligen blefvo de stunder på dagen ganska få, under hvilka hon var nog redig att kunna tala med Pål om hvad som angick rörelsen. 
<sec/>
»Sköt det som ditt eget!» var hennes beständiga svar. Men Pål såg i detta förtroende många svårigheter, sedan betalningarne till huset Lerberg måst inställas och till och med silfret blifvit förpantadt till betäckande af gudmors dårskap. I ett som annat hänseende såg det under slutet af denna sommar rätt bedröfligt ut med Knäppens aktier, och värst af allt var att rörelsen gick mindre friskt än vanligt. 
<sec/>
Orsaken till detta missöde var lätt funnen: sjöbussarne hade ej mera så roligt på sin gamla hviloplats, sedan gudmor, som alltid utgjort deras rodocka, nu, full och olustig, jemt låg instängd i kammaren och, om hon än någon gång visade sig, aldrig var vid det gamla raska och trefliga lynnet. Pål gjorde allt hvad i hans förmåga stod att förekomma denna sista stöt; och då han slog sig rätt ut, fängslade han också gubbarne. Men tyvärr hade äfven Pål sina stora bekymmer. 
<sec/>
Med ett ord: sedan gudmor försvunnit ur krogstugan, var också den lifvande anden derifrån borta. 
<sec/>
Om gudmor ägt förmåga att sjelf bedömma hur menligt hennes frånvaro inverkade på Knäppens kunder, skulle hon kanhända sökt öfvervinna sitt onda begär, men hon tänkte aldrig härpå – och Pål vågade ej röra vid denna sträng. 
<chapter/>

<chaptername>ELFTE KAPITLET.</chaptername>
ATT EN OLYCKA ALDRIG KOMMER ENSAM. 
<sec/>
Under de sista september-dagarne hade de stridiga vindarne åter fört tillsammans en hop skutor utanför Knäppen, och än en gång svirrades der af hjertans grund. Pål hade under loppet af dagen ej haft tillfälle att sakna Nora; men då han om aftonen såsom vanligt ville gå in och säga henne godnatt, emottogs han på kökströskeln af Lura med den underrättelsen, att som det dragit så långt ut på qvällen, hade mamsell blifvit sömnig och lagt sig, och nu sof hon redan. 
<sec/>
Pål vände tillbaka, utan att för Lura med ett ord förråda hvad han kände, hvilket var en ganska djup harm öfver denna Noras likgiltighet. Det hade för Pål blifvit en så bestämd och kär vana att hvarje afton, efter slutade göromål, sitta inne i Noras kammare och prata bort en stund, att han, när detta nu för första gången nekades honom, tyckte något väsendtligt fattas. 
<sec/>
Att straffa Nora för denna nya nyck, beslöt Pål att följande morgonen icke, såsom han alltid brukade, gå in och helsa godmorgon på henne, utan då vandra direkte hän till stugrummet och göromålen der. 
<sec/>
Troligen blef nu Nora i sin tur stött, ty hon syntes ej till hvarken vid middags- eller qvällsmålet. »Godt», tänkte Pål, än mera retad, »jag skall inte besvära henne!» Och så gick han åter till sängs, om ej till sömns. 
<sec/>
Men under natten, då han hade god tid att betänka sig, började han känna ånger öfver sin stränghet. »Kanske har jag ändå gått för långt!» och under öfvervägande om det möjligen kunde blifva till skada för hans tillkommande husbondevärdighet, i fall han nu gjorde första steget till försoning, insomnade han, och vaknade med fullt mognad föresats att utan prut gå in till Nora och säga henne att de begge »handlat som ena stora narrar.» 
<sec/>
Med raska steg och just längtande efter en vänlig blick, trädde Pål ut i förstugan, men mötte åter händelsevis Lura på tröskeln. 
<sec/>
»Nej, gå inte in, herr Pål» – sedan Pål blifvit trolofvad med Nora, sade Lura alltid herr Pål – »mamsell har haft en så’n förfaslig hufvudvärk helaste denna natt, att hon först nu fått en liten blund i ögat». 
<sec/>
»Ack», tänkte Pål, »den hufvudvärken har stackarn fått af gråt! Jag har allt gjort orätt mot henne ändå!» Till Lura sade han: »Jag vill inte väcka Nora, men helsa henne och be henne vara så beskedlig och komma in i stugan, så snart hon stigit opp!» 
<sec/>
Lura lofvade uträtta uppdraget. Men förgäfves väntade Pål, der han stod bakom sin disk, från den ena stunden till den andra, att få se sin Nora inträda: ingen Nora hördes till hela den dagen. Om aftonen gick Pål åter till köksdörren, der Lura då ställt ett fiskbräde midt på den breda tröskeln; sjelf låg hon framför densamma och rensade koljor. 
<sec/>
»Hvarför stänger du till vägen på det här sättet?» frågade Pål förargad. »Nu säger jag så mycket som att jag genast skall in!» 
<sec/>
»Mamsell har riglat till dörrn om sig», svarade Lura; »men hon bad mig helsa herr Pål att han inte skall vara ledsen på henne för det hon är så tyckmycken. Men i morgon bittida kommer hon för visso in i stugan, det är säkert!» 
<sec/>
»Det der är mäkta besynnerligt!» menade Pål. »Men säg mig om hon kanske syr någonting åt mig, som jag inte skall få veta?» 
<sec/>
»Det vet jag inte!» yttrade Lura med en ton, som den frågande kunde tyda hur helst han ville. Pål tänkte det bästa han sjelf önskade och gick, fullt förvissad att han nästa morgon skulle liksom till försoning erhålla en väst, ett par nattkappor eller något dylikt. 
<sec/>
Morgonen kom. Det var fjerde dagen, på hvilken Pål och Nora icke sett hvarandra; och Påls hjerta ordentligt klappade af längtan. »Jag tänkte aldrig», sade han för sig sjelf, »att jag höll henne så kär, som jag nu väl märker! En skall vara litet åtskils ibland, för att rätt veta hur det är fatt». 
<sec/>
Ändtligen kom Nora, men icke med ett skälmaktigt leende och en gåfva i handen, utan blek och tyst och underlig på allt sätt. 
<sec/>
»Herre gud, Nora lilla», utbrast Pål, »jag menar, så sant jag vill vara ärlig karl, att du varit riktigt sjuk! Inte kunde du väl ta så illa vid dig, att jag inte gick in till dig då, den andra morgonen? Men, ser du, jag var liksom förargad för det du qvällen förut lagt dig, utan att säga mig godnatt, såsom vi alltid varit vana». 
<sec/>
»Åh», svarade Nora och vände sig ifrån honom, »en kan så länge spotta på en sten, tills den blir våt! Jag är dig aldrig i lag, jag må bära mig åt hur som helst!» 
<sec/>
»Käraste Nora, säg inte så! Om jag har felat emot dig, så ber jag dig om förlåtelse – men hvad jag har sagt, har alltid varit till ditt bästa och för att du skulle bli en så duglig och rar qvinna, som någon kunde önska sig, men alls inte af ondt hjerta, det kan jag försäkra dig, och det skall du lita dig till, Nora lilla!» 
<sec/>
På detta hjertliga tilltal svarade Nora ej en bokstaf. Men hon blef så blek och såg så sjuk ut, att Pål helt förskräckt utropade: »Herre Jesus, Nora, jag tror du dånar – låt mig följa dig in igen .... De säga att scharlakansfebern går starkt i Göteborg – kanske har någon af båtkarlarne fört den hit, och att det är den du har ondt af?» 
<sec/>
Nora endast teg, men lät villigt af Pål ledsaga sig till köksdörren, der Lura tog emot henne och försäkrade att herr Pål visst icke behöfde hindra sig från göromålen, ty hon skulle nog se om mamsell. Pål envisades att åtminstone följa sin käresta in i kammaren, men i detsamma hördes gudmors röst från stugan: »Hvad är detta för upptåg, Pål, hvarför har du sprungit från disken, utan att sätta sakerna ur vägen? Här kan ju bli förstört allt ting!» 
<sec/>
Pål flög in att lugna gudmor, som, redan på tre qvart, seglade fram och åter mellan stugan och kammaren. »Rätteligen», tänkte Pål, »borde jag säga henne att Nora är dålig, men det tjenar inte till två styfvers gagn, då hon är sådan som hon nu är!» 
<sec/>
Straxt efter middagen, medan gudmor tog sin stora lur, röjde Pål allt sitt kram af disken, för att – Lura måtte nu säga och göra hvad hon ville – gå in till Nora på en stund. 
<sec/>
Som hans besök kom alldeles oförberedt, var kökströskeln icke bevakad, och Pål lade redan handen på klinkan till Noras kammardörr, då Lura, som inifrån öppnade och hastigt tillslöt den, på det enträgnaste bad att han måtte gå tillbaka till stugan. 
<sec/>
»Nej, du», sade Pål beslutsamt, »det har jag satt mig i sinnet att inte göra, förrän jag varit inne hos Nora! Gå derför undan – in skall jag!» 
<sec/>
Just som Lura tycktes bereda sig till svaromål mot detta påstående, hördes ett fint pipande inifrån kammaren. 
<sec/>
»Hvad var det för något?» frågade Pål och såg högst förundrad ut. 
<sec/>
»Hvad skulle det vara annat än gåsungarne, vet jag, som mamsell tagit in för att mata!» 
<sec/>
»Att hon alltid är så kär i dem!» sade Pål, och sköt med någon svårighet undan Luras breda hand från dörrlåset. Sedan han bekommit detta öfvertag, dröjde ej många sekunder, innan dörren var öppnad och Pål inne. 
<sec/>
Vid den första blick, han kastade omkring sig, blef han stående stum af häpnad och, till att börja med, lika orörlig som Loths hustru, då hon för sin nyfikenhets skull förvandlades i en saltstod. Och billigtvis kan man ej undra öfver Påls förstumning, då man erfar att den härledde sig från upptäckten att de af Lura omnämde gåsungarne inskränkte sig till en enda, hvilken i det stället hade all möjlig likhet med ett spädt barn, liggande i en stor tina på bordet. 
<sec/>
»Hvarifrån har den der kommit?» frågade Pål sent omsider i en ton, som röjde den mest utomordentliga och enfaldiga förvåning. 
<sec/>
»Nå, efter det nu ändtligen skall fram», tog Lura till ordet, »så kan jag berätta herr Pål, att just sådan tulls-ungen – gud välsigne barnet – ligger der i tinan, så kom han i förrgårs om qvälln seglandes på vattnet här utanför bryggan, när både jag och mamsell fick se kräket; och som vi väl förstod att någon fattig stackare velat dränka det, tog vi upp det och gaf det litet till bästa». 
<sec/>
»Åh, necken», yttrade Pål misstroget, »här kan väl inte i landet ha gå ut något påbud heller att dränka alla svenbarn, såsom de gjorde i konung Herodes’ tid, då Moses blef upptagen, när han flöt på strömmen!» 
<sec/>
Nu hördes ett starkt snyftande från kakelugnsvrån; och då Pål vände sig dit, fick han se Nora, som i den mest ömkliga och ödmjuka ställning nästan kröp till hans fötter, gråtande och snyftande. 
<sec/>
»Nora – hvad är det åt dig?» sade Pål, på en gång alldeles likblek i ansigtet. »Hvad skall detta här betyda?» 
<sec/>
»Det är min!» framsuckade Nora, och visade med en ångestfull åtbörd åt tinan. 
<sec/>
»Din?» upprepade Pål .... »Du tokas, Nora! – hur skulle du ... nej ... se, det – du måtte ha fått kållern!» 
<sec/>
»Ja, jag blir väl tokig, när mamma får veta det – helt visst slår hon ihjel mig! Och du, Pål, spotta på mig och trampa mig under fötterna, för när jag så kunnat bedra dig, är jag inte bättre värd!» 
<sec/>
»Ja, det är nog sant!» svarade Pål; och i den blick, han kastade bortåt barnet, röjdes ett så stort qval och raseri tillika, att Nora ej kunde uthärda att se det. »Du är inte bättre värd – men jag skulle vara en stor usling, om jag ville hämnas på ett eländigt qvinnfolk.... Hvems är ungen mer än din?» 
<sec/>
»Den främmande herrns, som bodde här i vintras», stammade Nora, betäckande sitt ansigte med ena handen, under det hon med den andra sökte fatta Påls hand. 
<sec/>
»Åh, låt mig vara!» Pål vände sig tvert ifrån henne. Och de bittra orden undföllo honom: »Jag har alltid hört sägas att, der ett regemente varit på inqvartering eller en förlist besättning legat i vinterhvila alltid presterna följande året fått påökning i göromålen – men aldrig hade jag tänkt att jag sjelf skulle få en släng med af den slefven!» Och Pål gick mot dörren för att lemna kammaren. 
<sec/>
Men nu fattades Nora af den rysligaste ångest att han skulle gå in till modern. »Pål, käre, gode, barmhertige Pål», bönföllo de darrande läpparne, »gör mig inte ett så stort elände – du kan lita på att mamma slår mig förderfvad!» 
<sec/>
»Hon skall väl i alla fall en gång få veta det», menade Pål, »eller vill du behålla barnungen okristnad?» 
<sec/>
»Åh, gud, jag vet ju inte hvad jag vill!» klagade Nora. »Jag är ett olyckligt och förkastadt kräk ... Men, Pål, jag svär på mina bara knän, att om du tar mig till godo igen, så vill jag, så sant gud hjelper mig, efter denna dag bli en alldeles förändrad menniska, och vida bättre i både tankar, görande och låtande, än jag hittills varit! Och aldrig i verlden skulle du få skäl att klaga på mig, och aldrig, så länge jag lefver, ville eller kunde jag glömma så stor välgerning du gjorde mig, om du frälste mig från mamma och åter toge mig till nåder!» 
<sec/>
»Menar du», frågade Pål, och en mörkröd sky banade sig hastigt väg öfver hans nyss så bleka ansigte, »att jag likafullt skulle ta dig till hustru?» 
<sec/>
»Ja», snyftade Nora; »och var säker att du aldrig skulle ångra det!» 
<sec/>
»Kanske», återtog Pål efter någon besinning, »kan denna här lexan göra så mycket, att du blir en annan menniska, men då får det vara till din egen nytta. För det kan du vara så ganska viss om, att jag aldrig i allan evighet tar mig en hustru, som skenat på det sättet öfver skacklarne, då hon var fästeqvinna! Du mins väl sjelf hvad gudmor sa’ den qvälln hon trolofvade oss: »Pål», sa’ hon, »besinna dig på att den kakan, en skall ha till heders, den må en inte bita i kanten», och nu vill du att jag skall hålla kakan till godo, sedan en annan bitit i henne – men se, det blir inte af, det må du veta!» 
<sec/>
»Då kan jag så godt hoppa i sjön», jemrade sig Nora; »för det går fortare öfver, och är mycket bättre, än att dö för mammas egen hand!» 
<sec/>
»Den, som vill bättra sig», menade Pål, »börjar inte med att tänka upp nya synder! Så länge jag är här, behöfver du utom dess icke frukta något öfvervåld. Fastän jag inte kan gifta mig med dig, så vill jag ändå inte öfverge dig, utan ta hand om dig, för allt det goda gudmor gjort emot mig.... Men gå nu och lägg dig och befall dig i herrans hand, så skall jag tills i morgon finna upp något sätt att bereda gudmor på olyckan, och jag vill då vara inne, så att du inte behöfver oroa dig öfver att hon skall slå dig eller annars handtera dig illa!» 
<sec/>
Och utan att afvakta svar på sina tröstegrunder, gick Pål, icke in i stugan – det kunde han ej nu göra – utan upp i bergens innersta urhålkningar, in i sina gamla kära grottor, der han drömt så mången glad dröm, aldrig anande att en så bitter stund kunde finnas i lifvet. 
<sec/>
»Hade hon ändå», och vid detta ’ändå’ gned Pål en stor tår ur ögat, »haft så pass förtroende till mig, att hon i tider talt om hur det stod till, då skulle jag, visst inte hållit henne till godo igen, för det vore nu rent af omöjligt, men bistått henne, det skulle jag, och hjelpt och rådt henne och skaffat henne härifrån på ett par veckor, tills den värsta byn hos gudmor gått öfver .... Men, herre gud, att hon kunde så svåra bedra mig och tala kärlek och smeksamma ord, när hon visste hvad hon visste – det är just det elakaste och gemenaste af alltihop! Jag höll henne ändå bra kär, det må gud bäst veta .... men, så är det också nu förbi med hela herrligheten. En får lära sig att bära så mycket här i verlden, utan att låtsa om hur ondt det gör!» 
<sec/>
Medan Pål genom dessa enkla betraktelser sökte lugna sig, hade gudmor vaknat; och då hon, oaktadt sitt rusiga tillstånd förnam att ett slagsmål som bäst var på väg att utbryta ute i stugan, stultade hon dit för att fullgöra sitt otaliga gånger förut vid dylika tillfällen utförda medlarekall. 
<sec/>
Men nu ville olyckan att hennes första blick föll på den tomma platsen bakom disken, då hon genast lemnade de stridande, i afsigt att på fullt allvar skola upp Pål, som nu för andra gången i dag lemnat allting vind för våg. Med stora och »morska» steg trafvade gudmor öfver förstugan; och långt innan Lura, som satt på spiskanten och gret, hann tänka sig sådant främmande – ty numera besökte matmodern sällan denna del af huset – stod gudmor med nickande hatt midt framför henne och frågade i barsk ton, om Pål var inne hos Nora. 
<sec/>
»Nej då, hvad han inte det är!» sade Lura och blåste på elden i spisen, för att genom detta göromål få tillfälle att dölja ansigtet. 
<sec/>
»Nå, hvar attan är han då – har du inte sett till honom?» 
<sec/>
»Nej då ... jo, men det var sant.... Jag mins nu – att jag menar han sa’ att han skulle gå ut och fiska litet grand, eller hur det var». 
<sec/>
»Aha, du stammar, tror jag! Är det någon som kanske vill dra mig vid näsan?» Och nu gick gudmor rakt på Noras dörr, ty hon var ganska öfvertygad att Pål var derinne och att Lura på begäran skulle låtsa liksom hon ej visste något. 
<sec/>
Försöket att öppna var emellertid fåfängt, enär Nora vid första ljudet af moderns röst sakta skjutit rigeln för. 
<sec/>
»Lås upp, ert odygdstyg!» började gudmor med icke synnerligen blid ton. »Tycker j det passar att läsa igen om er på detta här viset – och du, Pål, skulle just skämmas att låta mig komma öfver dig med sådant slarf och hams! Vet du, min junker, att det är andra gången i dag du löpt ifrån disken, och nu är det fullt slagsmål i stugan!» 
<sec/>
»Han är inte här, mamma! Jag försäkrar att Pål inte är här!» svarade Nora, skälfvande i hvarje lem. 
<sec/>
»Hvad för slag? Vågar du ljuga mig midt opp i ansigtet – akta dig bara, och öppna på stund, öppna så få vi väl se .... Men hvad knäfveln är det för gnäll jag hör, är det inte katten – hvad gör j vid kisse, hva’? Släpp honom genast, era okynniga karnaljer, annars skall jag leka ja-ama med er, så att j aldrig ska glömma’t!» 
<sec/>
»Jag rör honom inte, mamma!... Men jag har en så för gruflig tandvärk och hufvudvärk att jag knappast kan röra mig ur fläcken!» 
<sec/>
Nu var gudmors tålamod fullkomligen uttömdt. 
<sec/>
»Så skall här bli annan dans!» sade hon med höjd röst. »Men nu frågar jag er till för sista gången: vill j öppna med godt och godo, för annars, ta mig» – gudmor fann här lämpligt att genom några kraftfulla försäkringar af äktaste skärgårdsslaget gifva sin hotelse en högre vigt – »går jag i ögnablicket och tar Gåsö-Johannes och Grisholma-Bengt med mig hit, så få de sparka upp dörrn!» 
<sec/>
»Nej, herre Jesus, nej!» qvidde Nora i sin dödsångest.... »Jag skall öppna, men kalla ingen hit!» 
<sec/>
Dörren drogs upp af dotterns darrande hand. Modern trädde in. 
<sec/>
Kraftlös af kroppsansträngning och nästan förvirrad af själsoro, af dödlig förskräckelse, föll Nora tillbaka på sängen. Hennes läppar voro utan tecken till lifsfärg, och hennes ovanligt långa hår, i samma ögonblick löst från allt fängsel, hängde likt ett djupt veckadt dok tillbakaslaget åt ena sidan om det marmorhvita anletet. 
<sec/>
»Ja, jag ser», sade gudmor liksom något flat, »Pål är inte här – hvar f-n kan den slyngeln då hålla hus .... Ja så, du har sådan tandvärk, ditt kräk ... ja, du ser dålig ut – jag skall blöta en ullstrumpa i kamferts-bränvin och lägga om käken på dig.... Men, hvad är det då för ett underligt läte här inne?» Gudmor började nyfiket att se sig omkring. 
<sec/>
Ett skrik från Nora, framkalladt af ångest eller fintlighet, räddade än en gång hennes hemlighet. Gudmor skyndade fram till henne. »Ä’ tänderna så besatta, eller har du annars ondt? Jag har aldrig sett dig se sådan ut – hvarför har du inte sagt mig till?» 
<sec/>
»Åh, jag tänkte att det skulle gå öfver; och finge jag bara somna».... 
<sec/>
»Ja, det vore väl! Vill du att jag skall låta Lura koka åt dig litet kummins-gröt, för du har väl inte smakat bit i dag, kan jag tro?» 
<sec/>
»Tack, om mamma ville vara så god!» frampustade Nora. 
<sec/>
Redan stod gudmor på väg att vända om, då, i trots af Noras varmaste böner, ett sakta qvidande åter lät höra sig. 
<sec/>
Men nu var gudmor ej mera att hejda. Hon sökte rundt omkring och stötte slutligen foten emot den hemlighetsfulla tinan, som blifvit inskjuten under sängen. I det samma gudmor ryckte den till sig och varseblef dess innehåll, rakade hon tre steg baklänges, hvarunder hennes ansigte fick ett så förfärligt uttryck, att Nora i sitt hjertas djupa betryck högt anropade Gud att få dö i ögonblicket. 
<sec/>
Flere minuter blef gudmor, utan att ett ord under denna tid gick öfver hennes läppar, stående i samma ställning. Men liksom hon då på en gång vaknat till fullt medvetande af hvad som händt, rusade hon med upplyftad hand emot den arma Nora; och huru det för denna slutats, hade varit osäkert, om ej Pål, hvilken Lura med höga rop tillkallat, i rättan tid fattat ett krafttigt tag omkring gudmors hämnande arm. 
<sec/>
»Vill du hindra mig, din usling – du, som på ett så hederligt sätt lönat mig för allt det goda jag gjort dig!» 
<sec/>
»Ja, att begå en så dålig gerning, som j sedan skulle ångra, det vill jag hindra er ifrån! Men tro inte mig om att vara skuld till olyckan, för en så otacksam en kunde jag inte vara, och vill inte heller gå för! Nora, du, säg du rätt fram hur som det är – det är du skyldig både mor och mig!» 
<sec/>
»Hoj, hoj!» pustade gudmor och satte begge händerna för ansigtet. »Nu har jag lefvat mer än nog, och står inte längre ut.... Sådan skamfläck! Fästeqvinna åt en – och ......» Men det är icke värdt att teckna gudmors hjertskakande utbrott. Hennes sorg och hennes harm voro lika våldsamma, och snart nog saknade hon ord för begges bitterhet: hon blef stilla långt förr än man kunnat tänka och hoppas; men det var synligt att hon led vida utöfver hvad hennes klagan tillkännagaf. 
<sec/>
Sedan hon en stund derefter begärt och fått reda på allt, steg hon upp; och under det hon mumlade något, som Pål tyckte lät liksom en förbannelse öfver den »ryske hunden», gick hon förbi Noras säng, utan att se på det arma offret. Men kommen på tröskeln, vände hon tillbaka och räckte dottern sin hand. 
<sec/>
Nora kysste den och vätte den med sina tårar. 
<sec/>
»Jag vill inte förgöra dig, din stackare!» sade gudmor med vek röst. »Repa dig, och bed till Gud!» 
<sec/>
Hon nickade tre gånger åt Nora, och gick. 
<sec/>
Utom en gång, då hon omkring klockan 8 varit nere i källaren, hörde man icke af gudmor hela den qvällen. Men då Lura följande morgonen kom in med kaffet och helsade såsom vanligt, fick hon ej något svar, hvarföre hon trädde fram till sängen, att se åt om matmodern ännu sof. Det befans då, sedan Lura skilt undan de tilldragna sparlakanen, att gudmor låg död, med hufvudet lutadt emot det stora lerkruset, som hon föregående aftonen fyllt. 
<sec/>
Troligen hade hon på sitt vanliga sätt velat qväfva känslan af sin sorg, men omedvetet druckit, tills hon qväft sig sjelf. 
<sec/>
Ett ytterligare straff, en fördubblad samvetsförebråelse för den olyckliga Nora! 
<chapter/>

<chaptername>TOLFTE KAPITLET.</chaptername>
SITT ÅTAGNA KALL. DET NYA HEMMET. 
<sec/>
Efter vår hederliga gudmors bråda och sorgliga dödsfall fingo sakerna på Knäppen ett förändradt utseende. Man var, såsom nämdt är, vid slutet af september; och då det var sannolikt att huset Lerberg ännu på hösten ärnade bortackordera privilegierna för krogrörelsen, blef ett raskt beslut af nöden. Antingen skulle Pål besluta sig till att sjelf bli arrendator af Knäppen, eller ock att på annat sätt se sig om för sig sjelf och den, som låg honom om hjertat. 
<sec/>
Den första planen förkastade han likväl snart, ty det var icke allenast att förmoda det arrendet skulle vida öfverstiga hvad han med två tomma händer kunde sammanskrapa, utan det låg äfven, då han i så fall borde vid hösten tillträda detsamma, en stor motighet i sjelfva årstiden: om vintern var ingen annan förtjenst än den lilla handeln med grannarne, och följaktligen skulle han troligen endast skuldsätta sig, utan vinst, och kanhända utan hopp att på många år, om än någonsin, kunna reda sig. 
<sec/>
Men utom den mörka utsigten i de ekonomiska beräkningarne fans det något annat, som mest af allt afhöll Pål från att tänka på egen bosättning, och detta något var Nora. Skulle han drifva bort henne, hvilken, sedan varulagren blifvit betalta, säkerligen hade ganska litet eller kanske icke det aldra ringaste i behåll – eller skulle han behålla henne och barnet hos sig, och derigenom sjelf gifva anledning till elakt prat? Nej, Påls grannlagenhet förbjöd begge delarne, det måtte gå huru som helst. 
<sec/>
Krogrörelsen uppsades. Snart infunno sig hugade spekulanter; och med den person, hvilken stannat för bästa anbudet, uppgjorde Pål temligen förmånliga villkor om det lilla lager, som fans qvar. Sjelf reste han sedan in till Göteborg, för att rörande skulden till herrar Lerberg och komp. skaffa bästa ackord som möjligt var. Och nu följde, tätt efter hvartannat, barndop, begrafning och auktion. Pål arbetade med en drift och och ett nit utan gränser; han nekade sig till och med en behöflig hvila, för att snart få allt i ordning och för egen del blifva qvitt den börda, som nu tyngde honom. Stackars Pål, han tänkte icke på att den börda, hvaraf han starkast trycktes, icke kunde kastas af. Han längtade endast efter slut, efter förändring i det närvarande förhållandet. 
<sec/>
Under det Pål handlade, låg Nora till sängs, sjuk och svag efter den sista förskräckliga skakningen, men djupt tacksam för det Pål styrde och ställde för henne såsom den ömmaste bror; emellanåt gret hon heta, bittra tårar, emedan hon ställt sig så illa att han numera ej kunde blifva för henne något annat. Och snart måste de väl skiljas – hur skulle det då gå med henne och barnet, hvart skulle hon fly hän? 
<sec/>
Så ofta Pål hade tid, gick han in till Nora och talade ett vänligt ord med henne, ty nu fann han det vara så stor synd om »stackarn», att han ej vidare ville tänka på allt det onda, hon gjort honom. Emellertid led det mot oktober månads utgång, och ännu hade intet ord varit taladt om Noras flyttning. Hon visste likväl att hon ej kunde få bo qvar öfver tiden, ty den nye traktören, som ärnade tillträda Knäppen den 1:ste november, hade så stort hushåll att han visst icke ville hafva något påhäng, hvilket han ock redan gifvit tillkänna. 
<sec/>
Nora satt nu uppe i kammaren; och under det hon vaggade sitt barn, en liten rask flicka, arbetade hon lika flitigt, som hon förr varit lat och motsträfvig i detta hänseende. 
<sec/>
Medan hon så satt sent en afton, fick hon höra Påls steg. Han hade varit borta hela dagen, hon visste ej hvar, och kom nu att prata med henne. 
<sec/>
»Godqväll Nora!» sade han och nickade åt den bedröfvade unga qvinnan, som med ett ännu saktare »tack» besvarade hans helsning. 
<sec/>
Pål satte sig bredvid Nora; och sedan han en stund tigande betraktat ömsom henne och ömsom det sofvande barnet, visade han på det sistnämda och yttrade: »Har du tänkt något på hvart det skall bära hän nu, och hur du skall kunna försörja den lilla?» 
<sec/>
»Ja, nog tänker jag, och det både natt och dag på alltihop», svarade Nora, och torkade med sömmen en tår från kinden; »men jag har ännu inte hittat på något råd! Om jag bara till en början hade tak öfver hufvudet, så skulle jag väl ändå med strängt arbete kunna skrapa ihop något till födan». 
<sec/>
»Tak öfver hufvudet, sådant det är», återtog Pål »kan jag skaffa dig för så lång tid du vill ha det; litet grand husgeråd, till hvad du bergar dig med, ha vi öfver, och litet varor har jag också tagit undan för din räkning – men inte räcka de länge, gudnås!» 
<sec/>
»Herran välsigne dig, Pål, för den stora godhet du bevisar mig, ovärdiga!... Men hvar skulle jag få det taket?» 
<sec/>
»I stugan, som jag ärfde efter far och mor, på vårt lilla fiskläge. Visst är den, gud bättre så visst, mycket illa medfaren, för den har nu i fyra år stått utan någon rätt tillsyn; men jag skall nog se om henne så godt jag förmår! Jag har varit dit öfver i dag, och ett par gånger förut, för att ställa det i ordning; och se’n så fick jag just i dagarne hem ett par gamla vänner, som lofvat hjelpa mig att lappa om rucklet, så pass åtminstone att det blir skydd för regn och storm». 
<sec/>
Nu gret Nora högt: hennes hjerta svällde öfver både af tacksamhet och förödmjukelse vid tanken att den, mot hvilken hon hade handlat illa och lättsinnigt, så trofast och redligt handlade mot henne. »Pål, hjertans käre, gode Pål», stammade hon i djupaste rörelse, »jag har inte förtjent detta af dig!» 
<sec/>
»Jag tänker inte mer på detta sista, för ser du, Nora, det lönar inte att tänka på, utan jag minner mig i stället all den vänlighet och godhet, du visade mot mig, när jag första gången kom hit till Knäppen och ville sälja mina små ting. Då var du storligen beskedlig och hjertlig mot mig. Både du och gudmor och Lura också plåckade med mig hem mycket rart, som vi sedan hade stor lättnad och förnöjelse af och många glada stunder. Och vet du, Nora, bara för det, om inte för annat, att mor fick dricka så äkta rart kaffe, innan hon dog, är jag skyldig dig tack och skydd igen, så pass jag förmår ge det.» 
<sec/>
Här räckte Nora sin hand åt Pål, tryckte hans varmt och sade: »Tack och tusen tack, Pål, för alla de hugnesamma ord, du talat mig till tröst och lisa! Lofva mig nu bara ett endaste, så vet jag att det blir bättre med mig ... men jag törs knappt be dig om det?» 
<sec/>
»Hvad kunde det vara? Du känner så väl allt hvad jag tänker i den här saken», yttrade Pål med uttrycksfull röst, »att jag inte begriper hvad du nu fått i sinnet». 
<sec/>
»Bara det, Pål, om du möjligen kan, att du ville lofva mig att inte bära något hat till barnungen, för den är i alla fall oskyldig!» 
<sec/>
»Det, vet jag rätt nock», svarade Pål, »och det ger jag dig mitt ord på, att jag hvarken vill eller kan hata henne, kräket; utan tvertom skall jag, så långt krafter och förmåga nå till, arbeta för eder begge två .... Men hör du, Nora», återtog Pål efter ett litet uppehåll, »medan vi nu sitta så här i förtrolighet och tala med hvarandra, så säg mig en gång, för jag lyster veta det, om den uslingen aldrig ville begåfva dig med pengar till uppehälle åt barnet?» 
<sec/>
»Åh, jo visst», sade Nora, starkt rodnande, och fällde ögonen på sömnen, »visst ville han truga på mig pengar många otaliga gånger; men jag tyckte inte att jag var så dålig att jag behöfde låta betala mig för min egen skam». 
<sec/>
»Det var det bästa ord, jag någonsin hört af dig, Nora!» utbrast Pål, och en gnista af de gamla känslorna flammade upp i hans öga. »Det gjorde du rätt i, Nora lilla, stor rätt i! Och så länge jag förmår röra en finger, skall du aldrig ångra att du hade så pass heder i dig! Men han, han borde ha tänkt för dig och lemnat medel till någon – men han var en stor skälm, en riktig usling!» 
<sec/>
»Åh, käre Pål, du skall besinna att då, när han reste, visste jag inte hur illa det var med mig; och derföre, må du veta, kunde han inte blottställa mig i onödan och tala med någon». 
<sec/>
Pål teg. Han var för upprörd att tala vidare i ämnet, och bjöd alltså Nora godnatt, sedan han sagt henne att han om några dagar skulle flytta sakerna öfver till fiskläget, och sedan föra henne sjelf dit med barnet. 
<sec/>
Lura hade erhållit tjenst hos det nya traktörsherrskapet, och blef således qvar i huset, ehuru troligen icke med den beqvämlighet, som hon njutit i gudmors tid. 
<sec/>
Under de få dagar, hvilka föregingo afresan, plockade Nora tillsammans allt det lilla, hon kunde kalla sitt, jemte det icke synnerligen stora förrådet af matvaror, som fans qvar. Häruti bistod henne troget gamla Lura, hvilken icke var särdeles mån att så mycket som en brödkant skulle finnas qvar för det nya hushållet. 
<sec/>
Sjelf trugade Lura på sin kära, hederliga mamsell Nora, med hvilken hon tillbragt så mången god och lat stund, hälften af den penningeskatt, som hon insparat på sina årslöner. Denna skatt bestod af hela tjugu riksdaler, mest i »tre-dalrar», plåtsedlar och tolfskillingar, hvarföre det hela utgjorde en temligen ansenlig packa, hvilken, omlindad med en mängd klutar och gamla halsdukar, låg instucken i foten af en ullstrumpa, som åter i sin tur fått härberge uti en af gudmors gamla gröna halmhattar, slutligen försänkt till bottnen under allt skräpet i Luras kista. 
<sec/>
I början vägrade Nora rent af att dela en sådan mängd penningar, Luras enda stöd för hennes ålderdom. Men då hittade Lura på råd: hon skänkte dem till lilla Karin, åt hvilken hon stått fadder; och så vädjande till modershjertats partiskhet, fick hon sin vilja fram. Rörd och tacksam, emottog Nora penningarne och gjorde dervid ett allvarligt löfte att aldrig utan till barnets nytta, och då endast i yttersta behof, använda dem. 
<sec/>
Nu inträdde den siste oktober. Lura och Nora greto i kapp och räckte med en uttrycksfull nick i hvarje ögonblick handen åt hvarandra. 
<sec/>
Himlen gaf en klar höstdag, helt sakta plaskade vågorna mot Knäppens väldiga klippor; men likväl låg utöfver det hela en ödslig stillhet. 
<sec/>
Hvarje fläck, hvilken vi kunna kalla »vårt hem», har del i oss, liksom vi i den; och bandet, som gifver efter för att släppa oss ut, så långt vi vilja eller måste gå, springer dock sällan af, om det ej med våld slites sönder. 
<sec/>
Så, som i detta ögonblick, hade Knäppen med sin dystra omgifning aldrig synts hvarken för Nora eller Pål. Hon hade lefvat här från sin barndom. Han hade här funnit ett godt hem, då han ej sjelf ägde något. Begge voro derföre upprörda, Nora likväl mest – ty hvad gick hon nu att möta? Om Pål öfvergåfve henne, vore hon alldeles ensam, mycket mera ensam, tyckte hon, än på Knäppen, hvars klippor och förtroliga vågor gifvit henne hemmets skydd. 
<sec/>
Äfven mellan Lura och Pål var afskedet påkostande; men som Pål ännu hade något att afsluta med den nye värden, ville han komma tillbaka följande dagen, då de först riktigt skulle säga hvarandra farväl. 
<sec/>
Sjelfva resan var ganska gynsam; och sedan Nora tillbragt hälften af vägen med att gråta, sysselsatte hon sig under den andra med föreställningen om sitt nya hem. Pål sade då och då ett uppmuntrande ord, men var sjelf sysselsatt med för många och vigtiga tankar att särdeles kunna meddela sig. Just under denna färd kände Pål i fullt mått det stora ansvar, han åtagit sig; och ehuru han hvarken ångrade det eller skyggade tillbaka för de mödor, som uppfyllandet af hans löften komme att kosta, kunde han dock ej undgå att inse, det han troligen mången gång skulle slita ondt för att bereda både sina skyddlingar och sig sjelf bergning, i synnerhet som han ännu icke förmått uppgöra någon bestämd plan för framtiden, så mycket han än grubblat på en, hvilken fordom och ännu var honom kär, men hvilken likväl till en början icke kunde skaffa bröd åt så många. 
<sec/>
Medan Påls tankar så sväfvade omkring, nalkades båten till fiskläget, der tvenne personer, synbarligen väntande, stodo vid stranden. Vi återfinna uti desse begge ett par gamla bekantskaper, nemligen Elgen och Vatten-Lasse, hvilka under en tidrymd af fem år skjutit upp till fulländade unga sjömän, som i sina segelduksbyxor, blå tröjor, fladdrande långhalsdukar och blanka hattar se ogement ståtliga och kavaljerslika ut. Den tredje vännen, Pumpen, hade tagit hyra för långresa, medan Elgen och Lasse, hvilka begge innehade matros-värdighet, föredrogo att hemma tillbringa vintern, dels för att hjelpa de sina med fisket, dels ock för att på fiskläget få sprätta med sin elegans och sina månadspengar. 
<sec/>
»Nora lilla», sade Pål, visande åt stranden, »der stå mina begge goda vänner – var inte rädd, de ska nock visa dig all respekt och höflighet, gråt derföre inte nu igen, utan nicka åt dem!».... 
<sec/>
»Jag får be henne vara så mycket välkommen!» yttrade VattenLasse, antagande i röst och skick den möjligaste artighet, allt under det han ganska kruserligt intog en för balansen kinkig ställning och med ena foten på bryggan och den andra på båtens reling erbjöd sitt biträde vid urstigningen. »Var så god och räck mig näfven, så får jag hjelpa henne opp! Klif med foten på tredje stocken.... Se så, ja – gick det inte fint, säg!» 
<sec/>
»Och ge mig den lilla, så skall jag bära henne in!» sade Elgen, som för ingen del ville gifva sin vän efter i belefvenhet. 
<sec/>
Den stackars Nora tänkte på hvad hon var och huru hon uppfört sig mot honom, för hvars skull de unga sjömännen behandlade henne så välvilligt. Och just emedan det är felstegets helsosamma följder att jemt uppfinna nya förebråelser, måste Nora vid alla de tankar, som här sjelfmant inställde sig, beständigt torka tårarne ur ögonen. 
<sec/>
»Jag får så mycket be henne, min söta mamsell», utlät sig VattenLasse, medan de gingo tillsammans upp åt stugan, »att hon inte ger sig öfver! För, herre gud, när olyckan en gång är skedder, så är hon skedd och blir aldrig oskedd, om en så lefde i tusen år och tusen dar dertill! Och derföre, min fina mamsell, skall hon efter detta bara hålla sig rak, alldeles liksom en mast, som aldrig fått någon skavank, för här skall ingen göra ens så mycket som en min åt henne till försmädelse, det kan hon stötta sig vid!» 
<sec/>
Efter dessa ridderliga och hjertligt menade försäkringar, hvilka Vatten-Lasse ansåg för de mest lugnande Nora vid sin ankomst kunde få höra, lyftade han aktningsfullt på hatten, och vände derefter om till båten för att hjelpa Pål med urlastningen af lösgodset. 
<sec/>
Inne i stugan gick emellertid Elgen och vyssade lilla Karin upp och ned på armarne, liksom hon vid stark sjögång legat i en hängmatta, under hvilken rörelse han, allt till hennes behag, uppstämde en rask sjömanssång. 
<sec/>
Nu ankom det öfriga sällskapet. Och Nora visste aldrig huru hon skulle kunna tacka nog, eller på något sätt förklara hvad hon erfor. Hon hade tänkt, sig en svartrökt stuga, ruskig och kall, men fann i stället en nyrappad och varm, som, med hennes lilla husgeråd der prydligt uppstäldt, såg helt treflig och glad ut. De hvita väggarne voro af Vatten-Lasses händer prydda med ett slags vågor af rödkrita och bresiljeblått; och Elgen, som var snäll snickare, hade försett åtskilliga ställen med nya hyllor i stället för de gamla murknade; golfvet, i sig sjelft svart och något gropigt efter skolpallarne och salig Värningens eviga vandring med ungen och katkesen, lyste nu af fin och hvit skälsand: i det största som i det minsta visade sig att en vänligt vårdande hand här varit styrande. 
<sec/>
»Välkommen, Nora lilla, till min stuga!» sade Pål, men rösten var så kort och darrande, att Nora aldrig hört den sådan. Hon räckte honom handen, och han tryckte den länge och fast i sin; sedan gick han hastigt ut för att dölja den starka, nästan våldsamma rörelse, hvilken intog honom, då han nu, under sitt eget tak införde den värnlös och förnedrad, som varit ärnad till hans hustru, och den han så uppriktigt älskat. 
<sec/>
Såret i Påls hjerta aggade i detta ögonblick mer än det någonsin förut gjort; ty hitintills hade på det grymma slaget så många göromål och förströende tankar följt efter hvarandra, att han ej haft tillfälle öfverlemna sig åt sina egna känslor. Men nu var allt, hvad han för närvarande förmådde göra för henne, fullbordadt: nu skulle de skiljas, och intet hopp om något gladt återseende i framtiden mildrade saknaden af det förlorade. Ty komme han än någon gång till fiskläget för att se om henne och barnet, så vore de ju ändå icke mer än vänner för hvarandra, och kunde aldrig bli annat. Om än Pål icke nekade sitt hjerta att varmt ömma för Nora och i denna känsla förkläda kärleken, som genom smärtan att hafva förlorat henne mera ökats än minskats, så förbjöd honom likväl å andra sidan känslan af eget värde – hvilken hos Pål var temligen stark – att någonsin, efter hvad som skett, tänka på henne såsom sin hustru. 
<sec/>
För någon stund öfverlemnade sig Pål åt hela makten af en bedröfvelse, den han annars sorgfälligt sökte undangömma, allt af fruktan för åtlöje – ty att synas svag och blödig vid en sorg, som härflyter af kärlek, anses bland dessa naturens okonstlade söner så skamligt, att de ofta af blott instinkt visa ett lugn och ett mod, hvilket den mest ansträngande sjelfbeherskning knappt förmår efterapa. Känna, det göra de tvifvelsutan lika djupt som den bildade och förfinade mannen, men de bry sig ej med att omtugga sin egen smärta och lefva på den, tills efter längre eller kortare tid den blifvit utminuterad i så många små portioner att ingenting mera deraf återstår. 
<sec/>
Under hela lifvet behöll Pål sin trolösa Nora i trofast minne; men sedan han, såsom ofvanföre är nämdt, för denna enda gång hängifvit sig åt de hämmade känslorna, började han likväl snart öfvertyga sig att detta var något högst orätt, först af skäl att ingen sorg båtade, der ingenting mera stode att vinna, och sedan kunde det hända honom att han blefve till spe och begabbelse för klokt folk, i fall de märkte att han, vore en sådan »käring». Då Pål hunnit till denna punkt i bevisningen mot sig sjelf, var spelet redan att anse som vunnet. Han rodnade ganska starkt, och gjorde ett fast löfte inom sig att ingen skulle kalla honom en käring, NB. som ville ha knotorna i behåll. 
<sec/>
Och nu stålsatt mot »allt dumt tyg», trädde Pål med manhaftiga steg in i stugan, och lät sina blickar trotsigt och utmanande flyga från Elgen till Vatten-Lasse. Men ingen af dem syntes hugad att upptaga stridshandsken, der de, icke ens tänkande på Pål, i all sköns fredlighet gingo Nora tillhanda med anordnandet af den nya hushållningen. Vatten-Lasse rensade fisken till qvällsvarden, under det Elgen påsatte grytan, sköljde potäter, m. m. 
<sec/>
Vid aftonbordet, rikt besatt med torsk, kolja, potäter och rödlöks-sås samt hummer till desert, gjorde Nora »les honneurs» såsom värdinna och började derunder, uppvaktad af sina tre kavaljerer, så der temligen slå bort sorgen och i enlighet med VattenLasses goda råd hålla sig rak som en mast, hvilken aldrig fått någon skavank. Med egen hand slog hon i både aptitsupen, halfvan och »lilla perlan», och delade sig med så mycken uppmärksamhet och behag åt alla håll, att såväl Elgen som Vatten-Lasse råkade i verklig förtjusning. 
<sec/>
Slutligen började likväl unga mamsell Karin att genom ett temligen onådigt småpjunk, hvilket snart tilltog i styrka, att störa aftonnöjet. Nora ville då genast stiga upp; men häremot protesterade Vatten-Lasse helt och hållet. Sedan han behändigt skjutit vaggan fram till bordet, doppade han i hast ett stycke bröd i löksåsen, mjukade upp det så löst som en svamp, och lade sedan en liten portion deraf i snippen af sin näsduk, den han stack i munnen på den lilla, hvarefter han började vagga henne af alla krafter, tills hon somnade. 
<sec/>
»Var så god och gör sig inte så stort besvär!» bad Nora med något undseende. 
<sec/>
»Åh, strunt!» yttrade Vatten-Lasse. »När jag först gick om bord, var jag inte annat än kökspojke, och då fick jag lära mig att stoppa både kalkoner och gåsungar, och derföre har jag just som en liten vana, skall jag säga.... Men, Pål du, nu skall du – ja gu’ – ge oss en visstump, för glädjen står aldrig rätt i taket, utan att en sjunger, hvar och en efter sitt näbb! Börja du, Pål, för du var alltid en öfverdängare!» 
<sec/>
»Jo, det begrips!» sade Pål skrattande. »Men hvad skall det vara för en?» 
<sec/>
»Den deringa, du vet, om helga Ragnild!» förklarade VattenLasse. »Jag mins inte mer än den versen: 
<sec/>
»Ja ha, se det är visa, som heter duga!» instämde Elgen. »Låt henne bara nu gå af stapeln, min käre Pål!» 
<sec/>
»Nå, må göra då!» Och utan att vidare låta öfvertala sig, uppstämde Pål den begärda visan: 
<sec/>
Alla åhörarne tycktes med synnerlig uppmärksamhet följa såväl sången som de vackra orden. Och då Pål slutat, uttryckte Elgen sin djupa beundran i följande enkla komplimang: »F-n i min lilla låda, har du inte en röst, som justament kan smälta hjertat i en!» 
<sec/>
»Men kanske ändå att min söta mamsell ville höra något, som går på en annan trall?» utlät sig Vatten-Lasse, under det han med en viss älskvärd blygsamhet vägde upp och ned på stolen, och gaf några obegripligt insinuerande miner till Nora, som naturligtvis biföll. Nu började Lasse såsom förspel några små krumbugter med halsen, slängde ena halsduks-snippen öfver den andra och gaf slutligen sin otålighet luft i en glad och »mycket lustig» sjömansvisa, för hvilken han äfven skördade ett välförtjent beröm. 
<sec/>
Innan likväl glädjen, som nu stod på gränsen dertill, hann öfvergå i oljud, steg Pål upp från bordet, antydande att de ej längre borde hindra Nora från att lägga sig. Uppmaningen togs genast i akt; och sedan alla tre önskat henne »all trefnad med helsa och förnöjsamhet i hennes nya bostad», bjödo de godnatt och följdes åt. Under de få dagar, Pål skulle blifva qvar på fiskläget, bodde han hos Elgen, hvilken var rymligast logerad. 
<sec/>
I fordna dagar, då de tre raska ynglingarne såsom små pojkar lekte och brottades tillsammans, hade de om aftnarne brukat samlas vid stranden; och af gammal kär vana togo de äfven nu samma väg, allt under muntert glam. Men då de nu stodo der i höst-skymningen och betraktade himlen och vattnet för att sluta till morgondagens väder, tog Pål tillfället i akt att på ett kraftfullt och allvarligt språk be vännerne blifva ett värn för Nora, ty »så dåligt hvarken kan eller vill jag tänka om så hederliga piltar, som att j skulle genom ny förförelse trampa än mera ner henne i smutsen! Trodde jag det, så ville jag hellre mista ett öga, än lemna henne här». 
<sec/>
»Hör på, du», tog Elgen till ordet, »jag kan säga rent ut, ty det är inte att skäms för, sa’ Jon, att jag aldrig vet något nöjsammare än att glamma med en vacker tös. Men se, du skall veta, min käre Pål, att jag håller min peppar så god, som du din; och förrän jag på gement sätt trugar mig, till Noras bekantskap och vänlighet, vill jag segla in i gapet på en valfisk! Så pass vet jag att hvad en annan, och dertill ens bäste vän, anförtrott en, det får en inte nosa på, om en inte i all sin tid vill vara en usling och en skälm!» 
<sec/>
Efter detta Elgens afgörande och ärliga svar trädde Vatten-Lasse fram till yttersta kanten af bryggan; och i det han visade utåt sjön, sade han till de andra begge, som följde honom: »Elgen har talat som en karlekarl; men en hvar svarar för sig, och derföre, j piltar, pass nu på hvad j hör mig tala: Jag säger detta häringa, och det står jag vid i lust och nöd, i sjunka och i simma, att jag hellre vill sänka mig sjelf ner här i hafsens djup, än jag vill göra stackarn något ondt i tanke eller gerning! Nu är det sagdt – och en skälm och en käring den, som inte redeligen håller lofven!» 
<sec/>
Nu visste Pål att Nora icke kunde vara säkrare på en »obebodd ö», än hon var bland hans begge vänner. Och sedan han skakat hand med dem begge två, återvände de uppåt landbacken, utan att vidare språka om den saken. 
<chapter/>

<chaptername>TRETTONDE KAPITLET.</chaptername>
ETT PAR SMÅ MISSÖDEN AF VANLIGA SLAGET, MEN FINNER SNART UTSIGTERNA LJUSNA. 
<sec/>
Åtta dagar efter Noras emottagning i salig Värningens stuga, gick Pål om bord på en skuta, destinerad till Göteborg. 
<sec/>
Vid afskedet från sin fordna fästmö, hvilket ägde rum i Elgens och Vatten-Lasses närvaro, lofvade Pål att allt emellanåt skrifva henne till samt i allt, hvad han förmådde, vara henne till hjelp och stöd; och sedan han flera gånger tryckt henne i hand och bett henne alltid lita på honom, skyndade han bort, innan någon af de närvarande kunde skönja det våld, han gjorde på sig, för att hämma en tår, som nödvändigt ville fram. 
<sec/>
Nora fick icke följa honom ut. Men då vännerna vid bryggan skildes ifrån honom, kunde han ej afhålla sig från att säga: »Det är alldeles liksom kropp och själ ville ge sig i sär – men strunt, det går väl öfver!» 
<sec/>
»Ja, vars, gör det så!» tröstade Vatten-Lasse. »Bara du nu kommer ett stycke utanför Marstrand, så krypa de nog ihop igen, och se’n blir du åter qvick som en mört!» 
<sec/>
»Och lät oss, för ett och allt», inföll Elgen, »veta hur det går dig och om du stannar i Göteborg, för då träffas vi, som sagdt är, i mars!» 
<sec/>
»Jo jo men, ska j nock få spörja hur det vill hampa sig för mig... Och nu ajöss och tack och farväl för den här gången!» 
<sec/>
»Ajöss! Gud vare med dig ... ajöss, ajöss!» 
<sec/>
Vinden blåste frisk, snart vände skutan kring udden – och det lilla fiskläget med alla sina minnen, både från nu och fordom, var försvunnet. 
<sec/>
Efter halfannan timmas segling passerades Knäppen, men utan att påhelsas, ty vinden var för god att under den korta höstdagen skänkas bort. »Och se’n så» – sade skepparen, under det han, sittande vid styret, stundom brynte fällknifven mot de beck-glänsande långbyxorna, stundom lät den leka med lemningarne af en torkad fårbog – »är det ej stort bevändt med Knäppen nu, när gudmor är borta. Jag spår att sådant ’rummel-om’, som det var i hennes tid, blir det inte der i brådbraske». 
<sec/>
Och häruti fick han till stor del rätt. Ingen krögaremor i hela skärgården hade varit eller blef i sin väg så firad; och än i dag lefver minnet af gudmor på hvarje båtkarls läppar. Och lika säker som passageraren kan vara att vid förbifarten af Killingholmen få höra vidt och bredt omtalas huruledes den tappre Norberg under den 27 April 1807 med fyra kanonslupar slog ’Norrbaggarnes’ sju och tjugu, se’n de svurit på att innan aftonen gästa i Strömstad, lika säkert, som denna minnesvärda dat aldrig förglömmes, följer äfven vid första skymt af den bekanta krogen, hvilken har sitt läge halfväges emellan Sote-fjorden och Marstrand, en på samma gång munter och saknadsfull skildring af gudmor på Knäppen, denna perla för alla gudmödrar. 
<sec/>
Påls hela förmögenhet, då han en dimmig morgon anlände till Göteborg, bestod i ett par omgångar anständiga kläder och 5 riksdaler banko i penningar. Han hade visserligen under de sednare åren hos gudmor haft ordentlig lön; men i förhoppning att allt det lilla, som fans i huset, skulle blifva hans eget, hade han icke tagit ut den – och nu var den således »väck» med allt det andra. Om han äfven ägt sin lön i behåll, skulle han säkert delat den med Nora, men nu hade han endast kunnat lemna henne helt litet kontanter. 
<sec/>
Sedan Pål gått iland och uppsökt det qvarter, der han förra gången bott och der man åt för temligen billigt pris, snyggade han upp sig på bästa möjliga sätt, och gick sedan ut för att uppvakta herrar Lerberg och komp., i hvilkas bevågenhet han sist rekommenderat sig, och hvilka, såsom han trodde, helt säkert hållit det löfte de gifvit, nemligen att försöka skaffa honom någon plats. 
<sec/>
Olyckligtvis var det postdag, så att Pål omöjligen kunde få tala med någon af herrarne, hvarföre han till förödande af tiden gjorde en promenad utåt masthugget. Här ville händelsen att han träffade ett par gamla kunder från Knäppen, hvilka togo hand om honom och införde honom i ett särdeles muntert sällskap, som just då var samladt kring bordet i ett af det hedervärda värdshuset Sjöhästens rymliga, men qvafva rum. De orgier, Pål bevittnat på Knäppen, voro endast att anse som barnlekar i jemförelse med dem, hvilka han här i all deras afskräckande fräckhet nödgades öfvervara. 
<sec/>
Tio gånger ville han gå, men tio gånger drogs han tillbaka. Allt efter som än flere gamla kunder här anträffades, ville en hvar spandera på »lille Pål, som varit gudmors kelegris och som kunde slå i en sup och göra en smörgås mest så qvickt som käringen sjelf». Utom allt detta ville gubbarna hafva fulleligen besked om Noras äfventyr och »hur f-n någon kunnat vara så klipsk att lura gudmor», med mycket mera af samma slag, som naturligtvis plågade Pål på det högsta. 
<sec/>
Men detta märktes af ingen eller lades åtminstone icke märke till. Deremot hölls en noga räkning, om Pål ej ville draga i botten med såväl den ene som den andre; och då porter och varm punsch, tvenne drycker, hvilka voro Pål nästan obekante, beständigt omvexlade, blef slutligen hans hufvud så oredigt att han icke visste i huru mycket eller huru litet han besvarat alla de nyfikna frågorna. Men då han temligen sent på aftonen lyckats smyga sig undan från såväl de gamla som nya bröderna, gjorde han, med den lilla besinning han hade, qvar, ett löfte, det han också höll, att icke på mången god dag sätta sin fot inom Masthugget. 
<sec/>
Följande morgon vaknade han i ett tillstånd af dåsighet och olust, hvilket var honom alldeles främmande: hufvudet värkte, och han kände stor leda både för sig sjelf och hela Göteborg. Sådan som han nu befann sig, kunde han ej tänka på att gå bort, men tog ändå vid middagstiden upp den lilla guldkantade spegeln, som han ännu hade qvar, och rådfrågade den. Men sedan han noga betraktat sig, nödgades han tro den gamla vännens försäkran, att så »eländig» och »dormögd» som han i dag såg ut, gjorde han bäst i att icke visa sig för herrar Lerberg och komp. Vid detta bestämda utslag ångrade Pål sjudubbelt den förspillda tiden, ty dagen derpå var åter postdag, då han kunde vara lika säker att blifva afvisad som den föregående. Och tänk se’n (detta var en föreställning, som grymt straffade Pål för besöket på Sjöhästen) om patron Lerberg fått veta att han kommit hem rusig första aftonen han var i staden – patronen, som naturligtvis icke kunde veta att det var första gången i Påls lif ... nej det vore alltför hårdt! Så tyckte åtminstone Pål sjelf, ty han visste att han ej hade några anlag åt det hållet och att, om han också en gång gifvit efter för trug och böner, han likväl kunde motstå begge delarna. Bättre vore det ändå att icke vidare blottställa sig, än att trotsa på en styrka, som så litet varit frestad. 
<sec/>
Tredje morgonen inställde sig Pål åter med städadt utseende i det honom välbekanta huset vid Vallgatan, och denna gång var han så lycklig att få slippa in på kontoret. Med den siratligaste och artigaste bugning, Pål förmådde frambringa, helsade han de tre eller fyra unga män, som sutto der på grönklädda kullerstolar framför höga pulpeter och nådigt täcktes nicka åt Pål. 
<sec/>
Sedan han omkring tio minuters tid blifvit stående något framom dörren, utkom från inre rummet en lång blek-lagd herre, insvept i en fotsid nattrock af storrosigt kattun. Mannens utseende tydde ej på någon af dessa högmögende magnater, af hvilka den vackra handelsstaden har så många lysande exemplar: den gamle köpmannen såg rätt och slätt ut som en köpman; och ansigtet, ehuru af krämpor stämpladt med en viss grinighet, hade ingenting ovänligt eller högfärdigt i sina drag. 
<sec/>
»Min gosse», sade han, nickande åt Pål, »jag har helt och hållet glömt bort dig, helt och hållet! Hvad emploi skulle du emellertid önska dig – naturligtvis vill du väl komma i bod?» 
<sec/>
»Med förlof», svarade Pål, bugande, men utan någon förlägen tumning på hatten, »jag såge helst om jag kunde komma på en källare, eller så!» 
<sec/>
»Ja så, nå ja, du har en liten vana vid den rörelsen. Jag skall ge dig en biljett till källarmästare Svangren på östra Hamngatan – han torde kunna använda dig, eller i annat fall ge något godt förslag». 
<sec/>
Den gamle herrn skref några rader, gjorde sedermera Pål ett par frågor efter förhållanderne på Knäppen; och sedan han förklarat sig fullkomligt belåten med den ärlighet, Pål visat i handhafvandet af sterbhusets affärer, önskade han honom all lycka till vidare fortkomst och skänkte honom en 3 riksd. banko-sedel. 
<sec/>
Pål trodde sig förstå att allting med detta var afslutadt och att, huru det nu än ginge honom, han ej vidare kunde falla patron Lerberg besvärlig. Detta, så våga vi tro, var likväl ej den gamle herrns mening, ehuru han ej sade något vidare. Troligen tänkte han att Pål utan anmaning skulle söka upp honom, ifall han behöfde hjelp. Och han hade all anledning att så tro, emedan hufvudmannen för ett gammalt väl anskrifvet handelshus, i likhet med höfdingen för en clan – liknelsen är måhända icke så riktig, men vi veta i hast ingen lämpligare – utsträcker sin omsorg öfver alla, som befinna sig under hans skyddsmakt. Och är icke hela den lilla massan från kontorister och handelsbetjenter, från kaptener och skeppare ned till varfsfolket, båtkarlar och arbetare af alla slag, med hustrur, enkor och barn, liksom ett litet clan-samhälle. De äro den rike köpmannens tillhörighet: han, såsom öfverhufvudet, vårdar sig om dem, och säkert har ännu ingen sörjande enka, som förlorat sin make på hans fartyg eller under räddningen af detsamma, intet barn, som genom en lika händelse blifvit faderlöst, ingen trogen tjenare gått utan hjelp från hans dörr eller rönt bitterheten i ett afvisande utan deltagande. 
<sec/>
Men, vi återvända till Pål. 
<sec/>
Begrundande sina klena utsigter, men ändå vid temligen godt mod, vandrade han med herr Lerbergs rekommendation på fickan till östra Hamngatan och fick snart reda på det anvista huset. Pål fann rådligast att anmäla sig i sjelfva köket, der det likväl för tillfället tycktes vara en oerhörd brådska och sådant spring och korsande fram och åter att, om icke Pål varit så stadig i kroppen och synnerligast i fötterne, han flera gånger skulle blifvit omkullskuffad. Hans förfrågningar efter källarmästaren hvarken hördes eller besvarades af någon; men så mycket var det, att för hvarje knuff han fick, framflyttades han från dörren en aln eller par, till dess han slutligen befann sig uppe vid öfversta ändan och ändtligen ansigte mot ansigte med en stor frodig herre, som var sysselsatt att bispringa hushållerskan med förskäring, under det han allt emellanåt i myndig ton kommenderade hjelptrupperna. 
<sec/>
»Den deringe», tänkte Pål, »ser mig just ut att vara den rätte!» Och öfvertygad att så var, gjorde han, i afsigt att bli bemärkt, en mycket djup bugning. Försöket misslyckades likväl helt och hållet, hvarföre Pål, icke särdeles blyg utaf sig, tog till ordet: 
<sec/>
»Jag ber så mycket om ursäkt, men skulle inte detta vara herr källarmästarn sjelf?» 
<sec/>
»Jo, min vän», svarade denne, hvilande med förskärare-knifven, »hvarom skulle det vara?» 
<sec/>
»Jag har ett bref här från herr Lerberg, som jag så mycket ville be att få svar på!» 
<sec/>
»Ge hit!» 
<sec/>
Källarmästaren, som förmodat sig få någon af de indrägtiga beställningar, med hvilka hans gamle vän och kund köpman Lerberg ibland hedrade honom, men häruti såg sig bedragen, skakade något tvetydigt på hufvudet, då han lade ifrån sig biljetten och dervid lät sina blickar öfverfara Påls vackra och ärliga ansigte. 
<sec/>
Påls hjerta klappade fortare än vanligt: han önskade att källarmästaren kunde se honom i det innersta, ty då måtte han nog finna att han ej skulle göra så dålig handel, om han antoge honom. Men tyvärr sträckte sig icke källarmästarens skarpsynthet så långt, hvilket kunde slutas af svaret: 
<sec/>
»Du har en god rekommendation ser jag. Men här är folk nog förut, mer än jag kan använda; de löpa bara i vägen för hvarandra. Hvad var det annars för plats du åstundade – att bli uppassare kan jag tro?» 
<sec/>
»Nej, bevars», svarade Pål, något förnärmad af denna förmodan, »jag ville nock bli kypare!» 
<sec/>
»Kypare – har du då haft sådan tjenst förut, äger du vana vid de göromålen, och har du hedrande betyg?» 
<sec/>
»Några betyg har jag inte, om inte herr Lerbergs duga. Men han känner mig och vet att jag är både ärlig och pålitlig; och vana är jag väl inte heller utan, för jag har varit på Knäppen i öfver fem år!» 
<sec/>
»Knäppen» – upprepade källarmästaren förundrad, »hvad är det för ett värdshus? Det har jag aldrig hört omtalas.» 
<sec/>
»Nej, det kan allt vara! Knäppen ligger annars tre mil norr ut från Marstrand; och fru Larsson eller gudmor på Knäppen, som vi sedvanligt kallade henne, var alltid nöjd med mig. Jag skötte der både rörelsen och räkningarne och skref brefvena också!» 
<sec/>
»Utan tvifvel», sade källarmästaren med ett godlynt och muntert skratt, »är du en särdeles skicklig och kunnig person, då gudmor på Knäppen – ha, ha, ha, förbannadt lustigt namn – så der tog dig till sin högra hand! Men, ser du, min gosse, jag skall säga dig att det hafver sig helt olika att sälja bränvin och dricka på en krog i skärgården och att åtaga sig kyparebefattningen på en af de största källarne i Göteborg, och derför vill jag i all välmening råda dig att återresa till gudmor och vidare sköta hennes affärer». 
<sec/>
»Hon är nu död, annars hade jag visst inte varit här!» svarade Pål. 
<sec/>
»Nå, det är rätt ledsamt att dina utsigter tagit en så brydsam vändning. Emellertid är det icke möjligt att jag kan ta emot dig; ty för att uppfylla sin plats som kypare, fordras en färdighet, vana och klipskhet, som du icke kan äga – och jag är rätt ledsen att i denna sak icke kunna tjena herr Lerberg.» 
<sec/>
»Jag kan icke truga min tjenst på någon», genmälte Pål, »men annars tror jag att jag har så godt för att ta efter, att jag lätt skulle reda mig». 
<sec/>
»Möjligen på ett mindre ställe. Och efter som du ser mig ut att vara en hederlig gosse, så skall jag rekommendera dig till Drufvan, ett litet värdshus ute i gammel-sta’n. Gå dit du» – källarmästaren täcktes närmare beskrifva stället – »och helsa herr Klint från källarmästare Svangren, att i fall han har någon ledighet, jag menar det inträffar ofta nog, så kunde han vara god och på mitt ord taga emot dig! Se här herr Lerbergs biljett, visa fram den och säg att om jag haft någon plats skulle du ha fått den!» 
<sec/>
»Jag tackar ödmjukast», sade Pål, »men skulle det inte vara möjligt att få någonting skriftligt?» 
<sec/>
»Åh nej, det behöfs icke: när du bara helsar och säger som jag sagt, är det alldeles nog. Är du hungrig, gå då ner till bänken, så skall du få dig litet till bästa ... hör hit någon – gif gossen der en god portion pepparrots-kött och en tallrick buljong!» 
<sec/>
Efter dessa ord vinkade källarmästaren nådigt med handen, till tecken att audiensen var slut; och med en tacksam bugning drog sig Pål till nedra bänken för att emottaga bjudningen. Det var ändå 16 skillingars besparing; och dertill befans det framsatta så rundeligen tilltaget, att han på förhand såg att han ingenting behöfde för aftonen. 
<sec/>
Då Pål nedsteg från trappan till det hus, der hans andra förhoppning blifvit sviken, kom han att tänka på det gamla ordspråket efter ett godt mål: »nu äro vi glada och mätta». Men olyckligtvis kunde han ej i dess helhet tillämpa det på sig sjelf, ty ehuru han visserligen var både »mätt» och öfvermätt, var han likväl för ingen del »glad». Ännu hade han visst icke tappat modet – han hörde ej till de handfallne: dertill hade han för mycket af en rask sjöman och äfven en liten smula lefnads-filosofi, ärfd och förvärfd af salig far, hvars exemplariska tålamod i motgången aldrig öfvergaf Påls minne – men han funderade mer än vanligt och djupare än någonsin, hvilket allt var helt naturligt, då han enkom gifvit sig ut för att söka ett passande mål för sin verksamhet, och dessutom redan åtagit sig husfaderliga bekymmer. Fann han ej snart det förra, skulle de sednare blifva ganska tryckande, synnerligast som kassan, Lerbergska tillökningen inberäknad, icke särdeles länge, äfven i det billigaste qvarter, kunde förslå att lefva af. 
<sec/>
Följande morgonen begaf sig Pål ut på sin tredje vandring, och ställde nu kosan åt gamlestaden. Under en vår- eller sommardag skulle han varit förtjust öfver den sköna anblicken af så många vackra och stora trädgårdar; men nu var dagen kulen, vägarne smutsiga och djupa, och således i hög grad otrefliga. Emellertid var åsynen af »Drufvan», ett behagligt litet hvitmåladt hus, med sina röda gardiner och sina gröna till hälften undanskjutna jalusier rätt inbjudande. Allt det yttre, gården med sina träd, trappan och den nyss sandade förstugan, allt syntes trefligt. Men så snart Pål hunnit sätta foten i denna samma förstuga, öfvertygades han, att det icke, för tillfället åtminstone, var så trefligt der inom som utanför. 
<sec/>
Från den öppna dörren till skänkrummet hördes ett dundrande larm, och Pål såg en medel-ålders liten undersätsig herre, af ovanlig kort växt, sysselsatt att med en rotting, nästan lika lång som han sjelf, obarmhertigt prygla en pojke och slutligen gifva honom en spark samt en anvisning på dörren, hvarvid den lille herrn, utom sig af raseri, tillstadde den bestraffade att skyndsamt packa sig ur huset, en befallning, den gossen icke tvenne gånger lät säga sig. Men i det han sprang utför trappan, ropade han med full hals att han skulle så skämma ut källarmästarn att han aldrig mer finge något folk. 
<sec/>
Pål tyckte sig göra bäst att hålla sig i skymundan, tills herr källarmästaren fått svalka sin hetta; och deruti gjorde Pål troligen väl. 
<sec/>
Hviftande sig med näsduken öfver pannan, sprang herr Klint upp och ned i rummet, stillande sina upprörda känslor stundom med att kullkasta en stol och stundom att med foten gifva fart åt något i vägen kommande föremål, och under tiden mumlade han oupphörligt för sig sjelf: »Sakramenskade slyngel ... hm, hm ... odjur ... hm – tre buteljer madera! Hm ... karnalje ... kjortelbyke – men jag skall, hm, hm ... jag skall hålla er tummen på ögat!» o. s. v. 
<sec/>
Slutligen inträdde ett lugnt ögonblick. Herr Klint sjönk ned på en stol, och nu varseblef han Påls hufvud bakom dörren. »Hvem der?» röt han till. »Är det någon som lyssnar!» 
<sec/>
»Visst inte, med vilja åtminstone!» svarade Pål, som nu skyndsamt trädde in och framförde sitt ärende, hvarvid såväl den skriftliga som muntliga rekommendationen omnämdes. 
<sec/>
»Hörde du icke den der junkerns hot, som nyss sprang ned för trappan, eller kanske hörde du det ej?» frågade herr Klint och betraktade Pål forskande. 
<sec/>
»Jo, nog hörde jag det alltid!» 
<sec/>
»Och du blef ej skrämd – du törs ändå erbjuda din tjenst?» 
<sec/>
»Det vågar jag på; och skulle herrn vilja ta emot mig, tror jag inte att herrn skulle få skäl att bli missnöjd med mitt uppförande!» 
<sec/>
»Nå, efter du just kommer liksom du vore kallad», svarade herr Klint, torkande sig med näsduken, »så skall du få vara qvar här en vecka på prof. Jag har nu haft tre eller fyra slynglar efter hvarandra, men innan profmånaden eller profveckan varit till ända, har jag för något skurkstreck nödgats köra bort dem. Likväl är de karnaljernas otacksamhet ett vidunder af all möjlig otacksamhet, ty jag bemöter dem alltid väl, mycket väl; men det fins vissa saker, som jag ej tål, och dem vill jag genast säga dig, på det du må taga dig till vara för dina företrädares ändalykt.» 
<sec/>
»Ja, det är mycket bra, när en förut får besked om hur det skall vara, för då vet en hvad en rättar sig efter!» svarade Pål, och gick ett steg närmare för att afhöra de förhållnings-order, som hans tillkommande husbonde var sinnad att gifva honom. 
<sec/>
Herr Klint satte sig emellertid till rätta på stolen, slog benen i kors öfver hvarandra och började sitt föredrag: 
<sec/>
»Först och främst har du väl inga bekantskaper, som stryka omkring här för att passa på tillfälle att, medan de låtsa tala med dig, stjäla bort hvad som kan ligga framme?» 
<sec/>
»Nej, bevars!» försäkrade Pål. »Jag känner bara något sjöfolk ute i masthugget; de veta ej hvart jag flyttar, och lika nöjd är jag att de få fatt i det, för jag är inte road af att supa och svirra. Men annars är det allt så ärligt folk att de inte ä’ några tjufvar!» 
<sec/>
»Det är jag icke lika säker på, och du gör väl i att aldrig söka sådana der bekantskaper, eller några bekantskaper alls, ty göromålen ge tillräckligt både förströelse och nöje och stundom också drickspengar till en glad söndag, en eller två gånger i månaden. Men hvad jag, nu vidare vill förklara dig mitt hat till, och hvad du synnerligen skall taga dig i akt för, är allt hams med uppasserskorna!» 
<sec/>
»Åh ja, de ska allt få vara i fred för mig!» 
<sec/>
»Icke heller tål jag att du för öfrigt har något maskopi med dem, jag menar att du icke skall låta narra dig att lemna ut punsch eller vin och mera sådant, som de äro galna efter – du förstår?» 
<sec/>
»Ingen droppe skall jag lemna ut utan befallning!» 
<sec/>
»Godt! Vidare tål jag ej den ringaste osnygghet eller oordning; och till förekommande häraf fordrar jag att du såsom kypare tillika skall vara ett slags – jag menar ett slags öfver-öga, nemligen att du skall ha ögonen på allting och för allting, dito öra; och kommer du då under fund med något, som icke är riktigt, så säger du mig genast till!» 
<sec/>
»Ja, om jag ser att något uppenbart eller hemligt går till med orätt, så vill jag visst inte förtiga det. Men att leta ur folk eller, såsom en säger, spionera och sådant der, det är jag inte stort hemma med, för det har jag alltid tyckt vara bara dålighet!» 
<sec/>
»Jag sa’ ej att du skulle spionera, endast hålla ögonen öppna; och jag är nöjd med ditt svar i det fallet, ty du ser så pass ärlig ut, att jag tror dig om att hålla ord. Och nu har jag blott det tillägget, att i fall jag finner dig duglig, så att jag kan behålla dig, betalar jag en hederlig månadspenning. Blir jag deremot icke nöjd, så får du prygel och sedan kör jag bort dig, såsom du såg jag gjorde med den der fähund, som nyss sprang». 
<sec/>
»Villkoren ä’ oklanderliga allihop», sade Pål, »utom det sista; men det är väl så godt jag i förhand säger ifrån att jag inte går in på det deringa med pryglet – så’nt ta vi skärgårdsgossar aldrig emot på landbacken; om bord är det annat slag: der går det liksom efter lag och rätt, och är ingen skam vid att ha känt på daggen. Men annars fick jag så pass stryk, när jag var pojke, att jag nu vet mina skyldigheter.» 
<sec/>
»Så så, du talar ur den ton!» 
<sec/>
»Jag talar bara rena sanningen, och det är den: att jag vill tjena herrn ärligt och troget, och se på herrns bästa, liksom det vore mitt eget, eller ändå litet närmare; men försöker herrn att ta till käppen, då går det inte godt!» 
<sec/>
»Besynnerligt tal det der, min gosse! Men efter du är så öppenhjertig, så säg mig då hvad du kunde företaga dig, i fall jag, din husbonde, funne lämpligt att låta dig göra bekantskap med den här gode vännen?» Källarmästaren visade på sin rotting. 
<sec/>
»Jag gjorde ingenting annat, än att jag bara toge den ifrån herrn». 
<sec/>
»Och vet du, hvad du då gjorde – förutsatt att du kunde taga den, hvarpå jag mycket tviflar – jo, öfvervåld på din husbonde, ett brott, som enligt våra goda lagar på ’landbacken’ straffas med största stränghet. Har du läst tjenstehjons-stadgan, min gosse? Hvarom icke, så roa dig med den vid lediga stunder!» 
<sec/>
»Jag är inte mycket hemma i de der plakaterna», svarade Pål; »men de må nu låta så eller så, är det ändå för visso säkert att jag inte går in på att ta smörj! Deremot om källarmästarn inte är nöjd med mitt uppförande, så säg baraste ett halft ord, och jag flyttar utan prut. Men kunna vi inte vara ense på det sättet, så är det inte värdt att tänka på alltihop, för jag vore sämre än en hund, om jag underkastade mig det andra villkoret, när jag inte ondt gör, utan redligt och ärligt handlar med allt, som blir mig anförtrodt.» 
<sec/>
Denna fasthet och tillförsigt slog an på herr Klint, som, ehuru känd för en svår husbonde och väldig slagskämpe, likväl hade rykte om sig som hederlig karl och nu rätt väl förstod att skilja mellan en oförskämd skrytaktighet och en bestämdhet i lynnet, hvilken vid närvarande fall kanske lika mycket var en medfödd provins-egenhet som naturlig afsky för ett slafviskt kroppsstraff, då detta stod utom den subordination, der det upphörde att vara skam: ehuru Pål sjelf aldrig varit ute till sjöss »i stor mening», var han dock så införlifvad med hela sjöväsendet, att han säkerligen om bord med lika orubbligt lugn skulle underkastat sig en bestraffning, rättvis eller orättvis, som han här ståndaktigt vägrade att på sådant villkor antaga tjensten; ty ur hans hufvud kunde ingen fördrifva den meningen, att rapp på landbacken var en skymf, som ingen skärgårdsgosse borde fördraga, helst då derom underhandlades på förhand. 
<sec/>
Herr Klint, som märkte sig vara på väg att göra en god fångst, lät genom en behändig vändning i samtalet den kinkiga punkten förfalla; och efter något samspråk hit och dit afgjordes att Pål skulle emottagas på Drufvan och redan samma dag flytta till sin nye husbonde, hvilken jemte källare- äfven förenade värdshusrörelse. 
<sec/>
Och alltså stod Pål åter inom disken. 
<sec/>
I början förekom honom skillnaden mellan hans befattning här och på Knäppen något villosam. Men innan första veckan var slut, tyckte han sig rätt hemmastadd i det vackra skänkrummet och i sitt långa blåa förkläde. Han var ensam om bestyret vid skänken; ty ehuru källarmästaren var mån om att hafva vackra jungfrur till uppasserskor, ville han dock icke hafva någon skänkmamsell, men ej heller mer än en kypare. Uppvaktningen för öfrigt, såväl i källarsalen som i det egentliga matrummet, bestriddes af nymfer. 
<sec/>
Både första, andra och tredje veckan gick utan att hvarken Pål eller herr Klint erinrade att proftiden längesedan var förfluten. Och i händelse det än icke varit källarmästarens mening att behålla Pål för längre tid, så beslöt han sig likväl utan tvekan dertill, då han en vacker dag blef vittne till en liten händelse, som fullkomligt stadgade hans goda tankar om sin nye kypare. 
<chapter/>

<chaptername>FJORTONDE KAPITLET.</chaptername>
SKRIFVER BREF; BLIR SEDAN I TILLFÄLLE ATT YTTERLIGARE RIKTA SIN ERFARENHET, OCH HÄPNAR ÖFVER »DRUFVANS» HERRLIGHETER. 
<sec/>
Jungfru Jeannette, den utmärktaste af husets unga damer, såväl i skönhet och klädsel som fåfänga och sturskhet, hade redan från första dagarne visat Pål en liten vänlighet, hvilken efter ett par eller tre veckor blef än mera talande. Då Pål, med Noras bild i hjertat, emellertid förblef orörd och dessutom i detta hänseende hade något tröga fattningsgåfvor, slöt jungfru Jeannette att han antingen var det komplettaste dumhufvud eller också af stock och träd. Ja, han måtte väl rent af varit huggen ur berget, då han kunde se den godhet, som hon – hon, hvilken kunde efter behag befalla öfver värdshusets unga bordgäster och med en blick, ett småleende vira dem liksom en silkesduk om fingrarne – visade honom, kyparen, skärgårds-kavaljeren, och likväl förblifva känslolös. 
<sec/>
»Åh nej, det kunde icke vara så, hvarken det ena eller andra! Han var för blyg: han vågade icke tro sin lycka!» Sådant hade sannolikheten för sig; och till en liten tid fann Jeannette detta roligt nog. Men ehuru hon för egen del tyckte om att spela alla slags roler, allt efter omständigheterna, älskade hon likväl icke – då hon sjelf ville eröfra – några långvariga belägringar, emedan de retade och tröttade hennes tålamod. Och Påls enfaldighet, enär den gick längre än den roade henne, blef odräglig. 
<sec/>
Huru det nu egentligen förhöll sig med orsaken, kunde ej nekas att ett motstånd fans; och Jeannette, som under de sista dagarne gifvit endast snäsande svar åt sina mest förtroliga bekantskaper, föresatte sig nu allvarligt att öfvervinna detta motstånd och till en början söka en utväg att pröfva Påls känslor. Hon ville gå in till honom vid något tillfälle, då han var ensam, och tigga af honom ett par halfbuteljer likör, dels emedan hon hade särdeles förkärlek för denna dryck, dels och hufvudsakligen derföre att hon under den lilla striden härom finge en passande lägenhet att utveckla sina behagliga gåfvor, såväl i ord som i ställningar, en lek, hvilken utan tvifvel skulle sluta med en dubbel seger: likör-buteljerna och Påls hjerta. 
<sec/>
Det var en tidig morgonstund innan ännu någon gäst hunnit anlända, som Jeannette fann lämplig att välja till sitt försök. Och medan Pål var sysselsatt att inom sitt lilla område ordna buteljer, flaskor och glas, hoppade jungfru Jeannette in med en servett på armen, för att visa källarrummet den aldrig förut visade artigheten att damtorka detsamma, en befattning, som vanligen tillkom någon stjerna af lägre ordningen. 
<sec/>
Onekligen var Jeannette en vacker och näpen värdshusflicka, men i dag var hon mer än vanligt söt och intagande. Hennes ljusbruna, glänsande hår låg i en behaglig rundning intill den fylliga, friska kinden, och en längre lock bakom hvardera örat nedföll på den hvita halsen, lekande i florsschalettens lätta skyar. På den gröna skott-tygs-klädningen, som skickligt uppfyllde ändamålet att på en gång täcka och visa de vackraste former, tog sig det korta kattunsförklädet särdeles lysande ut, i synnerhet som det upphöjdes mot den dunkla skuggan af en i flera hvarf nedhängande svart hårkedja, hvilken Jeannette bar troligen lika mycket af behagsjuka, som för att hafva någonting hvarmed hon kunde sysselsätta sina skäligen vackra händer. 
<sec/>
»Godmorgon, herr Pål!».... När de unga damerna på Drufvan voro vid godt lynne, fick Pål vanligen heta herre. Dessemellan vankades det äfven andra titlar; men han höll till godo hvilken som helst, ty onekligen hade han mycket fördrag med det vackra könet. 
<sec/>
»Godmorgon, jungfru Jeannette – jag hör på rösten att det är hon!» Pål stod sysslande framför de fullsatta hyllorna i glasskåpet, följaktligen med ryggen vänd åt Jeannette. 
<sec/>
»Fy, sådan oartighet, skall han inte vända sig om.... Det är grufligt kallt i dag!» Och jungfru Jeannette började med mycken lätthet och naturlighet att huttra och frysa. 
<sec/>
»Och jag sköt nyss spjellet!» yttrade Pål och vände sig nu mot den sköna. 
<sec/>
»Det är ändå jemt och nätt detsamma som att elda för skatorna, skall jag säga honom, min käre herr Pål! Hvarenda kakelugn i hela det här rucklet duger till ingenting; ty källarmästarn är mycket för snål att låta laga dem, innan de sjelfva ramla ner». 
<sec/>
»Jungfru Jeannette skulle sätta på sig en ullschal i stället för den der lille tunne trasen, så blefve hon nock varm!» 
<sec/>
»Jo, det vet jag visst – då skulle jag just riktigt förkyla mig! Om jag inte så här härdade mig, hvad ville det bli, när jag springer fram och tillbaks öfver gången med tallrickarne! Jag kan väl inte då släpa en schal med mig heller, och hade jag den också på mig, måste jag ju frysa rakt ihjel, om jag sedan komme ut i stränga kölden utan schal». 
<sec/>
»Ja, det är allt sant!» sade Pål. »Men jungfru Jeannette skulle ha en klädning, som ginge högt opp i halsen, en så’n, som hushållerskan har?» 
<sec/>
»Usch, den otäcka käringen – då skulle hon säga att jag tagit modet efter henne! Nej då vill jag hellre frysa, än unna henne den glädjen.... Men hvad är det för något, som herr Pål har i håret ... minsann, är det inte en kork – ser man bara på: det blir både kork och korkskruf! Han har så vackert och lockigt hår som sjelfva juden Isaksson, som plär vara här ibland». 
<sec/>
»Tackar för äran, men annars är jag inte stort trakterad af liknelsen, för jag vill gerna se ut som en kristen menniska!» 
<sec/>
»Ja, det skall minsann ingen misstaga sig på!» skrattade Jeannette med fyllig röst, under det hon muntert ref omkring i Påls vackra hårlockar, hvilket dock tjenade till platt ingenting; ty Pål lät henne väl hållas, efter som det roade henne, men tyckte att hon var fasligt ostyrig och barnslig till att vara »gamla menniskan». 
<sec/>
»Pass på nu, herr Pål!» sade Jeannette, skälmaktigt blinkande med sina klara, blå ögon, ty hon fann tiden vara inne att börja sjelfva hufvudanfallet. »Jag ärnar snatta någonting ifrån honom».... 
<sec/>
Och härvid gjorde hon hastigt en liten sväng från sin position utom disken, så att hon kom inom densamma och var derefter med ett par lätta hopp uppe på midten af den trappa, som Pål begagnade, då han skulle nedtaga något från de öfre hyllorna. 
<sec/>
Sedan Jeannette visat sig i åtskilliga behagfulla ställningar, alla vittnande att hon måtte ägt naturlig fallenhet för den akrobatiska dansen och att, i fall händelsen kastat henne i en lindansar-trupp i stället för i ett värdshus, hon säkerligen skulle fyllt sin plats såväl på ena som andra stället, började hon balansera upp och ned och låtsade flera gånger vara på väg att falla, allt i afsigt att få Påls biträde. Slutligen valde hon ett slags halfcirkel, hvilken formerades derigenom att hon höll kroppen något lutad åt venster, för att lägga handen öfver Påls ögon – han skulle naturligtvis icke se hennes lilla nätta skälmstycke – under det hon sträckte högra armen uppåt öfversta hyllan, lagom högt belägen för att låta henne, stående på ena tåspetsen, med handen nå det fynd, som hon ville göra. 
<sec/>
Pål såg ej på denna lilla lekfulla manöver, ty hans ögon voro helt och hållet upptagna med att genom det lätta gallret af Jeannettes hand betrakta hennes fina, nätta fot, innesluten i den hvitaste strumpa och näpnaste lilla saffians-sko. Pål, som hittills aldrig kommit att tänka på att en fot kunde vara något mer eller mindre än ett ting att gå och stå på, hvaruti således ingenting vackert eller behagligt kunde vara – ty Noras fötter, vanligen gömda i stora, grofva känger, hade härutinnan ej lemnat honom någon upplysning – fann det alltför underligt, ja alldeles obegripligt, att en fot kunde se så ut, och vara så liten och fin se’n. Men nu uppsprang hastigt i hans minne sagan om Cendrillons sko; och tyckande sig se denna lifslefvande framför sig, var det honom omöjligt att afhålla sig ifrån att varligt med handen stryka öfver dess glänsande yta. 
<sec/>
»Sådan skälm – blygs han inte!» sade Jeannette i en ton, som skulle låta onådig, och gaf honom ett lätt slag på munnen. Men Pål, alldeles okunnig om tillvaron af handkyssning, lät inviten passera obemärkt och fortfor att vara med sina sinnen der han var, tills Jeannette, hållande en halfbutelj likör i hvardera handen, med ett lätt hopp flög ned från trappan. 
<sec/>
»Se», sade hon och stoppade in sitt byte i förkläds-fickorna», »är inte detta för näpet! De få precist rum – jag ser just ut som de gamla damerna i pocher». 
<sec/>
»I hvadför något?» frågade Pål. 
<sec/>
»Ack, ni enfaldiga skärgårds-gåsar!» utbrast Jeannette, glädtigt härmande den långdragna skärgårds-dialekten, på hvilken det heter »våre gåsar» i stället för våra gossar. »Ni har då aldrig hört någonting, som vi annat folk vet! Men Pål skulle en gång följa med mig på en maskerad, så skulle han få se både pocher och andra underligheter: herdar och herdinnor, greker och grekinnor, ryssar och pajaser och turkar och riddare och turkinnor och negrinnor och allt hvad en nånsin kan räkna opp!» 
<sec/>
»Det måtte allt vara fasligt nöjsamt det der!» yttrade Pål, lifvad vid tanken på så många under. »Nog har jag hört talas om så’na der roligheter, men sett dem har jag aldrig – men skråpuksansigten, det har jag sett!» 
<sec/>
»Usch, så dum han är! Kan han inte säga masker.... Men hör på, skulle vi inte komma öfverens om att gå tillsammans på nästa maskerad? Den blir nu om söndag fjorton dagar till, och då kunde vi kläda oss till herde och herdinna!» 
<sec/>
»Jag tror nock att det skulle lika sig bättre, om jag gjorde mig till turk!» menade Pål. 
<sec/>
»Det går också an: jag ser bestämdt att den röda turbanen skulle komma att kläda Pål – och hvad jag se’n skulle bli söt som turkinna! Jag vet hvar man får hyra kostymer, och jag skall ställa om alltihop, i fall Pål vill.» Jeannette tyckte det naturligtvis vara öfverflödigt att nämna det hon, såsom vanligt, ärnade lemna bestyret om sin egen drägt till någon af sina älskare, som ansågo sig alltför lyckliga att med sin tid och sina penningar få betala en liten grace af den nyckfulla herrskarinnan, i hvilken nästan samtlige värdshusets yngre gäster voro alldeles förryckta. 
<sec/>
»Men kommer det bara inte att kosta för mycket pengar?» frågade Pål, med tanken på Nora och den lilla. 
<sec/>
»Lappri, inte blir det stort! Men vi få vidare talas vid i afton – nu måste jag springa min väg». Och Jeannette, som trodde segern vara fullständig, ville verkligen skynda upp på sin kammare att förvara bytet, ty hon kunde hvarje ögonblick möta källarmästaren. 
<sec/>
»Vänta, vänta!» ropade Pål. »Jeannette glömde att lemna tillbaks buteljerna». 
<sec/>
»Hvarföre skulle jag lemna dem tillbaka?» frågade Jeannette skrattande, och såg dervid på Pål så vänligt och så skälmaktigt, att han ovillkorligt, såsom hon en gång hade förmodat, måtte vara huggen ur berget, om han nu kunde emotstå henne. 
<sec/>
»För det att jag ansvarar för dem, ser hon!» 
<sec/>
»Jo, det var ett skäl, det – han är för tokig!» Och Jeannette låtsade ännu le. 
<sec/>
»Se så, gyckla nu inte längre, jungfru Jeannette, utan tag hit – vi hindra oss begge två!» 
<sec/>
»Men Pål måtte väl skäms för att på allvar nämna ett par fattiga halfbuteljer – hvad är det för strunt att fordra igen!» 
<sec/>
»Om Jeannette inte vill lemna dem, så betala dem då!» återtog Pål. 
<sec/>
Nu trodde sig Jeannette förstå honom. »Åhå», tänkte hon, »han är ändå inte så alldeles enfaldig heller som han ser ut, vår skärgårdsgåse!» »Nå», sade hon, »hur mycket skulle de då kosta?» Hon gissade en kyss för hvardera, men hade på förhand beslutit att pruta och icke gifva mer än en för begge. 
<sec/>
»De kosta som vanligt: en banko stycket». 
<sec/>
»Tvi, f-n», utropade Jeannette, i högsta grad uppbragt öfver den ringa framgången af sina bemödanden, »att han kan vara så gemen och vilja att jag skall betala ett par eländiga likör-buteljer, och inte en gång det, utan bara halfbuteljer – skäms han inte för att vara så snål!» 
<sec/>
»Men, gudbevars, jungfru Jeannette, det är ju inte mina!» invände Pål fogligt. 
<sec/>
»Så mycket dummare är han ... men jag lemnar inte buteljerna!» Och Jeannette var redan på språng, då Påls hand temligen kraftfullt lade sig på hennes arm. 
<sec/>
»Om jungfru Jeannette inte vill lemna buteljerna, så tar jag väl dem då!» Och nu börjades en ganska hårdnackad strid: å Påls sida för att återfå hans patrons röfvade gods, å Jeannettes: till bibehållande af hennes ära, hvilken hon ansåg på dubbelt sätt förnärmad, i fall hon förlorade segern både öfver Pål och i afseende på buteljerna. 
<sec/>
»Var så god och envisas inte nu längre», bad Pål; »för bestämdt och utan prut skall jag ha mina buteljer igen! Jag vill inte gerna ta hårdt, annars kunde jag längese’n haft dem». 
<sec/>
Sista ordet hade knappt halkat öfver Påls läppar, då dörren öppnades och källarmästaren sjelf stack in hufvudet. 
<sec/>
Nu fick scenen en annan förändring. Pål bekom utan svårighet begge buteljerna, men derjemte af den från nymf till furie förvandlade unga damen öfver örat ett slag, som i färdighet och kraft kunde jemföras med en dylik manlig manöver. Medan det ännu susade för Påls örhinna, rusade Jeannette ut, af alla krafter skrikande att dummare »gåse» aldrig klufvit näbb – han begrep ju icke så mycket som en lek en gång! 
<sec/>
Herr Klint skrattade, så att tårarne i stora perlor runno utför kinderna. »Ta mig böfveln, min käre Pål», sade han, tryckande begge händerna för den gungande magen, »är du inte en sakramenskad duktig pojke! Hon ville, min själ, knipa ifrån dig två likörbuteljer, ser jag; och du stod på dig tappert! Men hade jag varit i ditt ställe, så hade jag betalt örfilen, helst jag mins du, första gången vi taltes vid, förklarade att du aldrig tar emot stryk.» 
<sec/>
»Asch», sade Pål, och slängde håret ur pannan, »det var ju inte annat än ett qvinnfolk, och det är inte för en karl att mäta sig med!» 
<sec/>
»Det kan du ha rätt i! Emellertid, för att visa dig att jag sätter värde på ärlighet, så se här».... Källarmästaren upptog sin sedelbok och räckte Pål en helt ny etta. 
<sec/>
»Nej, tack», sade Pål och sköt sedeln tillbaka, »det är något, som jag inte förstår mig på, att ta betaldt för det jag gör min skyldighet. Men tycker herr källarmästarn, när månaden är slut, att jag gjort mig förtjent af någon godhet, så vet jag att jag får så mycket hederligare aflöning». 
<sec/>
»Du är mig en rolig kurre, du!» Källarmästaren stoppade ner sin sedel och gaf Pål en nick, som tydligt tillkännagaf att han icke var missnöjd med hans vägran. 
<sec/>
Och när månaden åtta dagar sednare var ute, fick Pål verkligen en vida större aflöning än källarmästaren brukade ge sina kypare, och vida större än Pål gjort sig förhoppning om. 
<sec/>
Vid samma tillfälle nämdes äfven några ord om en ordentlig städsel för nästa år. Men Pål upptog icke detta ämne; ty ehuru hans plats var så bra han kunde önska sig, hade han dock för våren och sommaren en annan plan, för hvilken vi längre fram få redogöra. 
<sec/>
Sedan Pål om aftonen kommit i ro på sin kammare, började han öfverväga med sig sjelf, antingen han skulle aftaga något penningar för den der maskeraden, som Jeannette så lockande beskrifvit, eller skicka alltsammans till Nora. Saken tålte besinning; men ju lifligare uppträdet i källarrummet sväfvade för Påls minne, ju mer kände han sig öfvertygad att i det förhållande, som nu fans emellan honom och Jeannette – och det var mera surt än sött – skulle hon visst icke förnya förslaget. Ej heller ville han sjelf göra det; och ensam kunde han väl icke ha så roligt bland allt det der främmande, utklädda folket! På andra sidan stod deremot Nora och den lilla; och strängt räknadt, voro penningarne visst icke flere än Nora behöfde till att lefva af en månad – ty till half-sulning af ett par stöflar måste han ändå taga ifrån. Såväl det lilla, han haft öfver af reskassan, sedan han gjort liqvid i sitt första qvarter, som de 3 r:dr b:ko, han fått af herr Lerberg, hade blifvit använde till inköp af tvenne nödvändiga lyxartiklar, nemligen en paraply af blått bomullslärft och en grön bombasins-väst: Jeannette hade ju varit nära att kikna af skratt, när han om söndagarne kom utstyrd i sina anspråkslösa skärgårdsvästar, hvilka naturligtvis icke kunde skryta med en göteborgs-västs eleganta snitt. 
<sec/>
För framtiden tänkte Pål vidare: »Då lönen blir litet påökt, skall Nora alltid ha hälften, och hälften skall jag lägga ihop till kläder». Kläderna, som han hade, vore bra nog, både hela och snygga men Pål var icke känslolös för nöjet att en gång få gå i bonjur – det skulle nog klä’ honom! 
<sec/>
Slutet på öfverläggningen blef följande bref: 
<sec/>
»Käraste Nora! 
<sec/>
Det har, gudskelof, gått mig rätt bra i handom, sedan jag kom hit till Göteborg. De första dagarne var det allt litet grand motigt; men se’n blef det bra, och nu har jag varit jemt en månad anställd som kypare här ute på Drufvan, för så kallas ett värdshus här, som ligger ute i gammel-sta’n. 
<sec/>
Min husbonde är en mycket argsint man, som jag såg genast jag kom hit; men jag har förstått att ställa mig med honom, så att jag inte har ondt af hans sinne: tvertom är han hederlig mot mig på allt vis. 
<sec/>
Jag skickar dig här innelyckt det mesta af min första månadspenning, och det gör jag alldeles utan afsaknad, för jag fick till skänks 3 r:dr b:ko af patron Lerberg, och litet hade jag qvar af de pengarne, jag hade med mig, så att jag har kunnat skaffa mig litet hvart af hvad jag behöft. Och för jemnan skall du se’n ha hälften af min månadslön; och när vi så dela hälften hvar, hjelpa vi oss begge. 
<sec/>
Veden tror jag nog räcker för dig öfver vintern; men i allt, hvad du annars skall köpa eller företa dig, så fråga Elgen och Lasse till råds, för de vilja gerna tjena dig och veta bättre besked på saker och ting än du. 
<sec/>
Jag hoppas, käraste Nora, att du är vid helsan liksom» .... Här stannade Pål, och en suck, så djup en suck kan dragas, uttryckte allt hvad han kände, då han var färdig att nedskrifva det plågsamma ordet. Tre gånger lade han ifrån sig och återtog pennan, innan han fick handen att lyda; och med en outsägligt tryckande känsla fortsatte han slutligen .... »liksom barnet. 
<sec/>
Gud välsigne dig, Nora lilla! Aldrig, det kan du trygga dig till så säkert, som om jag svurit det med fingrarne på bibeln, skall jag öfverge dig eller den lilla: så länge jag kan tjena till en bit bröd, ska vi dela den! Jag har dig ofta i mina tankar; och bara du tåler dig och tröstar på Gud, kan det väl än bli bra för dig i lifvet. En skall ha så många sorger och motgångar, innan en blir som en bör vara; men en får draga dem med tålamod och tänka att det sker till ens bästa, fast en nog ibland kan tycka att det inte så är. 
<sec/>
Helsa flitigt till Elgen och Lasse! Jag skall snart skrifva bref till dem begge två. De äro hederliga och bra piltar, som jag sätter lika lit till, som till mig sjelf. Helsa också alla andra bekanta och vänner, ingen nämd och ingen glömd, från den, som alltid blir din redlige och gode vän 
<sec/>
Pål Värning. 
<sec/>
Göteborg och Drufvan i gammel-stan den 18 Nov. 18..». 
<sec/>
Sedan Pål förseglat sitt bref, lade han sig till hvila. Men denna natt sof han ej så godt som vanligt. Dels voro hans känslor och tankar upprörda vid minnet af Nora och vid det ofrivilliga återkallandet af gamla tider, då, i fall han skrifvit ett bref till henne, det skulle varit på helt annat sätt, dels stördes han beständigt af skratt och glam från nästa rum. Detta rum var en gästkammare, hvilken vanligen icke begagnades om vintrarne, men som ändå, herr Klint alldeles ovetande, eldades och af damerna användes till klädrum för baler, enär all den stass, som då var i sväng, icke kunde få rum i den lilla kammare, hvilken källarmästaren bestod dem. Emedan det i dag var söndag, slöt Pål riktigt nog att bullret i grannrummet härledde sig deraf att herrskapet gjorde sig i ordning för nämde nöje; och han önskade blott af hjertans grund att de snart ville sluta, så att han i fred och ro finge sysselsätta sina tankar med föreställningen, huru han skulle satt ihop ett bref till Nora, om hon ännu varit hans fästmö. 
<sec/>
Förhållandet mellan jungfru Jeannette och Pål fortfor allt vidare att vara, om icke just fiendtligt, åtminstone tillräckligt spändt för att någon fråga skulle uppstå om maskerads-planen. Ett par gånger syntes visserligen Jeannette vilja skänka efter en half tum af sin värdighet; men Pål förstod icke eller ville ej förstå, ty nu hade han i alla fall inga penningar – och således förblef man på den trubbiga foten. Så ofta som möjligt talade likväl Jeannette i Påls närvaro med andra om det väntade nöjet, och hon upphörde aldrig att prisa sin lycka att ha fått löfte om en drägt, som visst icke många skulle visa maken till, och hur hon skulle dansa, och hur hon skulle roa sig, och hur många kavaljerer hon hade, som ville föra henne dit: hon visste just icke hvilkendera af dem hon skulle göra till viljes, ty de voro så svartsjuka att de riktigt kunde rifva ut ögonen på hvarandra! 
<sec/>
Under sådane tal skickades allt emellanåt en blick ut att bespeja Pål; men han var oförbätterlig – kontant huggen ur sten! 
<sec/>
Vid medlet af december inträffade tiden för den stora lustbarbeten. 
<sec/>
Det var en söndag. Under hela dagen talade hvarken Jeannette eller någon af de öfriga jungfrurna ett ord med Pål; men af alla deras öfverläggningar och af deras oupphörliga spring upp och ned i trapporna slöt Pål till stora tillrustningar. 
<sec/>
På sådana dagar var källarmästaren alltid ond; och under det han med egen hand förfärdigade dussintals smörgåsar, gaf han kittlingen i sina fingrar en liten lisa derigenom att hvarje smörgås, som försågs med en skifva ost eller kalfstek, alltid bekom ett eftertryckligt slag, naturligtvis för att det pålagda skulle blifva qvar. Derunder småsvor han allt emellanåt öfver det förbannade kjortelpatrasket, och gaf sålunda vid handen att han icke ogerna skulle gifvit detta, patrasket nemligen, alla de slag, smörgåsarne bekommo. 
<sec/>
Denna källarmästarens lilla fantasi-hämd på föremål, dem han icke annorlunda kunde nå – flickorna voro honom oumbärliga – erinrar oss om en »anekdot», som alltför mycket bevisar, hvilken lindring sinnet har af en blott i inbillningen tillfredsställd hämd, att vi skulle vilja förtiga den, helst vi härvid kunna till full trovärdighet i en not sätta  
<sec/>
Skärgården, liksom städerna och fisklägena vid kusten, har namn om sig att med en viss förkärlek älska sådana affärer, i hvilka sjötullskammaren blir lurad på inkomsterna. På ett af dessa större fisklägen lefde för icke länge sedan en handlande, hvars källare ägde rika hemliga lager, dock icke så hemliga att ej den allvetande tulltjenstemannen fick nys derom. Visitation anställdes fullkomligt oförberedt; och så fiffigt, ja så ytterst omsorgsfullt varorna än voro dolda, hittades likväl godset och togs i beslag. Köpmannen, en man af fast och allvarsamt lynne, tog saken lugnt och såsom en köpmans-otur, hvilken en annan gång kunde repareras. Så tänkte ej hans hustru: hon brann af hämd mot den nitiske tulltjenstemannen. Men då hämden icke kunde utkräfvas in natura, förfärdigade hon en bild af tyg, till längd och öfrige proportioner lik tjenstemannen. Denna bild upphängde hon på väggen i sin enskilta kammare, och njöt sedan hvarje dag det råa och barbariska nöjet att med en rotting prygla upp sin plågoande . 
<sec/>
Men vi återvända till Pål. 
<sec/>
Dagens bestyr voro slutade, källarsalen stängd; och Pål begaf sig till sin kammare för att en stund, innan han gick till sängs, roa sig med läsningen af »De Tolf Sofvande Jungfrurna», som han nyss fått låna af hushållerskan. Men han hade icke väl satt foten inom dörren, förrän bullret och pratet från nästa rum förkunnade att Drufvans tre vakande jungfrur åter hade tagit detsamma till klädkammare. Och som Pål långt före detta upptäckt en springa i den tunna dörrspegeln, gjorde han sig nu icke samvete af att begagna den. Ty det vore ändå bra roligt att se huru de kunde se ut, på det viset tillspökade; och han fick också från sitt gömställe ett icke så otydligt begrepp om en maskerad. Men det var derjemte en hel hop andra saker, som tog hans förvåning och uppmärksamhet i anspråk. 
<sec/>
Vid första skymten in i jungfruburen kunde Påls öga ej skönja annat, än en stor sammanrörning af ljus, speglar och menniskor, granna tyger, fjädrar och ’skråpuks-ansigten’. »Knäfveln», sade Pål, »hvad skall allt detta häringa vara för slag – de ha klädt ut sig till karlar, tror jag! Nej ... ja gu’, är det inte riktiga karlar! Kors för necken, det är ju» ... och här sväfvade några af Pål rätt väl kända namn öfver hans läppar .... »De ha hvar sin!» 
<sec/>
Påls blick vande sig så småningom vid rummets föremål, att han urskilde följande taflor: 
<sec/>
I en rad, något skilda från hvarandra, stodo trenne stora speglar uppställde hvar på sitt bord. Vid den bortersta figurerade en af de tre unga damerna, klädd i hvitt; och att dömma efter såväl alla blommorna öfver och under hatten som af den lilla blomsterkorgen, hvilken vexelvis pröfvades än på högra och än på venstra armen, var tydligen hennes bestämmelse att föreställa herdinna. Emellertid var toiletten, ehuru fullbordad, förmodligen icke så lyckad den önskades, hvilket kunde slutas deraf att en ung välklädd herre, som på tå trippade rundt omkring den sköna, vek undan stjelken af en ros, än på, än under hatten, samt då och då gaf herdinnans hals, hufvud och axlar en bättre hållning, hvilken hon på bästa sätt sökte uppfatta. 
<sec/>
»Ja, krumma dig du, ditt otäcka stycke!» sade Pål, hemligt hotande med handen åt den vackra herdinnan. »Tvi, så’na slinkor! Jag hade väl ändå aldrig tänkt att qvinnfolken kunde hampa sig så, som de här!» 
<sec/>
Och Pål lät blicken vandra från mellersta spegeln, framför hvilken platsen var tom, till soffan, der en i allt möjligt glitter och prål lysande negrinna satt vid sidan af sin kavaljer, som troligen var särdeles betagen; ty emellan det han bjöd henne konfekt ur en väl försedd påse, lofqvädade han oupphörligt hennes behag, hvilka den svarta drägten utan masken gjorde alldeles förtjusande, medan hon å sin sida jemt och samt förmanade honom att låta henne vara i fred, så att hennes klädsel ej komme i oordning. 
<sec/>
Nu ruskade Pål på hufvudet; och den enda anmärkning, han tillät sig om negrinnan, var den: »Jag undrar just om hon kan invärtes i hjertat vara hvitare, än de der svarta klutarna hon har på sig!» 
<sec/>
Och så föll hans ögon rakt på den tredje spegeln. Han hade skyndsamt flugit öfver de förstnämda taflorna, för att så mycket längre kunna dröja vid den sista. 
<sec/>
Det bord, vid hvilket gracernas förnämsta syster, jungfru Jeannette, lade sista handen vid sin toilett, hade en riktig uppsjö af alla slags småsaker. Månget s. k. bättre fruntimmer skulle vara belåtet att vid sin klädsel kunna befalla öfver åttonde-delen af det kram, hvaruti Drufvans vredgade herrskarinna ref fram och åter. 
<sec/>
Jeannette, iklädd sin berömda turkinne-drägt af mörkrödt siden, hvita mamelucker och skära skor, med band nätt snörade i flere hvarf öfver vristen, såg ganska täck ut. I det ögonblick Pål fick sigte på henne, var hon likväl mindre intagande, ty hon ryckte just då, i ett anfall af förargelse, turbanen med de svajande panacherna från hufvudet och kastade den utan krus för fötterna på en civilt klädd militär, som, med knappnålsbrefvet i ena handen och marongnålarne i den andra, afvaktade hennes befallningar. 
<sec/>
»Sa’ jag inte i förmiddags att den besten skulle åka ner i pannan! Och löjtnanten kunde väl sjelf sett, i fall han velat bruka ögonen, att den skulle vara för stor åt mig! Nu bryr jag mig också inte om alltihop.... Jag blir hemma – jag far inte ur fläcken!» Och Jeannette kastade sig på en stol och började gråta. 
<sec/>
»Ja, lipa du, din markatta!» mumlade Pål. »Jag skulle lära dig att lipa, jag!» 
<sec/>
»För allt i verlden, min engel, min sötunge, trösta dig!» bad löjtnanten. »Det betyder alls ingenting, och är lätt hjelpt» – han upptog turbanen – »gif mig bara nål och tråd, så lägga vi ett veck, och dermed är allt väl!» 
<sec/>
»Löjtnantens fästmö har väl lärt honom att sy, kan jag tro!» sade Jeannette försmädligt, men reste sig likväl, lugnad af förslaget, och började rifva omkring i sylådan. 
<sec/>
Turbanen lagades. Och när Jeannette nu påsatte den, var ingenting att anmärka. Löjtnanten, fästmannen – då han erhållit begge dessa titlar, måtte de väl ha tillkommit honom – återtog sina knappnålar; och medan turkinnan ryckte till sig den ena efter den andra, snålt tillmätande nådebevisen åt sin uppvaktande kavaljer (ty nästan alla hennes blickar voro för spegeln), blef turbanen slutligen fästad, och satt nu såsom i berg. 
<sec/>
»Gif hit skärpet!» befallde den lilla skönheten, och tog en röd och gul långschal ur sin tillbedjares händer, hvilka händer äfven tjenstvilligt hjelpte henne med draperingen. Med denna tillgick så, att schalen, löst kastad öfver venstra axeln, knöts i en lätt knut under högra armen. Om de turkiska damerna på så sätt bära sina schalar, veta ej vi; men Jeannette sade sig bestämdt veta det, och gjorde dessutom några andra små förbättringar i den turkiska drägten, hvilka, om de icke utmärkte sig för särdeles trohet, likväl röjde en viss smak. 
<sec/>
Ändtligen återstod ej mer än de hvita handskarne. 
<sec/>
»Akta dig, min engel», förmanade löjtnanten, »drag dem ej för häftigt på!» 
<sec/>
»Ja, min själ, är hon just rätta sin engel!» menade Pål. »Nu förstår jag nog krutet, fast jag inte var så slug, den gången hon ville locka mig i fällan.» 
<sec/>
»Tåla de inte att ta i», svarade Jeannette snäsigt, »så är det väl dens fel, som köpt dem!» Och kanske var det just uppmaningen till aktsamhet som gjorde, att hon blef ifrigare i att få handskarna på. Allt nog: hon tog ej vårdslöst – ty hon visste att hon för ögonblicket icke hade andra att disponera – men de brusto ändå. 
<sec/>
Vi underlåta att omnämna de uttryck, hvaruti Jeanette gaf luft åt sin harm. Man kan föreställa sig att de voro valda! 
<sec/>
»Nej, det är visst och sant att du är för älskvärd i din vrede, min lilla tjuserska!» skämtade löjtnanten, och höll den brustna handsken intill ljuset. 
<sec/>
»Ja, se på den – kanske löjtnanten vill lappa ihop den också, så att jag skall komma som ett riktigt spektakel! Men det är alldeles rätt åt mig, för jag kunde låtit grosshandlarn, när han ville det, styra om alltsammans: då hade det blifvit mycket bättre, och han skulle, min själ, inte kommit stickande med ett enda par handskar, han!» 
<sec/>
»Se så, Jeannette», inföll löjtnanten, för första gången visande sig förnärmad, »prata ej nu om grosshandlarn .... Här är ett annat par handskar!» Han vände sig om, för att ur fickan upptaga dem. Men just denna vändning väckte Jeannettes nyfikenhet. Hastigt som blixten sträckte hon hufvudet öfver hans axel och såg honom gömma undan något annat, liggande i samma paket som handskarne. Detta andra var ett litet rödt saffian-fodral, hvars innehåll Jeannette nödvändigt ville se – ty att det ej var bestämdt åt henne, var lätt att förstå, då det så sorgfälligt bevarades. 
<sec/>
»De der handskarne ä’ nu mycket för stora igen – en kan nog se att de aldrig varit ärnade åt mig.» 
<sec/>
»Om de äro stora, min sötunge, så är du så mycket säkrare att få dem hela på!» 
<sec/>
»Åh ja, det tror jag visst inte har någon fara... Men jag ville bra gerna, för ro skull, se hvad löjtnanten har i fodralet?» 
<sec/>
»Bry dig ej om det – vi göra nu bäst i att skynda oss ner!» 
<sec/>
»Fy, var inte så knapp!» sade Jeannette inställsamt. »Det skulle vara så grufligt roligt, söte löjtnanten, att se hur en riktig fästmö-present ser ut, för alla handskar ä’ ändå hvarandra lika, utom med den åtskillnaden att en del passar till små och en del till stora händer.» 
<sec/>
»Nöj dig nu med handskarne!» bad löjtnanten litet otåligt. 
<sec/>
Men Jeannette nöjde sig ej: med mycket behag kastade hon armen om sin tillbedjares hals, och nu var han så fängslad, att fodralet inom några ögonblick kom ur hans ficka och i Jeannettes hand. 
<sec/>
»Nej, så’nt illmarigt stycke», sade Pål, helt blodröd af den förargelse, han måste känna, »skulle hon inte ändå få makt med honom, fastän han nog ogerna gaf efter – för det ser jag på honom, att det riktigt kostar på.... Jag undrar nu bara, om han får igen den lille dosen?» 
<sec/>
»Ack, min store gud, så gudomligt!» skrek Jeannette, och ryckte en dyrbar broche ur foderalet. »Aldrig, fast jag fått så många saker, såg jag något så vackert! Jag skall minsan i morgon be grosshandlarn att han skaffar mig maken – jag ger mig aldrig till freds, innan jag det får! Men, lille söte löjtnanten, låna mig den här brochen i afton! Med ens i morgon bittida skall jag lemna igen den: och den, som skall ha den, tar ingen skada för det att jag begagnar den några timmar.» 
<sec/>
Löjtnanten rodnade starkt. »Behåll den», sade han, »det är bättre!» 
<sec/>
»Åh, bevars, hon är kanske ett sådant helgon att hon inte kan ta i brochen, se’n jag haft den i händerna!» 
<sec/>
»Åtminstone», svarade löjtnanten i en ton, som knappt den dyrbara gåfvan i Jeannettes öra kunde försona, »skulle jag sedan icke vilja bjuda henne den!» 
<sec/>
»Ja gu’, fick hon nu!» yttrade Pål, nickande helt förnöjd. »Men en stor narr var han i alla fall, som lät henne ta bröstnålen! Jag skulle, min själ, låtit henne kringkyssa mig, jag, så mycket hon velat, utan att ge henne så pass som en knappnål en gång»!» 
<sec/>
Jeannette utbrast i ett fräckt gapskratt, fäste brochen på sig och började sedan sjungande att pådraga de nya handskarne, hvilka i sjelfva verkligheten voro vida mindre än de förre, men ändå kommo helskinnade på, ty numera var detta en hederssak. 
<sec/>
Sent omsider stodo alla tre paren färdiga och insvepte i sina ytterplagg. Ljusen släcktes, och så begaf sig sällskapet tyst utför trappan och ned till de väntande vagnarne. 
<sec/>
Ännu, sedan rummet blifvit tomt och mörkt, stirrade Pål i springan: hela synen stod så klar för honom, att han väl kunde se den utan ljus. Ändtligen drog han hufvudet tillbaka ur den besvärliga ställningen; och i det han satte sig framför den nedfalnade brasan, i hvars midt ett par bränder röko – ty Pål hade alldeles emot vanan glömt både elden och spjellskjutningen – kunde han ej undertrycka den tanken att »Nora ändå var en ljusens engel emot de här fräcka otäckorna!» 
<sec/>
Länge dröjde det, innan han återkom från den djupa förvåning, hvaruti grannkammarens hemligheter försatt honom; och följande morgon skulle han trott alltsammans hafva varit en tokig dröm, om icke springan i väggen, som äfven nu anlitades, visat honom förödelsens styggelse: damerna, nyligen hemkomna, hade nemligen här afkastat sina drägter, och alltsammans låg nu huller om buller kastadt på soffan och kring bord och stolar. 
<sec/>
»Jo jo, det var nock rena sanningen!» sade Pål. »Och aldrig glömmer jag Drufvan, som gett mig en så’n lärspån!» 
<chapter/>

<chaptername>FEMTONDE KAPITLET.</chaptername>
SEDAN GER ANLEDNING TILL EN FÖRÄNDRING I HANS UTSTAKADE LEFNADSPLAN. 
<sec/>
I flera veckor efter den afton, på hvilken Pål erhöll sin första lektion i maskerad-väsendet, var han mer än vanligt sedan skilsmessan från Nora sysselsatt med hennes minne. Och så liten heder det på det hela var att blifva jemförd med den genomdrifna och oblyga Jeannette, så lände ändå denna jemförelse – den enda Pål i sina förhållanden med egna ögon hade tillfälle att göra – Nora till betydlig fördel. Ty ehuru han visserligen ännu ansåg henne för en lättsinnig och obetänksam varelse, var hon dock på långt när icke så förderfvad och förkastlig, som hon i början syntes honom. Dernäst kom i betraktande hennes djupa ånger och den känsla af heder, hon visat i att icke hafva velat af sin förförare emottaga några penningar: Nora hade ej sålt sig; och vid sidan af Jeannette förekom hon Pål engla-ren. Resultatet af hela denna jemförelse blef, att nästa gång Pål skickade Nora det lilla understödet, var det icke hälften af hans månadslön, utan tre fjerdedelar deraf. 
<sec/>
Under loppet af vintern yttrade källarmästaren flere gånger den önskan att städja Pål ordentligt för det kommande året. Men Pål hade ett vurmeri i hufvudet, som han svårligen kunde skilja sig ifrån och hvilket, allt sedan Knäppens upplösning och den fullkomliga förändringen i hans ställning, fått särdeles makt med honom. 
<sec/>
Hans plan för våren och sommaren var den att förverkliga de glada drömmar, han såsom gosse drömt, om en kringvandrande vis-handlares fria och lustiga lif. Men då försäljningen af visor, sagor och taflor kanske icke skulle gifva honom mer än till eget nödtorftigt uppehälle, och han likväl hade sin lilla familj att försörja, så var han sinnad att utvidga sin handel genom ett litet förlag af psalmböcker, katkeser, almnackor och a-b-c-böcker. Så utrustad, vore det naturligt att han borde lyckas; och blefve ock förtjensterna icke större än dem han nu hade, så hjelpte det sig rätt väl ändå, ty förtjensterna måste snart sagdt vara bisak bredvid den stora hufvudsaken, nemligen: alla de underliga äfventyr, som skulle möta honom under färden. Hvilken glädje måtte det ej vara, hvilket lif, att andas i fullkomlig frihet, ute i skogarne, ute på vägarne – sin egen herre.... komma och gå, när man ville, hvart man ville! 
<sec/>
Påls hjerta klappade högt för denna sin barndoms kära dröm, som ännu stod lika lockande för ynglingen: dag och natt var den hans sällskap, och ju mer han utvidgade den, ju omöjligare var det honom att lyssna till herr Klints förslag att qvarstanna på Drufvan; och det enda han kunde lofva sin husbonde, hvilken han för öfrigt icke kungjorde sina planer, var att komma tillbaka nästa höst. 
<sec/>
Så stodo förhållanderne, då Pål i början af mars månad fick besök af icke mer och icke mindre än de tvenne kära vännerna Elgen och Vatten-Lasse. Aldrig hade den sednare gjort större skäl för sitt tillnamn än just nu, då hans sannerligen vattenlagda och utmagrade kinder nogsamt gåfvo tillkänna att han en vinter lefvat på ett af skärgårdens fattigaste fisklägen. Med sin samlade månadshyra hade han hulpit far och mor och sina små syskon, så långt den räckt; sedan hade han fiskat för dem och på sistone svält med dem, tilldess tiden var inne att i Göteborg se sig om efter ny förtjenst. 
<sec/>
Elgens af naturen mera rundlagda ansigte såg ej alldeles så bedröfligt ut, men så hade han endast sin gamle far att försörja; och denne, en kry gubbe, kunde ännu sköta sin fiskredskap, hvarföre Elgen också mången gång trugat i Lasses korg hälften af sin fångst. 
<sec/>
De begge unga männens utsigter voro likväl i närvarande ögonblick vida gynsammare. 
<sec/>
Sjelfkänslan hade bjudit dem att dröja några dagar med uppsökandet af Pål, hvilken i sin nya värdighet af kypare ej skulle behöfva blygas för kamratskapet. De hade nu begge fått hyra som matroser; och med förskottet på fickan, voro de ej sena – sedan nemligen en god del deraf blifvit hemskickad – att först behörigen upphjelpa hvad som tarfvades i afseende på garderoben, och derefter trafva ut i gammel-staden, för att uppsöka gudmors fordne bokhållare. 
<sec/>
Pål begärde af sin husbonde för första gången och erhöll äfven utan invändning en hel fridag. Sedan det nu hållits en skäligen lång dispyt om hvilkendera af dem som skulle »spandera», fick likväl Pål slutligen gehör och antogs som värd. 
<sec/>
»Vi gå väl till Sjöhästen?» sade Elgen. 
<sec/>
»Nej, dit sticker jag inte min fot – det är ett gement hål!» försäkrade Pål, hvarvid Vatten-Lasse antog en liten satirisk min och, stötande Elgen i sidan, frågade: 
<sec/>
»Tycker du det skulle anstå en göteborgsherre att kalasa på Sjöhästen, din dumme gös!» 
<sec/>
»Ah tig, din spefågel!» skrattade Pål. »Nej, till Tre Hvitlingar ska vi!» Och slående en arm öfver hvardera af vännernas axlar, hvilka åter lade sina armar öfver hans, vandrade de alla tre på vanligt förtroligt sjömannavis vägen framåt från gammelstaden. Under den glada taktmessiga gången meddelade de nu hvarandra allt, som icke skriftligt blifvit nämdt. Pål roade sina vänner med beskrifningen om jungfru Jeannettes besök i källarrummet och allt hvad han sett genom dörrspringan, medan Elgen och Lasse, efter att med väldiga skrattsalfvor hafva tackat för förtroendet, på nytt började redogöra för Nora, ett ämne, som Pål aldrig ledsnade att afhöra; och begge de unga matroserna talade om henne så aktningsfullt och välvilligt, att man tydligt skönjde den skillnad, deras instinkt uppdrog mellan de begge qvinliga föremålen för deras samtal. 
<sec/>
»Se så – skulle inte detta här duga, och ha vi inte mycket roligare att vara för oss sjelfva?» frågade Pål, då värdinnan på »Tre Hvitlingar», det lilla näringsställe, som Pål bebott vid ankomsten till Göteborg, just i hans fordna kammare dukade upp ett bord med, enligt försäkran, »veritabelt engelsk» biffstek, äkta svensk potatis, smör, bröd, rökt fårkött, ost och sill, bränvin och porter. 
<sec/>
»Jo, ta mig necken», sade Vatten-Lasse, med synbar förtjusning betraktande madam Lunds artiga tillredelse, »vill jag inte hellre dingla som en torsk på en metkrok, än gå till Sjöhästen, när jag är så nära att jag bara känner lukten af Tre Hvitlingar.... Se bara, så mycket lök käringen lagt på biffsteken! Det kan jag ge henne bref på, att det är på riktigt engelskt manér, för se jag har ätit biffstek i sjelfvaste Liverpool, der de ha den rätta!» 
<sec/>
Och nu satte sig vännerna omkring bordet. 
<sec/>
Sedan aptitsupen jemte åtföljande försvarlig barlast blifvit intagen, roade sig gästerne på Tre Hvitlingar att en stund väga fram och åter på sina stolar, samt då och då luta sig ned för att insupa de angenäma kött- och lök-ångorna från karotten: det tycktes glädja dem att, medan samtalet gick sin friska gång, täfla om priset för återhållsamhet; de ville vara liksom litet artiga mot hvarandra. 
<sec/>
»Var så god och tag för er, god vänner!» sade slutligen Pål. »Vi ska ha korfgryns-kaka med krös-mos sedan, för detta är den gladaste dag jag haft, se’n jag kom till Göteborg, och derföre vill jag inte se på styfvern – det är visst, det! Gutår, piltar! J ha väl hört att sill är fisk: halfvan först och så biffsteken!» Och halfvan gick. 
<sec/>
»Jag vet aldrig», började Elgen, i det han lät öfvertala sig att taga första brors-lotten af den veritabelt engelska biffsteken, »huru du kan ha någon fyrk qvar till att spandera bort, se’n du så hederligt hållt Nora hela vintern? Hon stackare har jemt och samt prisat dig». 
<sec/>
»Gud gifve det bara räckt till åt henne! Jag vet att hon har ett godt sinne och är gifmild, och ingen vet bättre än jag hvad tillfälle en har ute på vår lille fläck att visa, om en bär godt hjerta till hvarandra!» 
<sec/>
»Det är så sant, som dag är till!» inföll Vatten-Lasse, i det han sväljde en fjerdedels biffstek åtföljd af en stor potata. »Men du må veta, Pål, att hon har förstånd och vett att knappa in! Hon är riktigt makalös, om en vill vända på den trån». 
<sec/>
»Åh kors, hon har väl inte blifvit snål heller?» frågade Pål med omisskänneliga tecken till obelåtenhet. 
<sec/>
»Nej, vars då, så långt derifrån som solen från månen, och kanske ändå ett stycke längre! Hon är ett rart qvinnfolk, och hon gör mycket godt mot de fattigaste med litet nog, fast det för dem visst inte är litet, det må gud veta!» 
<sec/>
»Nå, det låter höra sig.... Men langa nu hit korkskrufven, så att jag får lätta på porterbuteljen!» 
<sec/>
»Då ska vi skåla för henne!» föreslog Elgen. »För det säger jag med Lasse, att hon har både hjerta och förstånd, och sämre kan du finna, fast ... nå, det är nu en sak för sig, som inte kommer någon annan vid; men tösen är bra, fast hon råkat ut för en liten olycka, det dricker jag på!» 
<sec/>
»Skål – Gud vet jag önskar henne allt godt!» sade Pål; likväl lät det litet tvunget, ty det var honom lika plågsamt som oväntadt att någon skulle komma på det ämnet. Och Lasse, som genast märkte att Elgen i sin välmening rört vid »galen» sträng, skyndade att tömma sitt glas, hvarefter han åter raskt tog ordet: 
<sec/>
»Skålen var hon värd, det vill jag kavera för, och det nekar ingen till! Men annars råder hvar för sig; och det är många stötar som göra ondt, fastän svullnaden har lagt sig och blåmärket gått bort och ingen ens kan säga hvar det setat. Och många saker nyttar det allsinte att tala om – men om Noras goda hjerta och sinnelag kan en allt tala, och i den delen skall ingen stänga mun på mig!» 
<sec/>
»Det hör ingen hellre på dig än jag!» sade Pål; men ännu var hans kind röd, och hans hjerta i häftig klappning: det var så underligt att tal åter varit om det, som han tänkte att alla hade glömt, utom han sjelf. 
<sec/>
»Jo så, för exempel», återtog Lasse, »är hennes stuga den varmaste af allihop: du har skaffat henne bränsle – men annars mins du nog hvad godt vi ha hos vårt om den saken frampå vintern. Nå, kan du se, nu låter Nora alla stackars barnungarne samlas inne i hennes eller rättare din stuga, så att i stället för att sitta hvar hos sitt och blåsa i fingrarne, få de nu sitta i värmen, ordentligt och stilla må veta, på bänkarne, som stodo ute i skjulet, allt se’n far din hade skolan. Och nu skall du inte tänka att det är baraste detta goda, de få tacka henne för – nej, du: Nora läser med dem inomkring i a-b-c-boken och med dem, som ä’ mera försigkomna, i sjelfva katkesen, och dertill med lär hon flickungarne att sy på klutar, sticka strumpor och fläta säfmattor. Och de snällaste delar hon till en fjerndels eller åttondels kaka, ett par varma potäter, en tärning sill eller hvad hon kan ha, och allt efter förtjenst och värdighet. Sådan är Nora mot barnen våra, och se’n är hon mot hela grannlaget så hjelpsam och beskedlig i ett som allt, att en inte kan annat än glädja sig åt henne – och arbetar gör hon sjelf både med groft och fint». 
<sec/>
Under hela denna Vatten-Lasses hjertliga utgjutelse strålade Påls anlete af en djup och glad tillfredsställelse. »Tack, Lasse», sade han, »du ska ha mycken tack för att du berättat mig detta! Jag är så nöjd, att jag aldrig tillfyllest det kan säga, för det hon på sådant hederligt sätt rättar opp sig; och det är så mycket till berömligare, som hon just aldrig hade anlag för hvarken arbete eller stadighet». 
<sec/>
»Olyckan», yttrade Elgen filosofiskt, »lär en ibland mycket godt, som en förr inte vetat eller tänkt på en gång. Och jag tror för visso att Lars Kristerssons Maja skulle dött från alla sju barnungarne, om inte Nora här om sistens, när hon fick den åttonde, skött henne så ömt och hjerteligt, liksom det varit hennes egen syster eller mor. Hvarken fans der bränsle eller mat, då Nora i qvällningen kom dit in, utan Maja låg halfdöd med den lille nye barnungen i sängen, och de andra skreko hvar i sin vrå, för se, fast grannqvinnorna gjorde så godt de kunde, vill det till att stilla sju munnar, när en har ondt om matbitarne. Men Nora hon kokte en gryta gröt åt kräkena, så att det blef tyst i hvart hål; och se’n hon lagat soppa och sådant mer åt Maja, tog hon bränsle från sig sjelf att värma stugan med, och delade med sig af kläderna, som hon hade till sin egen lilla – ja, det gjorde hon, kontant, och sprang se’n fram och åter i snön och frågte alls inte efter hvad hon sjelf slet». 
<sec/>
Pål nickade ett gladt bifall och tänkte på hur sant Elgen talade, då han sagt att ’olyckan lär en mycket godt, som en förut icke vetat’. Nora hade alltid haft ett godt och medlidsamt hjerta, men hon hade derföre icke varit särdeles verksam för andra. Först hennes egna lidanden lärde henne att rätt dela andras. 
<sec/>
»Ja, men se, om en nu skall tala med sanning och reson», anmärkte Vatten-Lasse, i det han drog en väldig klunk ur portermuggen och derefter med tröj-ärmen torkade sig om munnen, »så kunde en allt säga ett ord till, så godt som två, i den saken! Maja var illa sjuk, så att ingen tänkte hon skulle slippa undan med lifvet; men du säger inte, hvarföre hon var så eländig – för det vet nock hvar och en att våra skärgårdsqvinnor kunna få sina små i både köld och fattigdom, utan att dö för det!» 
<sec/>
»Asch, så du sladdrar!» svarade Elgen med en viss anstrykning af förakt, och uppdrog med fulländadt sjömans-behag den vid bröstet fästade brokiga näsduken, med hvilken han, utan att svettas, började gnida sin panna. 
<sec/>
»Hvad var det då?» frågade Pål. 
<sec/>
»Jo» ... började Lasse, men hann ej längre förrän Elgen tvert afbröt honom: 
<sec/>
»Håll mun på dig! Vi ä’ väl inte några pojkar eller käringar heller, och då är sådant inte heller att tala om! Hvad vår Herre den gången lät mig göra, det är inte min berömmelse, och det hade du eller hvilken som helst af de andra gjort mot mig; för ha vi inte annat att skryta af i vår fattigdom, så skall åtminstone ingen säga att vi inte ha så pass hjerta i bröstet, att vi ej kunna våga lifhanken den ene för den andre – och en käring och en skräfla den, som tycker det löna mödan att klyfva näbb om så’nt!» 
<sec/>
»Ja, då vill jag vara både en käring och en skräfla, och det förutan skam ändå!» upplyste Lasse i bestämd ton. »Det skall ingen tvinga mig att inte säga för Pål att justament du, om qvällen när Lars Kristersson uteblef och den förskräckliga herrans stormen höll på att slita hvarenda båt i trasor, var den endaste bland alla, hvilka gett sig ut – och deribland jag med, sa’ Jon – som inte vände hem igen». 
<sec/>
»Nå, hvad hade han för det?» inföll Pål, medan Lasse pauserade för att gifva den andra engelska biffsteken tid och rum att efterfölja sin föregångare. 
<sec/>
»Jo, min själ, hade han nock besväret väl betaldt: han hittade Lars Kristersson halfdöd ute på ett isstycke, som stackarn nappat tag i, när båten kantrade; och hvar och en, som frestat något här i verlden, vet allt hvad Elgen der måste slita för att först få karlen till sig och se’n komma tillbaka åt land bland isstyckena midt i stickande stormen, och i en sådan skarp köld att en kunde mista andan. Också sa’ hela grannlaget att Kristerssons Maja aldrig skulle kommit sig efter den förskräckelsen, derest inte Elgen frälst Lars och gett alla åtta barnungarne far deras tillbaka». 
<sec/>
»Jag vet inte hvad jag velat ge till, om jag varit i ditt ställe!» sade Pål nickande åt Elgen. »Men jag är för visso säker att Lasse nock, om han ville, kunde berätta historier om sig sjelf också, för annars hade tröjan inte blifvit så vid, liksom han knappt fått sig ett mål i veckan!» 
<sec/>
»Det är dagsens sanning, just som Pål säger!» instämde Elgen. »Och det är Lasses största heder att tröjan slankar, för deraf kan en nogsamt märka att han inte ätit opp månadspengarne ensam. Men skulle annars någon förtjena nämnas, så vore det Niklas på Holmen. Han gjorde ett bra stycke arbete kort före jul – du mins väl Lots-Niklas?» 
<sec/>
»Ja, vars, honom glömmer jag nock aldrig»!» svarade Pål: »Det var han, vet jag, som förde ryssen till Knäppen». 
<sec/>
»Men den här gången var det en engelsman som kommit i knipan. Och illa var han nog ute, der han, nära på redlös, krängde för en sådan välsignad storm att Niklas inte var god att lägga till. Men Niklas var man för att hitta på råd han: han vräkte sig utan krus och besinning ur båten bums i höge sjön, och med linan, som de från briggen kastat ut emot honom, kom han okrossad upp på däck. Men se, att väl vara om bord och att rädda fartyget, det var två olika ting, och Lots-Niklas kunde inte vara gud fader heller, för fartyget var redan läck och gick snart till botten, och det så hastigt och kontant att bara toppen på stormasten stack upp öfver vattnet. Nå, du kan förstå att besättningen spolades ut i glupande sjön, der en hvar höll sig uppe så länge han kunde, i väntan att få hjelp från land. Och det kom riktigt nock en liten båt: det var Killing-Petter och Lommen som lagt ut, men båten rymde inte många. Niklas hade fått tag i stortoppen, och honom ville kamraterna rädda först kan tro. Men Niklas skrek af alla krafter att de bara skulle plocka upp de andre. Och bergad blef också hela den hop, som ännu flöt uppe; och aldra sist hämtade de Lots-Niklas, och det i hög tid, för just då släppte han sitt tag, af mattighet må veta, och kunde inte röra sig, utan kastades som en stock mot båten, dit Lommen fick honom upp. Men se nu kommer det bästa!» 
<sec/>
»Knäveln i den Niklas!» yttrade Pål. »Han har mod i bröstet – det är karl till att heta duga!» 
<sec/>
»Åh, han har allt sina gelikar i skärgården!» försäkrade VattenLasse, skrapande till sig sista såsskeden från karotten. 
<sec/>
»Ja, det säger jag inte emot.... Men, Elgen du», uppmanade värden, »nu skall du, min själ, skölja ner den häringa mandaten med ett glas öl, innan du drar fram med det andra!» 
<sec/>
»Gutår, Pål – du är för spandersam.... Men hör nu, hur det var vidare. Jo, se: under tiden hade en fransman stött på grund ute vid Rock-ö midt i galnaste bränningare; och Niklas, se’n han qvicknat vid, tog sig bara tid att byta om kläder, innan han gaf sig ut på nytt och ned till strand. Nu skall du veta att det lär stått illa till med provianten om bord, för bäst som det var, kommer der en tunna vid en lina utkastad från fartyget, och på tunnan hade de skrifvit med rödkrita baraste det enda ordet: »mat!» Som det var lifslefvande omöjligt att med båten komma från fartyget och lika kaf omöjligt att ge sig dit, ville de stackarne ha något att lefva af, tills stormen lagt sig. Men Niklas, som såg att det snart skulle braka i stycken, och alltid är påhittuger, skref på tunnan att en och en skulle följa med den tillbaka åt land. Men de voro väl så utmattade af hunger kan tänka att de inte förmådde simma, eller tordes de inte, för, min själ, måtte inte Niklas sjelf ge sig åstad med tunnan – det gjorde han, och förde så med sig i tie omgångar en och en i sänder, tills de voro i land allesammans; men sista gången, när ingen fans på däck, som kunde hålla linan i styr, var det kontant detsamma som att gå rakt in i bleka döden – och en timma derefter fans ingen flis qvar af den briggen!» 
<sec/>
Madam Lunds ankomst med deserten: grynkakan och krösmoset, afbröt bordsällskapets bifallsyttringar öfver Lots-Niklas bravur och ledde för en liten stund uppmärksamheten uteslutande åt stundens behagliga njutning. Men snart föll samtalet åter in i samma anda, som nyss lifvat dem, en anda, naturlig för skärgårdens ynglingar och män, råa, men fasta såsom berghällen, på hvilken de blifvit uppfödde, och med hvarandra så troget ihopkedjade som klipporna på den strand, bland hvars sandfläckar de som pojkar lekt tillsammans. 
<sec/>
Väl lefde fordom, och lefver än i dag, mången dristig sälle, som under fiskarens yrke döljer en tilltagsen lurendrejare, vrakplundrare eller byteshandlare, men dessa utgöra ej massan. Skärgårdsboen i allmänhet, vare sig på de stora och rika fisklägena eller de små och fattiga, utmärker sig alltid för ett öppet, friskt och kraftfullt lynne, ett fast sinne och för lugn och rådighet i de faror, med hvilka han från barndomen blifvit förtrogen. Också skyr han ej mödor af något slag, och är färdig till de mest otroliga sjelfuppoffringar.... 
<sec/>
Om aftonen bjöd Pål sina gäster på »komedin», som gafs i en enskilt upplåten lokal, der en resande jonglör förvånade våra vänner med en mängd konster, icke mindre underbara än »Arlekin skelett», som i dag uppfördes för tionde gången »på fleres begäran». Det olikartade intryck, representationen åstadkommit, gaf vännerna tillräckligt samtalsämne under återvägen till Tre Hvitlingar, der den fröjdrika dagen slutades med en supé, middagen icke ovärdig. 
<sec/>
Vid början af April låg det fartyg segelklart, på hvilket Elgen och Lasse voro förhyrda; det var bestämdt för lång-tur, och väntades icke tillbaka förrän om ett eller halft-annat år. 
<sec/>
Aftonen före den dag, då fartyget skulle gå, hade ynglingarne åter ett gladt lag, hvarvid Pål fick i uppdrag att emottaga och framskaffa de bref, som Elgen och Lasse kunde få tillfälle sända hem till sina anhöriga. Att dessa bref skulle innehålla deras besparade månadspenningar, derom nämdes väl ingenting, men Pål förstod det ändå. 
<sec/>
»Mån tro vi få se hvarandra mera här i lifvet?» yttrade Lasse, som bjudit på toddi och nu drack Pål till. 
<sec/>
»Gud vet», menade Pål: »han styr nock som han finner bäst!» 
<sec/>
»Och träffas vi inte mera», inföll Elgen, tagande en väldig klunk ur glaset, »så ha vi i alla fall haft mången rosam stund tillhopa; och jag vore tillfreds med hvad som händer, bara jag en endaste gång i verlden finge veta hur det gått med Pumpen!» 
<sec/>
Detta var en önskan, hvaruti de andra hjertligen instämde. 
<sec/>
Och sedan en särskilt skål blifvit drucken för Pumpen och hoppet att han icke redan måtte hvila i hafsfruns famn, dracks det för Nora och sist för en hvar af sällskapet, tills tid var inne att skiljas. Afskedet gick hastigt och utan långa tal, med en nick och med ett handslag, af hvilket ömtåligare fingrar än deras skulle mått rätt illa. 
<sec/>
Ett par dagar efter vännernas afresa var Pål tyst och fundersam. Det sågs tydligt att han hvälfde något i tankarne, något, som icke utan svårighet kom i ordning. Slutligen befann han sig en morgon på väg till sin husbonde och inträdde i dennes kammare, just lagom för att träffa honom hemma. 
<sec/>
»Jag skulle», började Pål, »ödmjukast fråga om herr källarmästarn ännu stadt någon kypare?» 
<sec/>
»Nej, jag är för klok att binda mig vid någon, innan jag först pröfvat hvad han duger till – jag tar mig väl en odugling på prof». 
<sec/>
»Om så är», återtog Pål, »ärnade jag be herr källarmästarn att få stanna qvar än ett år. Jag hade riktigt nog tänkt att taga mig till något annat under våren och sommarn; men det har jag slagit ur hågen, för att jag fått andra besinningar». 
<sec/>
Källarmästaren, som i sin tjenst aldrig haft en mera ärlig, villig och rask yngling, gaf med nöje sitt bifall, hvarefter Pål erhöll ordentlig städsel för det följande året, samt tillförsäkran om en lön, hvilken i alla afseenden uppfyllde hans fordringar. 
<sec/>
I Påls lynne låg ingen obeslutsamhet, intet lättsinnigt förkastande i ena ögonblicket af hvad han det föregående gillat: tvertom fans der kanske ett för mycket envist vidhängande af fattade åsigter. För att således nu frivilligt hafva öfvergifvit ett beslut, som länge både smekt och uppfriskat hans sinne, och hvars verkliggörande varit målet för hans käraste drömmar, måste han ägt ett särdeles giltigt skäl. 
<sec/>
Påls skäl kom från den starkaste sidan: hjertat. 
<sec/>
Allt sedan den trefliga middagen på Tre Hvitlingar, då Elgen och Vatten-Lasse med så stor vältalighet skildrat Noras omvändelse och hennes vackra bemödanden att verka något godt och nyttigt bland de mennniskor, med hvilka hon lefde, hade Pål, jemte den glada och lyckliggörande känslan att veta henne så handla och bete sig, intagits af en aldrig hvilande oro, en fruktan att han måhända genom sitt kring-irrande lif skulle sättas ur stånd att sörja för hennes och barnets bergning. 
<sec/>
Väl hade han äfven förut noga öfvertänkt samma ämne, likväl då icke så allvarligt, ty han visste hur mycket lättare hon skulle kunna slå sig ut under sommaren, och för den följande vintern blefve nog åter råd. Men då han nu, liksom före kamraternas ankomst, ville taga saken lätt, trädde hela den lilla truppen af Noras små skyddlingar bedjande fram från bakgrunden. Pål suckade. Till så många fjerdedels kakor mera, så många fjerdedels kappar potäter, erfordrades ett vida större bidrag, än som åtgått under denna vinter, då det från Knäppen medförda lilla lagret gifvit Nora medel till välgörenhet. 
<sec/>
Han måste således besluta sig, att antingen genom fördubblad sparsamhet för egen del finna tillfälle att än mera understödja henne, eller ock beröfva henne denna enda och bästa utväg att, såsom Pål nämde det, »åter rätta upp sig igen» och återvinna aktningen för sig sjelf. 
<sec/>
Blott en liten tid tvekade Pål i valet mellan sin älsklings-plan och uppfyllandet af sin sjelf-åtagna pligt. Snart skrin-lades likväl tankarne på den fria sommarvandringen för detta år. »Men», sade han för sig sjelf, »lefver jag till ett annat år, då skall jag nog, på guds makt, ha samlat så pass i förskott, att jag kan ge mig i väg utan bekymmer!» 
<sec/>
Med denna öfvertygelse tog Pål sin städsel. Och när uppoffringen en gång var gjord, tänkte han ej vidare på saken. Han kom snart åter i sitt goda och glada mod, ty ett år – det vore ju ändå ingen evighet! 
<chapter/>

<chaptername>SEXTONDE KAPITLET.</chaptername>
EN VIGTIG NYHET. AFSKEDET FRÅN DRUFVAN. 
<sec/>
»Ett år är ändå ingen evighet!» hade Pål ofta sagt till sig sjelf, men för hvarje dag erfor han att denna evighet nu var lång nog. 
<sec/>
Med sin husbonde hade Pål ingen anledning att vara missnöjd, ty så barsk källaremästare Klint än var mot sina »proberare», så god och hederlig var han mot Pål, hvars trohet och lätta sätt med kunderna gjorde honom värderad och omtyckt. Men i huset fans en annan person, som aldrig lemnade Pål någon ro, utan vexelvis gjorde honom till ett föremål för kärlek och hat, tvenne ytterligheter, för Pål i lika grad motbjudande. 
<sec/>
Vare sig att jungfru Jeannette verkligen fattat något oöfvervinnerligt tycke för Pål, eller att hon kände sig upptänd af hämd deröfver, att hennes behagsjuka så fullkomligt tillbakavisades, allt nog: sedan hon en gång, vid ett hemligt besök på Påls kammare, råkat uppsnappa ett bref till Nora, och vid genomläsningen deraf funnit temligen starka vänskaps-uttryck och tal om »lillan» m. m., blef hon nästan ursinnig. 
<sec/>
Nu utspriddes i huset genom hennes försorg (allt med sina tillägg) att Pål förfört och öfvergifvit en stackars skärgårds-»gås», och att han nu icke hade råd och lägenhet att skaffa sig så mycket som en hygglig näsduk en gång, ty allt hvad han kunde förtjena och sammanskrapa, »var han tvungen att kasta i halsen på gåsen och hennes unge, för att slippa få se dem komma lankande efter honom». 
<sec/>
Drufvans öfriga unga damer funno denna lilla historia om den sedige och blygsamme Pål särdeles roande; och hvar han träffades, var han säker på att få höra någon mäkta fin ironisk fråga eller hänsyftning, såsom t. ex. om gässen ute i skärgården kostade mycket att föda, om de voro mycket ömma om sina ungar, eller om man tordes låta dem simma ut och söka reda på gåsarne, när desse flugit sin väg, med mera dylikt af samma slag. 
<sec/>
Till en början satte Pål emot alla dessa anfall ett orubbligt lugn. Men då Jeannette icke hade försyn att, vid ett af henne väl tillstäldt tillfälligt och ostördt möte, under strida tårar försäkra honom att hon alls icke menat något illa med sitt prat, utan endast af svartsjuka velat inge honom leda för den otäcka Nora, var hans tålamod nära slut. Och det brast verkligen fullkomligt, när hon tillade att hon sjelf gerna ville hjelpa honom att underhålla barnet, blott han lofvade att taga det ifrån Nora, samt att de nu kunde komma öfverens om att gifta sig med hvarandra till nästa år, då såväl Pål som Jeannette skulle lemna källarmästarens hus. 
<sec/>
Vid all denna oblyghet kunde Pål ej längre hejda utbrottet af sin harm; och det var för ingen del med någon grannlaga mildhet i tonen som han utropade: »Tvi, ditt otäcka stycke, har du inte så pass skam i dig att du skäms för att bjuda ut dig sjelf, så skäms åtminstone jag att ha väckt någon kärlighet hos dig! Och det skall jag säga dig att du är så pass under Nora på alla vis, att derest jag hade råd att köpa henne en bröstnål, så skulle jag, i fall du ville lägga fingrarne på den, säga alldeles som löjtnanten sa’ om den, du lockade af honom – mins du, när du klädde dig till maskeraden, du? Jag skall låta dig veta att jag både såg och hörde alltihop; och var jag inte led åt dig förut, så kan du tro på att jag då blef det, för maken till foler har jag aldrig sett!» 
<sec/>
Om Pål vid sista slutmeningen icke vändt sig om, skulle han troligen fått sina ögon utrifna; nu slapp han undan med ett par små nätta skråmor, som Jeannettes vackra naglar lemnade på hans kinder. Men vid den utomordentliga förtret, dessa minnesmärken under flera dagar gjorde honom, svor han att icke en dag öfver året blifva qvar i sin befattning. 
<sec/>
Så kan en hämdgirig och lågsinnad qvinna dagligen rikta sina getingstyng, att äfven det bästa och tåligaste lynne sväller upp dervid. Hädanefter fick Pål aldrig äga en glad dag ostörd, utan gick nästan hvarenda afton missnöjd och förargad till sängs. 
<sec/>
Under sommaren uppstod flera gånger hos honom den önskan att besöka Nora, men fruktan att vid sin återkomst bokstafligen blifva uppäten af nymferna hindrade honom härifrån; och då dessutom Nora i detta hänseende icke yttrat någon önskan, hvilket sårade och smärtade Pål mer än han ville tillstå, lät han den saken bero. 
<sec/>
Efter en lång och temligen tråkig höst och vinter led det nu ändtligen till våren och följaktligen äfven till tiden för Påls länge påtänkta utvandring. Ty numera var han försedd med så mycket penningar att han för den kommande vintern kunde insätta något i sparbanken till Noras behof, och ändå ha så pass öfver, som behöfdes till hans lilla förlag. Men just vid sista dagarne af Påls tjenstetid bekom han ett bref från Nora, hvilket med ens förändrade hans nästan mognade beslut att icke före sin vandring besöka fiskläget. 
<sec/>
Nora skref: 
<sec/>
»Käraste Pål! 
<sec/>
Aldrig under hela min lefnad kan jag fulltacka dig eller i den ringaste mån löna dig för allt det goda, du gjort och dagligen gör mig, stackare! Derföre är jag hvar dag bedröfvad att lefva på din bekostning, ty fastän Gud bäst vet att jag vill på allt sätt bjuda till med arbete, så är här ändå ingen afgång eller förtjenst, utan mot min vilja tär jag på de pengar, som du genom din flit och sparsamhet lägger mig till godo. 
<sec/>
I början efter olyckan hade jag i denna här saken ej någon rätt reda på hvad du ville göra för mig; men sedan jag nu sett och upplefvat det att du varit mig i brors ställe, och sådan bror, som kanske inte mången har maken till, har jag sörjt och begråtit mitt fall långt mera än i begynnelsen. Jag har också, det må du tro, käraste Pål, sörjt och begråtit min oförmögenhet att ensam kunna försörja mig och barnet; och för hvar morgon jag uppstiger, blir detta mig allt tungare, för det kan inte alltid bli på det viset. 
<sec/>
Jag tänker ofta tillbaks på mina fordna dagar, när vi bodde på Knäppen, och kan aldrig förstå huru jag, som var så strängt hållen och nästan för jemnan inneläst, ändå kunde bli ett så lättsinnigt och förvilladt kräk. Måntro mamma gjorde så rätt i det, att hon ständigt lät mig sitta för mig sjelf! Jag hade inte annat att taga mig till, än att dikta ihop långa ramsor med all slags dårskap, och jag tyckte det var roligt att narra mamma och smyga mig genom fönstret ut på bergshällen och språka med gossarna, då jag inte fick gå genom dörren och prata med dem i stugan. 
<sec/>
Jag ber Gud förlåta mig, om jag gör synd i att söka upp ursäkter för mina fel, och det i min egen mors fel; men jag vet inte alls hvad det våller att det så kommer för mig ibland. Lika felaktig var jag allt ändå, för jag mins dina varningar; ack, jag var för mycket stormodig den tiden, och likaväl – det vet nu Han, som allting vet – höll jag ingen på jorden så kär som dig, fast jag inte förstod eller lade märke till hur väl du ville mig, utan blef misslynt, när du bad mig så vackert att jag skulle arbeta och slå mig på stadighet. 
<sec/>
Men en ting, som jag riktigt är rädd för att tänka på, är mammas död. När jag full väl känner att all hennes stränghet ändå var till mitt eget bästa, går det liksom en kåra öfver ryggen på mig, och jag kan då gråta många stora tårar, när den tanken står för mig att det visst var jag som till slut sänkte henne i grafven. I början var det värst, men jag har så hjerteligen bedt till Gud; och det som då och nu ger mig en lättnad i detta mitt stora kors, är mammas sista ord: »Jag vill inte förgöra dig, din stackare!» för det var ändå en full förlåtelse i de orden, det vet den, som kände mamma... 
<sec/>
Helt visst, käraste Pål, blir du mycket förundrad öfver detta bref och allt hvad jag häri sagt. Men jag har så länge haft i sinnet att säga dig mina tankar, att jag inte längre kan förtiga dem, i synnerhet derföre att det också är något annat som jag ville tala med dig om. 
<sec/>
Jag vet inte huru jag rätt skall säga dig det, som har händt mig i dessa dagarne! Kanske kommer du ännu ihåg Bengtsson från Koster, och mins att han en gång friade till mig, fast jag den gången inte ville ha honom. Blif nu bara inte förnärmad, käraste Pål, för det att det fins en, som än vill hålla mig till godo, och tänk inte för den orsaks skull att jag derföre tror mig bättre, eller inbillar mig att du inte gjorde det, som rätt var, när du upplöste det bandet, som var mellan oss. Nej, jag är så långt ifrån att ha en sådan tanke, käraste Pål, att jag fastmer många gånger med skam undrat öfver att jag i min stora ångest för mamma vågade bönfalla hos dig om det, som jag nu har försyn för att bara nämna. 
<sec/>
Det var i förrgårs som Öjungfrun – du minner dig väl till att Bengtssons skuta heter så – lade till vid fiskläget. Och jag tänkte att jag af förskräckelse så när skulle släppt barnungen ur händerna på mig, när jag helt oförhappandes fick se Bengtsson träda in och hjertligt skaka mig i hand, alldeles som förr. På en lång stund var jag ej god till att få ett ord öfver läpparne, men då sade Bengtsson, och tog lillan ifrån mig, att det var en liten vacker barnunge, och började leka med henne och räckte henne klockkedjan med all grannlåten, han hade hängande vid den. 
<sec/>
Ändtligen kom jag mig så pass före att jag kunde bjuda honom en panasé, och se’n satt vi och pratade om både gammalt och nytt; och slutet blef, att Bengtsson sade att han visst nock hellre sett om han fått ja första gången han friade till mig, men att han i alla fall var färdig att ta mig till hustru, sådan jag var, och ville föda opp barnet som sitt eget, och att han så till visso ville försäkra mig att jag aldrig skulle få höra någon förebråelse eller bli näs-kastad för det, som var händt. 
<sec/>
Jag visste inte rätt hvad jag skulle svara honom, för jag ville hvarken säga ja eller nej, innan jag fullt besinnat mig, utan jag bad honom att få betänka hans anbud, tills han komme tillbaka från Malmö, dit han nu ärnade sig; men du förstår att jag dertill med af hjertat tackade honom för det han visat mig så stor heder. Han var nöjd, sade han, att jag toge besinningstid; men det sista han sa’, när han i går qväll gick om bord, var det att han inte ville tänka så illa om mig, som att jag skulle visa af honom för andra gången. 
<sec/>
Och nu, käraste Pål, vet du alltsammans och hvarföre jag skrifvit detta långa bref. Och nu skulle jag begära att få veta dina tankar i denna här saken, för sjelf kan jag inte råda mig. Råd mig du, käre Pål, som varit såsom en bror för mig, stackare, som hvarken har far eller mor eller syster eller bror eller någon i verlden, som jag kan lita mig till, utom dig. 
<sec/>
Gud välsigne dig för din stora godhet! Jag väntar snart och med mycken otålsamhet några rader till svar. 
<sec/>
Jag saknar storligen Elgen och Lasse; det vore synd, om jag inte sa’ att en hvar visade sig mot mig liksom huld och skyld. Och så talte de jemt och samt om dig, och det hade jag mycket nöje af, för du och de voro alltid liksom ett. Men de komma inte snart hem, skrifver Elgen i brefvet till gubben. 
<sec/>
Må alltid väl, käre Pål, med vänskap! 
<sec/>
Nora Larsson.» 
<sec/>
Då Pål slutade genomläsningen af detta bref, hade hans kinder, efter en allt högre stigande rodnad, antagit ett slags karmosinfärg; och de lågade och glödde, liksom han stått framför en eldad ugn i stället för vid fönstret, mot hvars rutor hagel och regn piskade. Efter några tankfulla ögonblick tog han åter upp brefvet, och genomgick det på nytt; och det var isynnerhet början deraf som gjorde det djupaste intrycket. 
<sec/>
Pål hade aldrig kommit att öfverväga eller förr än just i denna stund eftersinna, huru stor delaktighet gudmors besynnerliga uppfostringssätt haft i Noras lättsinnighet och felsteg. Desto mera tänkte han nu öfver detta ämne; och den undergifvenhet, hvarmed hon betraktade hans handlingssätt, då hon af honom så ovillkorligt blifvit förskjuten, den allvarliga öfvertygelse, hon hade om sitt fel, och den vaknande känsla af blygsamhet, hvarmed hon ville undandraga sig att lefva af hans understöd, allt detta – som Pål, om icke med samma ord, dock i sin innersta själ fattade – verkade oemotståndligt på hans öppna sinne, och höjde henne nu i hans ögon till en ståndpunkt, hvarpå hon icke stått ens före sitt fall. 
<sec/>
Men om han å ena sidan fann Nora renad och förbättrad och värd att ännu blifva en hederlig mans hustru, fann han likväl å andra intet särdeles nöje i att tänka sig henne gift med Bengtsson. Hon hade väl icke sjelf yttrat sig hvarken mot eller för, men att hon icke tyckte om Bengtsson, det var säkert; och hvarföre skulle han, Pål, då råda henne till ett giftermål, som kanske aldrig blefve lyckligt. 
<sec/>
Pål nödgades likväl snart erkänna att det fans en tredje sida: om han icke alltid vore i stånd att bistå henne, om han en gång ville tänka på något för sig sjelf, eller om Nora verkligen så mycket plågades af att emottaga hans hjelp! Detta sista var något, som han icke ensam kunde bedömma, men som han dock fäste sig vid; och just derföre beslöt han att det första bruk, han skulle göra af sin i dessa dagar inträffande frihet, skulle bli en resa till skärgården, för att sjelf med Nora afhandla det vigtiga ämnet. 
<sec/>
Det var med verklig saknad som källarmästare Klint skildes från sin kypare. Utom ett hedrande afskedsbetyg erhöll Pål ganska hederliga drickspenningar, hvaremot han gaf det löftet att, om han någonsin mera finge håg att ge sig på värdshus, han då aldrig skulle vända sig till någon annan än sin nu lemnade husbonde. 
<sec/>
Skilsmessan från Jeannette och de öfriga damerna var deremot icke särdeles hjertlig: han hade för sin ärlighet och obegripliga dumhet i kärleksaffärer aldrig varit rätt tåld af dem, och Pål ansåg icke heller de bedrägliga nymferna värda någon saknad. 
<sec/>
Långt mera påkostande var det honom att säga farväl åt tre eller fyra gamla herrar, dem han qväll ut och qväll in under loppet af halftannat år uppvaktat med toddi, pipor och kort, och med hvilka han ofta fått föra ett fritt och skämtsamt språk. Äfven desse gamle herrar hade haft ett godt öga, ett verkligen godt öga till Pål, ty då han sista aftonen före sin flyttning afröjde spelbordet efter dessa sina käraste kunder, låg der ett hopviket papper, hvarpå med blyerts hans namn var tecknadt, och hvilket papper, då han öppnade det, innehöll icke allenast en ramsa öfverkorsade betar, utan äfven en bankosedel på 10 riksdaler. 
<sec/>
Hvem var nu nöjd och rik, om icke Pål? Penningar i sparbanken, kontanter på fickan, utom respenningarne, och nu dessa sista dertill: det var ju utsigter, som kunde kallas alldeles lysande! Också erfor Pål en rätt behaglig känsla i att nu stå liksom på egen botten. 
<sec/>
»Kom ihåg», sade herr Klint, då han till slutligt farväl skakade Påls hand, »att min dörr alltid står dig öppen!» 
<sec/>
»Gud välsigne herr källarmästarn för anbudet och allt godt! Träffar mig inte något bättre, och det händer kanske nock, så kommer jag tillbaka och tackar i förhand så hjerteligen!» 
<sec/>
Och således sällade sig till Påls öfriga lyckskott äfven det, att veta sig alltid ha en god tjenst i bakhåll. 
<chapter/>

<chaptername>SJUTTONDE KAPITLET.</chaptername>
SISTA MORGONEN I GÖTEBORG. 
<sec/>
Sedan Pål åter uppsökt värdinnan på Tre Hvitlingar och än en gång kommit i besittning af den lilla kammaren, nu honom dubbelt kär, sedan den äfven bevarade minnet af den glada middagen i Elgens och Vatten-Lasses sällskap, gick han ut att göra några små uppköp, ty som han ej på halftannat år sett Nora, ville han icke komma tomhändt, och »lillan» finge ej heller förgätas. 
<sec/>
Efter ett icke ringa qval i valet af sina presenter beslöt han sig slutligen för ett klädningstyg af kattun till Nora, jemte en riksdalers-bröstnål i form af en förgät-mig-ej på lång stjelk med tre krusade blad, samt till lillan ett par känger och en tenn-skramla. Stolt och nöjd vände han med dessa skatter tillbaka; och då följande morgonen en skärgårdsbåt afgick till trakten af fiskläget, följde han med densamma, och befann sig innan kort i sitt gamla kära hem. 
<sec/>
Nora, som var långt ifrån att ana det Pål sjelf ärnade besöka henne, en utmärkelse, den hon tyckt sig hvarken kunna begära eller hoppas, hade just för andra gången på dagen afsopat stugan och strött skälsand öfver golfvet, och stod som bäst sysselsatt att fläta på en säfmatta, hvartill varpen var utspänd öfver tvenne bord, då hon hörde raska karlsteg i den lilla förstugan. 
<sec/>
Ljudet af dessa steg var Nora sedan gammalt så väl bekant, att hon icke ens behöfde vända sig om för att veta hvem som öppnade dörren. Och så stark blef den sinnesrörelse, hon i detta ögonblick erfor, att hon, utbristande i tårar, dolde ansigtet i sina händer. 
<sec/>
Pål gick fram och drog sakta undan händerna. »Gud välsigne dig, Nora lilla!» var hans första ord. »Vill du inte se på mig?» 
<sec/>
»Ack, jag hörde nog att det var du, käre Pål!» sade hon sakta, och lyfte sin blick så, på en gång rädd och kärleksfull, upp till honom att han, helt varm om hjertat och utan att just tänka på hvad han gjorde, tog henne i famn och lät henne så gråta ut. 
<sec/>
Ofrivilligt betraktade han derunder – Pål kantänka, som under sin stads-period lärt sig bedömma det sköna – Noras utmärkt vackra och långa hår, hvartill icke ens Jeannette hade maken: det låg nu så jemnt flätadt i flera små små kransar omkring hufvudet. 
<sec/>
»Tyck inte illa vara», sade slutligen Nora, i det hon hastigt drog sig tillbaka och borttorkade tårarna, »att jag tar så här dumt emot dig, käre Pål! Jag skulle med all rätta glädja mig, och jag gråter ju! Men jag kan inte annat, för det är så underligt att se dig igen efter denna guds långa tid. Du har vuxit ut och blifvit som en riktig herre; men du har ändå i hela ansigtet, och ögonen för visso, allt det goda, som du förr hade. Gud löne dig, käraste Pål ... jag kan inte säga mer!» 
<sec/>
»Du håller alltför stort tal, Nora lilla, om det ringa, jag kunnat tjena dig med! Jag har fått erfara så pass mycket godt af gudmor i lifstiden, att det bara var min skyldighet att hjelpa dig igen. Och aldrig kan du tro, så glad jag varit att höra hur beskedligt och klokt du handlar, och att du lefver som ett riktigt rättesnöre för de andra!» 
<sec/>
»Gud bättre så visst, för rättesnöre jag är!» svarade Nora rodnande. »Men sedan du förde mig hit, råkade jag efter hand till förstånd och eftertanke, och då blef det liksom ett behof för mig att här i ditt hem visa mot andra ett litet grand igen af det goda, som du visat mig». 
<sec/>
»Det skall du ha många tack för, och mest för det du ville hjelpa barnen!» 
<sec/>
»Åh, jag visste ju att här förut varit skola, när din far lefde. Men efter jag inte hade förstånd och begrepp att sätta ihop en sådan, lät jag ändå alla flickbarnen gå till mig; och jag har lärt dem det lilla, jag sjelf lärt. Nu ha vi fått förtjenst på säfmattor, som vi skicka till Göteborg: båtkarlarne ä’ snälla och sälja dem åt oss». 
<sec/>
Pål besåg och berömde den verkligen vackra väfnaden. 
<sec/>
»De här långa mattorna», återtog Nora, lugnare ju längre hon uppehöll sig vid det, som icke var vigtigt, »väfver bara jag, men flickorna göra dörr-mattor och skur-backar och sköta säfven åt mig. Alla ä’ de snälla, och jag är så glad att ha någonting att göra». 
<sec/>
Nora var så vacker, då hon sade detta, att Pål måste se bort för att ej låta märka sin rodnad. 
<sec/>
I hela den unga qvinnans väsende fans något så olika hennes fordna lättsinniga och fria manér, att Pål aldrig förmådde begripa huru en menniska så till sin egen fördel kunde förändra sig. Det oblyga sjelfsvåldet var försvunnet, och i stället låg öfver hela hennes skick en behaglig anständighet. Hennes ögon fästade sig ej dristigt som förr på hans, utan veko undan, mera än han önskade; men fick han en blick, var den sådan att hjertat fröjdades deraf. 
<sec/>
Likväl suckade han och vände sig med smärta bort vid ett oroligt ljud från vaggan, hvilket nu lät höra sig: det tillintetgjorde väl ej de intryck, han erfarit, men det störde. 
<sec/>
Nora gick hastigt fram och upplyfte flickan under några smekande ord. Men då hon märkte Påls rörelse, ville hon straxt och med omisskänliga tecken af oro bära henne ut. Pål hejdade henne likväl i dörren, och sade: »Hvarföre det, Nora! Jag vände mig bara om, för att ta fram den här leksaken till henne». Han räckte skramlan åt den lilla – men Pål tog ej flickungen på armen, såsom Bengtsson hade gjort. 
<sec/>
Kanske trängde sig skillnaden mellan bådas handlingssätt på Noras hjerta, ty i det hon tyst neg för den gåfva, hennes barn emottog, drog hon sig dock åt köksdörren; och utan att rätt förstå sig sjelf, kände Pål ett bryderi, som ej tillät honom att qvarhålla henne. 
<sec/>
Sednare på qvällen besökte Pål alla sina gamla grannar och vänner, och utbad sig qvarter hos Elgens far. Hvart han gick och kom, hörde han Nora berömmas. Under sistförflutna vintern hade hon sjelf lefvat på den aldra knappaste kost, för att desto mer kunna lindra eländet omkring sig, och på barnen hade hon verkat så mycket godt att det ej stod att beskrifvas; kortligen: hon var en tröstens engel. Och Pål, som hjelpt henne dertill, välsignades ock i rikligt mått. 
<sec/>
Pål sof ej under hela natten. Han kunde ej dölja för sig sjelf att, om Nora varit sådan, den tiden gudmor bestämde henne till hans hustru, ingen man varit lyckligare än den, som fått kalla henne för sin; men barnet – barnet! 
<sec/>
Han hatade egentligen icke detta arma barn, men det utgjorde dock en beständig och aggande påminnelse om det förflutna. Och så god, dygdig och arbetsam Nora nu än måtte vara, hade likväl Pål sitt högmod; och i trots af hjertats varma förespråk och förståndets allvarsamma utslag, att han visst aldrig finge bättre hustru, förblef Pål obeslutsam. »Hvad har jag dessutom att bjuda henne?» sade han för sig sjelf. »Två tomma händer – det vore orätt af mig, med så oviss framtid, att för andra gången ta ifrån henne ett godt tillfälle att med ens bli försörjd». 
<sec/>
Då han följande morgonen inträdde i Noras stuga, hade han kommit dit hän med sig sjelf att icke afråda henne från giftermålet med Bengtsson. 
<sec/>
Sedan han låtit sig väl smaka den lilla anrättning, Nora framsatt till frukost, framtog han sina gåfvor och räckte henne först bröstnålen. 
<sec/>
Nora tog den i handen och betraktade den länge under stum tystnad. Ändtligen sade hon, i det hon, starkt rodnande, kastade en hastig blick på Pål: »Jag kunde aldrig förgäta dig, men jag tackar dig, mer än jag nånsin kan utsäga, för det du ännu vill att jag skall komma ihåg dig!» 
<sec/>
Vid dessa ord fäste Nora bröstnålen i sin halsduk; och Pål, som härvid inom sig började erfara en stark rörelse, på en gång glad och smärtsam, drog, för att befria sig från densamma, skyndsamt fram klädningstyget, hvilket han utvecklade och bad henne hålla till godo. 
<sec/>
»Nej, käraste Pål, sälj det igen!» sade Nora allvarligt. »Hvad skulle jag med en så grann klädning här ute i ensligheten?» 
<sec/>
»Du blir kanske inte här för beständigt», yttrade Pål med osäker röst. »I fall du kanske flyttar till Koster, så».... 
<sec/>
»Vill du det då?» utbrast Nora, och tryckte begge händerna mot sina ögon. »Fast – jag behöfver inte fråga, när du sjelf sagt det». Hon sökte att dölja sin känsla ock se lugn och undergifven ut. 
<sec/>
»Nej, gud vet bäst», sade Pål obetänksamt nog, »om det berodde på mig, skulle du visst inte» – men här tystnade han tvert, ty hvad skulle han säga, då han ej förmådde öppna någon annan utsigt för henne, äfven om han kunnat glömma mycket, som han, i sjelfva verket öfvervunnen af Noras nya behag, med hvarje ögonblick kände sig frestad att glömma. 
<sec/>
»Käraste Pål», återtog Nora, och lyfte en glädjestrålande blick till honom, »hur menar du? Tycker du kanske det är bättre att jag frånsäger mig Bengtssons anbud? Jag har i alla fall tänkt på flere utvägar att inte ligga dig till last: jag kunde ackordera bort den lilla och ta mig tjenst; då finge jag allt så mycket att jag kunde betala för henne, och»... 
<sec/>
»Nej», afbröt Pål, »du skall inte lemna barnet ifrån dig! Jag visste ej stort hvad jag sa’, och detta är för vigtigt ämne att släppa handlöst utan eftertanke. Derföre, Nora lilla, tror jag att du för framtidens skull bör noga tänka dig före och ej förhasta dig i denna saken. Bengtsson är en hederlig karl och kan försörja dig och hålla dig väl på allt sätt». 
<sec/>
»Ja, det är sant!» sade Nora sakta; men under det Pål så yttrat sig, hade den friska färgen flytt från hennes kinder, och hon var så blek att Pål nästan förskräcktes. 
<sec/>
»Hvad går det åt dig, Nora lilla?» frågade han deltagande. 
<sec/>
»Ingenting, aldrig grand.... Det är i alla fall värdt all min tacksamhet att Bengtsson hållit mig god nog. Han har så pass beskedligt och hederligt handlat emot mig, att han kan räkna på att jag skall bli så god och förståndig hustru som det står i min makt att vara». 
<sec/>
Sedan Nora yttrat dessa ord i en låg, men fast ton, steg hon upp, tog sitt barn från golfvet, der det legat och lekt bland säfven; och liksom hon hos den arma lilla varelsen velat söka skydd för den öfvermäktiga smärta, hon i denna stund, erfor, lutade hon sitt hufvud intill barnet, och gick med det ut ur stugan och nedåt stranden, der hon stannade för att upplocka några snäckor till den lilla, som började gråta. 
<sec/>
I detta ögonblick erfor Pål ett djupt missnöje med sig sjelf, och det så mycket starkare, som Noras lugn och hela hennes undergifna, men värdiga handlingssätt på det högsta tagit hans mildare känslor i anspråk. Han fann ej mera något att förakta hos henne; hon var ej fräck, hon hade under enslighet och eftertanke både straffat och upprättat sig sjelf: hon var tålig och ärbar i vida högre grad än före sin förnedring. 
<sec/>
För sig sjelf sade Pål något, som lät snarlikt: »Jag är just en högfärdig usling! Hon är bättre än jag, och jag hade slätt inte haft här att göra, när jag bara gör henne ondt och liksom än en gång håller henne skammen för ögonen!» 
<sec/>
Upprörd, plågad af förebråelser, och obeslutsam mer än någonsin, gick Pål åter tillbaka till den stuga, der han bodde, och besökte ej Nora vidare under hela den dagen. 
<sec/>
När han följande förmiddag kom in till henne, var hon ej ensam: alla fisklägets flickbarn voro då samlade omkring henne. Nora förhörde dem deras lexor, och gaf sedan hvar och en arbete, bestående i stickning och mattflätning. 
<sec/>
Emellertid satt Pål helt tyst och tankfull i en vrå, tills middagen kom och alla barnen gingo. Äfven Nora ärnade sig då ut »åt köket», såsom hon sade, »för att koka de präktiga rödspottorna», dem Pål tidigt på morgonen fiskat och skickat henne. 
<sec/>
»Nej, vänta litet, Nora lilla!» utbrast Pål, och närmade sig henne. »Gå inte, förrän du sagt mig, om du på något vis är missnöjd med mig?» 
<sec/>
»Jag – käraste Pål», sade Nora, likväl utan att se upp, »huru kunde jag ha det ringaste skäl att vara missnöjd med dig, som alltid velat mig väl!» 
<sec/>
»Ja, det vet Gud att jag velat! Men det är så mycket en vill, som en inte kan.... Har du annars tänkt öfver det vi taltes vid i går om Bengtsson?» 
<sec/>
»Nej, det har jag just inte! För när det nu är afgjordt, får Gud styra; och så är det bäst, tror jag, att inte för mycket tänka på det i förväg». 
<sec/>
»Se’n det är afgjordt, säger du – hur menar du med det? Ingenting blef afgjordt i går, Nora lilla, ingenting!» 
<sec/>
»Jo, Pål, det blef då för visso befästadt att jag skulle bli hustru till Bengtsson. Och då han kommer tillbaka, får han sjelf bestämma, när han vill att det skall ske». 
<sec/>
»Nora» – Pål drog henne sakta tillbaka från dörren – »i fall du inte har tycke för Bengtsson.... Du bör inte förhasta dig, jag ber dig hjertligt, gör inte det!» 
<sec/>
»Hvad skall det bli af mig då?» utbrast Nora, och förmådde ej längre återhålla tårarne. »Vill du att jag liksom hittills skall lefva på ditt medlidande och dig till tunga, då jag kan lefva som en ärlig hustru? Nej, Pål, du ville det sjelf i går, du sa’ för visso att det var godt och bra, och i dag må du inte ändra dig – för nu blir det ändå som det är!» 
<sec/>
»Du har blifvit mäkta beslutsam, Nora!» sade Pål med en lätt rodnad på kinden. »Du håller mig inte mer för din bäste vän?» 
<sec/>
»Jo, Pål, det gör jag visst; men jag hade begärt ditt råd i denna här saken, och du gaf mig det sjelfmant, du till och med styrkte mig till giftermålet. Och derföre, käraste Pål, kan du lätt förstå att jag vore all din godhet och broderlighet mera ovärdig än jag är, om jag, för det du i dag kanske bara för en liten stund ångrat dig, stode tillreds att rätta mig efter hvad du nyss sagt. Nej, Pål, på det viset skulle vi aldrig komma till slut! Jag har en gång hört ditt råd, och jag följer det – för nu vet jag med all visshet sjelf att det är både klokt och godt». 
<sec/>
»Och hur vet du det, Nora? Jag vet inte sjelf, om jag gjorde rätt i att så råda dig!» sade Pål med en viss häftighet. 
<sec/>
»Jag kan inte förklara det, Pål! Men någonting inom mig säger att du inte alls skulle ha tillstyrkt giftermålet med Bengtsson, om du inte varit säker om att du ville det af full mening. Och när du så ville, var det nog; för du såg att detta var den största lycka, jag kunde vänta mig: och i det, käraste Pål, hade du ju rätt och sant». 
<sec/>
»Likvisst», inföll Pål, på en gång glömmande hvarje betänklighet och hvarje försakelse vid den omedvetna, men derför ej mindre djupa förebråelse, som låg i Noras uttryck, »likvisst har jag med dessa råd satt mig sjelf i snaran: jag, jag, Nora lilla, äger ingenting.... Med Bengtsson deremot blefve du väl försörjd». 
<sec/>
Ett ögonblick stod Nora nästan orörlig af häpnad och i ett stort öfvermått af glädje och sällhet – men också blott ett ögonblick: det följande blef henne desto bittrare, då hon klart erinrade sig Påls obetvingliga motvilja för hennes barn och hans en gång bestämdt uttalade afsky för en förbindelse med henne sjelf. Kanhända, tänkte hon, har en gnista af den fordna kärleken flammat upp hos Pål (Nora visste ej att den aldrig slocknat), kanske vore det också ett stort medlidande och ädelmod af honom – men i begge fallen hade han först i dag kommit till tankar, som han i går ogillat. Det hade då säkerligen kostat honom en svår strid att i detta afseende öfvervinna sig sjelf; och Nora kände djupt och fast, att så visst som hon älskade Pål nu tusen gånger högre, än den tiden då hon var flyktig och lättsinnig, så visst ville hon ej heller vara orsak dertill att han råkade i »osämja» med sig sjelf och för hennes skull ålade sig en uppoffring, som, i fall den icke just nu för ögonblicket kostade honom mycket, likväl snart skulle göra det: ty Påls sinne var stolt, och barnet blefve en daglig påminnelse om hvad han beständigt önskade glömma. 
<sec/>
Medan Noras tankar genomflögo alla dessa omständigheter, vexlade färgen på hennes kinder, och ögat tårades. Pål hade fattat hennes hand; och i denna stund slog hans hjerta så varmt och häftigt för Nora, att han tyckte det vilja liksom springa ur bröstet för att bedja henne sluta den plågsamma ovissheten. Han kom ej vidare ihåg att han någonsin velat annat, än att hon skulle blifva hans. Så vacker, så ärbar, så förvirrad, syntes hon Pål helt och hållet renad, renare än förr; och han var nära att sjelf genom ett trofast famntag göra slut på hennes besinning, när hon med en tacksam blick såg upp till honom och sade: 
<sec/>
»Käraste Pål, se’n du än en gång hållit mig värd en heder, som jag aldrig mer kunnat tänka mig, tycker jag, ehvad vår Herre än hädanefter pålägger mig, att jag ändå alltid har en stor tröst och hugsvalelse af det minnet; men något annat hvarken kan eller vill jag säga, för mellan oss må intet tal mer komma om giftermål». 
<sec/>
»Säg inte det, Nora lilla, för då gör du mig svårt och allvarsamt bedröfvad, och jag måste då tro att jag nu alls inte är någonting mera för dig!» Och härvid betraktade han henne med en så kärleksfullt bedjande blick, att hon aldrig, icke ens i sina gladaste dagar, sett en sådan. 
<sec/>
»Åh, jo, du är allt det käraste jag vet i verlden, men just för det vill jag inte att du skall skämma ut dig sjelf genom att taga mig till hustru – nämn derföre inte ett ord mera i den saken, ty jag kunde då dö af sorg för det jag ställt mig så illa!» 
<sec/>
»När du så talar, Nora», sade Pål, och hans öga strålade, »då tycker jag att jag kan vara högfärdig öfver dig! Säg nu bara att du vill dela min fattigdom och min kärlek, så är allt sagdt som behöfs mellan oss – och se’n skall du se, om jag kan arbeta! Jag skall sträfva på allt sätt för att uppehålla dig och barnet!» 
<sec/>
»Tack, Pål, många, många tack! Men det kan inte ske och sker inte heller. Mitt barn kan du aldrig älska; och derföre att jag ej burit mig skamligt åt mot Bengtsson, såsom jag gjort mot dig, vill jag hellre att han blir far för det. Detta är mitt sista ord, Pål – och släpp mig nu hän, för det nyttar till intet att mera tala om!» 
<sec/>
»Ja så, Nora, du vill hellre anförtro dig och den lilla åt Bengtsson – då har jag svårt bedragit mig, och det hade jag väl ändå inte förtjent?» 
<sec/>
»Jo, Pål, så pass tacksamhet har du visst förtjent af mig – den är den enda, jag förmår visa dig, och derföre vill jag också göra det».... Nora drog sin hand ur hans, och skyndade ut. 
<sec/>
Pål blickade efter henne med kärlek, med smärta, med beundran. Nu först kunde han fullt af hjertat hafva henne kär, då han rätt kunde akta henne; och med en hemlig förebråelse öfver den, som vållat hennes olycka, gick han bort, besluten att, så kärt det nu än varit honom att vinna henne, dock ej vidare uttala denna sin högsta önskan. Han förstod ganska väl att hans tvekan sårat henne, och att hon ej kunde sätta fast tro till en förändring, som så hastigt påkommit.... 
<sec/>
Blott ett par dagar ännu qvardröjde Pål på fiskläget. När han åter begaf sig derifrån, var det med tungt hjerta men lätt kassa. 
<sec/>
Han hade ej kunnat öfvertala Nora att emottaga något vidare understöd, då hon nu ansåg sig som en annans trolofvade och dessutom hade så pass i förråd att hon med hjelpen af sitt eget arbete kunde berga sig till Bengtssons återkomst. Derföre blef det också så mycket mer på de många lotter, Pål utdelade bland fisklägets gummor, gubbar och barn. Han hade känt och älskat dem alla, och skildes ifrån dem med löfte att, om Gud i framtiden hjelpte honom, bättre verka till deras bästa. 
<sec/>
Dem han likväl särskilt egnade sitt deltagande och gaf rikaste lotten, var den stora skaran af unga vildar, som räknade sig i brödraskap med Vatten-Lasse, samt Vatten-Lasses fader, moder och gamla mormor. I den lilla stugan, hvilken inneslöt denna slägt, satt Pål flera timmar om dagen och afhörde berättelser om vinterns mödor och svårigheter och allt hvad då händt inom hvarje hushåll på fiskläget. Påls menniskoälskande hjerta blödde med deras, då en husfader varit nära att omkomma, och gladdes och fröjdades med dem, då försynen så underbart räddat honom. Sedan hörde och instämde han i allt det beröm, som slösades på Lasse och Elgen, hvilka fortforo att hemskicka hederliga understöd och dessutom i alla stycken ställde sig väl. 
<sec/>
Från Vatten-Lasses familj gick Pål att uppsöka sin värd, Elgens far, som vanligen satt i sin eka och metade, och hvilken, ännu rask och af ett lifligt lynne, trakterade Pål med mången sjömans-»passascha» af det trovärdiga slag, som gubben sjelf upplefvat, och äfven med skildringen af mången djerf lurendrejeribragd, hvari han deltagit i sina unga år, då det »ännu var något att uträtta och förtjena». 
<sec/>
På detta sätt döfvade Pål sin oro, men den gaf sig dock icke. Väl gillade han Noras handlingssätt, ja, stundom i den grad, att det fans ögonblick, då han till och med ej önskade att hon skulle hafva betett sig annorlunda. Men det var honom ändå liksom han nu först blefve alldeles ensam i verlden och utan alla band, då han lemnade Nora för att aldrig mera se henne, om icke som en annans hustru. 
<sec/>
Afskedet var tungt å ömse sidor, men ingendera ville för den andra visa sig svag. De skildes med ett varmt handtag, men med sorgsna, djupt bedröfvade hjertan. 
<sec/>
På tröskeln sade Pål: »Helsa Bengtsson – jag vill mycket be till Gud att han gör dig lycklig, Nora lilla»! 
<sec/>
»Tack, tack», stammade hon, »tack, käre du Pål! Jag vill också be att allt måtte gå lyckosamt för dig!» 
<sec/>
En lång uttrycksfull blick var det sista afskedet. Nora följde icke Pål till stranden – stackars Nora, hon förmådde det ej.... 
<sec/>
Och åter var Pål i Göteborg. 
<sec/>
I sin lilla kammare på Tre Hvitlingar öfverlade han nu, liksom vid sin första ankomst till den stora staden, hvad han borde företaga sig; och han beslöt att låta bekymret hvila och i stället rusta sig i ordning för sin vandring. Med öfverlefvorna af sin kassa förstärkte han det redan före afresan till fiskläget i det närmaste anskaffade lagret af psalmböcker, katkeser, a-b-c-böcker, visor, sagor, taflor och träsnitt, till hvilka sednare han ytterligare lade en half bok »jungfrur Marior med barnet», som han fått veta skulle ha stark afgång »inne i landet», enkannerligen för pigornas kist-lock. Och sedan alla dessa ting, hvilka för icke många dagar tillbaka utgjort hans förtjusning att bläddra uti, ordna och rifva upp igen, nu med betänksamhet och alldeles icke under munter sång blifvit ordentligt ihoppackade i en ränsel af svart vaxduk, samt litet kläder i ett mindre fodral, lemnades resten af hans egendom i värdinnans förvar – och så, i guds namn, stod Pål en vacker maj-morgon i soluppgången färdig att anträda sin färd. 
<sec/>
»Det är detsamma hvart det bär!» sade han för sig sjelf, och en tår smög sig nedåt kinden: »Jag har ingen mer än mig sjelf att sörja för här i verlden, ingen frågar efter om jag lägger ihop något eller ej, om jag lefver eller dör. Det är ändå strunt med hela lifvet – hvad har en för glädje i att lefva, när ingen delar ens bekymmer eller fröjd!» 
<sec/>
Han stannade; och som Hamngatan, hvilken han passerade, här var folktom, lutade han sin brännande kind mot stammen af ett träd, medan ögat i vemod blickade på vattnet, öfver hvars blå yta en rodnande solstråle dansade fram och åter. 
<sec/>
»Ack, så skönt ändå vår Herre gjort allt sitt verk!» suckade Pål, och denna suck var hans morgon-andakt, hans bön för resan. »Är jag inte otacksam – med helsa och ett friskt sinne fins det väl än något godt för mig på jorden. Men det gamla är ändå det bästa: intet nytt blir såsom det gamla! Stackars Nora ... nu gå vi en och hvar på sin väg, men det vill jag be till Gud att, om min blir aldrig så svår, din må bli så mycket jemnare och bättre!» 
<sec/>
Och nu torkade Pål tåren ur ögat, kastade ännu en lång afskedsblick utefter den sköna Hamngatan, hvars granna hvita hus präktigt öfvergötos af solskimret, och gick sedan med raska steg sina nya öden till mötes. 
<chapter/>

<chaptername>ADERTONDE KAPITLET.</chaptername>
ETT KÄRT OCH ETT LEDSAMT MINNE. 
<sec/>
Midsommarssolen brände glöd-het öfver Smålands ljunghedar. 
<sec/>
På en djupt nedtrampad fotstig, hvilken öfver långsträckta fält leder mellan Orberg och Kånna, ginande fem fjerdingsväg af stora landsvägen, syntes en vandrare, märkbart uttröttad, men likväl efter viss takt, gå framåt. Middagshettan hade nått sin höjd, och med längtansfulla blickar betraktade han den snart uppnådda brädden af en liten insjö, kring hvars stränder några spridda grupper af saftiga björkar inbjödo till hvila. 
<sec/>
Sedan den enslige resenären, vår vän Pål, hunnit detta eftersträfvade mål, afkastat jackan, och, befriad från skor och strumpor, svalkat sina heta fötter i vattnet, nedsänkte han sig bland de blomstrande ljung-tufvorna och drog djupare efter andan för att insupa de friskande flägtarne från sjön. Ådrorna, som högt svällt upp på hans panna, sjönko småningom tillbaka, glöden brände mindre het i blodet, svettdropparne upphörde att framsippra, och hjerta och sinne blefvo lättare af luftens och solens mindre kännbara tryckning. 
<sec/>
Det var så lugnt och behagligt på denna skuggrika fläck. Vattnet sqvalpade sakta och underbart, men sqvatt då och då till för ett lätt slag, som tillkännagaf att en orolig gädda eller kanske endast en liten mört ville upp i solskenet att leka. I löfträdens hängande grenar susade vinden, och på något afstånd hördes vallhjonens säf-pipor i uthållande toner, blandade med boskapens råmande. Till ett litet ensamt skjul på midten af fältet tågade fåraherden, under en munter sång drifvande tillsammans sin ostyriga hjord, hvilken han slutligen föste in, hvarefter han sjelf i flygande språng ilade hem att äta sin middag. 
<sec/>
Med ett slags saknande längtan såg Pål efter honom, Pål, som nu, efter halfannan månads kringströfvande i en vis- och sag-handlares skepelse, redan kände sig så fullkomligt mätt på detta lif, att ända till sista skymten af dess första behag försvunnit. 
<sec/>
Då han lemnade Göteborg, var det visserligen med vemodig sorg i hjertat; men knappt kände han sig vara en fullkomligt fri herre ute i Guds stora och sköna natur, än smärtan började sjunka undan för den öfversvallande njutning, som han – de nakna klippornas son – i rikt mått erfor, då han vexelvis vandrade bland böljande sädesfält och lummiga skogar, och vid jemförelsen se’n mellan Kattegatts oroligt kokande yta, betäckt af sitt salta skum, och dessa leende, bekransade åar och insjöar, med sina klara speglar och sitt söta vatten ständigt tillreds att bjuda vandraren en uppfriskande dryck. Men man lefver ej, tyvärr, af vatten och löf allena. 
<sec/>
Sedan Pål länge frossat af alla dessa för honom så nya och rika uppenbarelser, började likväl förtjusningen efter hand så till vida gifva med sig, att den lemnade rum för tanken på affärerna och de med hans vandring oundgängligen förknippade äfventyren. Men med någon undran och icke så liten ledsnad märkte han snart, att hvarken det ena eller andra ville komma sig i gång. Visserligen sålde han då och då i bondstugorna en visa, en jungfru Maria, en a-b-cbok, ja stundom äfven en katkes. Men med dessa köp gick det olyckligtvis så enkelt och simpelt till, att de ej fingo ens en skymt af något närmare intresse. Hvar gång han med klappande hjerta och i hopp om, gud vet hvad, trädde öfver en tröskel och med ett vackert »gudsfrid» helsade den eller de innevarande, hördes alltid samma enformiga »tack ska j ha», i lyckligaste fall åtföljdt af ett »sitt ned – kommer j sunnan-, östan-, vestan- eller norr-ifrån?» Väderstrecket nämdes alltid efter de olika håll, hvarifrån man önskade nyheter. Men Pål, en nybörjare kantänka, som icke ägde ringaste bekantskap med eller ens hade hört talas om så vigtiga personer som Petter i Bratteby, Isak i Lerbäck eller Riksdagsman på Klefva m. fl., ej heller hade någon kännedom om de åtskilliga prestgårdar, hvilka efterfrågades, stod sig vid dessa frågor mer än klent, och man lät honom derföre snart förstå, antingen att någon bekant och känd »knalle» nyss varit der, eller ock att en sådan snart väntades och att man af denne, som för öfrigt hade allting, beställt hvad man kunde behöfva. 
<sec/>
Det var ett olyckligt val Pål gjort, då han, i stället för att följa halländska kustvägen nedåt, ställt kosan till skogs, nemligen öfver Alingsås och Borås mera vester ut till Småland, der han ärnade slå sig ned öfver sommaren. Denna väg, på hvilken vestgöta-handlare oupphörligt stryka fram och åter under sina stora marknadsresor, befans i hög grad ogynsam för Pål; och han hade ännu icke gjort någon affär af minsta betydenhet, då han uppnådde småländska gränsen. 
<sec/>
I sina gamla kära sagor hade Pål läst så ofta om Småland, att han ännu bibehöll hoppet att der få upplefva något minnesvärdt. Men tyvärr hade han det missödet att än en gång se sina luftslott ramla. 
<sec/>
Hvart han kom och gick, emottogs han af den välvilliga gästfrihet, som hvarken småländska bonden eller herremannen någonsin förnekat; och sälja fick han också, till och med alla sina psalmböcker. Denna vinst oaktadt, började han tröttna, ty det blef honom för enformigt att dag ut och dag in, i hetta och dam vandra på landsvägen. Och då dertill alldeles ingenting ville hända, utom det att en och annan vacker grebba i smyg log så fint emot honom och skänkte honom en särskilt frukostkaka för det han skulle sjunga en rolig visa eller ta ett litet bud angående städsel och tjenst med sig till nästa granngård, socken eller pastorat, blef han snart nog utledsen vid alltsammans och började uppriktigt ångra att han varit enfaldig nog att för sina »dumma inbillningars» skull lemna den goda och stadiga plats han haft. 
<sec/>
Att emellertid återvända till Göteborg, förrän hösten och flyttningstiden inträdde, dertill kunde hans lilla stolthet ej förmå sig; och sedan han nu afsatt hela sitt lager, var han på väg åt Halland, för att der i någon stad uppköpa nya artiklar och så fresta sin lycka på annat håll. 
<sec/>
Den trakt, vår hjelte under närvarande ögonblick hade framför sig, var ingenting mindre än skön; men som han genom underrättelser visste att han med stora landsvägens uppnående skulle säga farväl åt all vacker natur och hade att vänta nästan endast flacka, ödsliga ljunghedar, hvilka med få undantag räckte ända ned till Halmstad, hela åtta milen, så njöt han af det lilla goda, han hade för ögonen; och den nedslagna, nästan retsamma sinnesstämning, hvaruti han hela förmiddagen befunnit sig, upplöstes småningom i en stilla och fridsam, hvilken alstrade följande skiftrika tankegång: 
<sec/>
»Nog var jag ändå en erke-narr, som gaf mig ut på detta häringa viset – jag hade allt haft det ett strå vassare hemma på Drufvan, och mycket mindre tröttsamt se’n! Men de säga att en alltid skall få någon befängd kåller i hufvudet på sig, när en är ung, för en har inte då så mycket vett att stata på.... nog tyckte jag ändå sjelf alltid, att jag var både vettig och klok, när jag tog mig på det här orådet. 
<sec/>
Herre Gud, hvad skönt det blåser mellan träden och från sjön – blås på, blås på, du Necken far! Jag skall tacka dig för hvar pust... se så, det var hederligt! Jag ville väl ändå veta, om det kan ha någon riktig sanning för sig med Necken och sjöjungfrun – åh hvarför inte? Om en rätt tänker på det, så är det inte underligare än mycket annat, såsom att gräs och granna rosor växa så häringa ur svarta mullen. 
<sec/>
Nu, så har jag då sett mig lystmäten på både gräs och rosor, och åkrar och ängar, och skog och moras – och ljunghedar får jag väl också snart se, så stora, säga de, att ögat inte varsnar hvarken början eller slut. Men bland alltihop är det ändå ingenting, så grant och ljufligt det än är, som jag fått ett kärare behag till, än till mina nakna berg och klippor hemma i skärgården... jag undrar just hur de se ut nu, se’n jag sett allt detta? De stå som de stå de, och veta inte af några grannlåtskläder, fast det är så sant: hafsmisten klä’r ibland på dem en rock, som har likså god och stark glans som den förtrollade prinsessans silfverklädning, den hon hade på sig mellersta söndagen, när hon gick till kyrkan.... 
<sec/>
Det är ändå bäst att vara hvad en först har varit... Hur tro rörelsen går på Knäppen i år – väl inte så särdeles, tänker jag: gudmor är borta, och Nora... din dumme torsk, hvad skulle du nu på det deringa igen! Hon mår nu för visso så väl, att hon inte ens tänker på mig kanske – – stackars Nora... hå, hå! 
<sec/>
...Men, hvad var det inspektorskan på Orberg lade i näsduken åt mig? Det är bättre att jag äter och vederqvicker mig, än sitter här och tänker på det; som alls inte nyttar att ha i minnet!» 
<sec/>
Och Pål åt med god aptit, och sjöng sedan en stump till ära och tack åt Necken, som blåste så friska pustar på honom, att han snart styrkt och förnöjd stod beredd att fortsätta sin väg. 
<sec/>
I de spridda kojor, hvilka omkring Kånnas ensligt belägna prestgård bilda en liten by, rustades till midsommars-festen. En hög majstång som år efter år under en lång tidrymd tronat på samma stora plan, stod i dag åter högtidssmyckad i sida kläder af björklöf. Armarne, omlindade med skiftande blomsterkransar, böjde sig i stolta halfcirklar mot den smärta midjan, medan den så kallade halsen lyste af bladgull och stora perlband, tillverkade af urblåsta ägg; en krona, nog väldigt tilltagen, prydde hufvudet och fullbordade klädseln. Pål, som kom just lagom att bevista herrligheten, en herrlighet, hvilken för honom ägde hela nyhetens behag, kunde knappt se sig mätt på det glada lustspelet. 
<sec/>
Af mor Sigbritt, byalagets förnämsta och stoltaste mora, emottogs Pål, så snart han enligt anvisning inträdt öfver hennes tröskel, med en hjertlig välkomst-helsning. 
<sec/>
Vid den sparsamma spisglöden, öfver hvilken stora grytan med högtidsgröten svängde fram och åter, stod Sigbritt och rörde tappert med slefven. »Sitt ner», sade hon nickande till Pål – »jag ser, han kommer långt ifrån!» Och den fryntliga mor i Södragård kastade härvid en blid blick på främlingen. 
<sec/>
»Ja, vars, hvad jag så gör!» svarade Pål. »Och gerna vill jag sjunga för er både en och två vackra visor i qväll, om jag får stanna qvar öfver natten?» 
<sec/>
»Det blir väl råd för: i natt ha vi hus i hvar buske, för vi hålla midsommars-vaka. Och när gröten räcker till så många munnar, räcker han allt till en till! Se’n kan j sjunga en stump eller par för oss.» 
<sec/>
Pål sade ett hjertligt tack; och då mor Sigbritt nu vände hela sin uppmärksamhet från gästen och till spisen, der hon utom gröten hade några bullar att tillse i ugnen, vände Pål sin på föremålen omkring sig. 
<sec/>
Löfvet i hvarje springa mellan de svartrökade stockar, som bildade stugans väggar, tydde väl på midsommar, liksom den hvitlimmade spisen och den lilla glada solstrålen, hvilken hoppade mellan en enslig glasruta i taket och en annan lika enslig på den lägsta sidan af rygg-åsen. Men som stugan tillhörde det mest uråldriga slaget och icke skröt med flera fönster än de tvenne små rutorna, så härledde sig deraf att den midt i sommaren stod i halfskymning. 
<sec/>
Kånna, en af de fattigaste socknarne inom Sunnerbo härad, hyser ett gästfritt och välvilligt folk, som i all sin fattigdom är färdigt att med främlingen dela kakan och, när det så behöfves, lemna honom värma vid torfbrasan. Pål fick i hög grad erfara denna goda egenskap, ty han förplägades väl med den högtidsspis, som bestods; och sedan han blifvit insläppt i de dansandes muntra ring der ute omkring majstången, förmenade sig Pål ej hafva haft någon så rolig stund, allt sedan han lemnade Knäppen. 
<sec/>
Under de hvita hucklena sköt mången eldig blick fram på den fagra ungersvennen och lifvade honom i den grad, att all trötthet snart var försvunnen. Hurtigt svängde han om efter den musik, som »Spelare-Tolles» stråke, tidt och ofta hartsad, framkallade ur den lilla blank-slitna fiolen. 
<sec/>
Spelare-Tolle, den välkomne virtuosen vid hvarje förlustelse inom alla tre socknarne i Angelstads pastorat, hade i afton, till stor fröjd och gamman för de unga, hedrat Kånna med sin närvaro. Och så högt aktad och älskad var gamle Tolle att allt det rara, hela byalaget hade, bjöds honom i rikligt mått; och då han tilltalades, skedde det alltid med en viss vördnadsfull uppmärksamhet. 
<sec/>
Tolle hade fordom varit korpral vid Kronobergs regemente och för ådagalagdt mannamod förtjent sig en silfverpenning, som ännu vid högtidliga tillfällen, och synnerligast sådana som det närvarande, prydde hans luggslitna rock. Men nu var Tolle gammal, och hans mandater sträckte sig således till att, i stället för hos fienden, sätta skräck i qvinnfolken, då han vid vinterbrasan berättade dem hemska sagor om stormningar af stora slott, der jettar och spöken bott, samt om nunnor, kloster och kyrkogårdar. Vid hvart och ett särdeles vigtigt ställe i berättelsen – hvilket vanligen annonserades förut, derigenom att Tolle gjorde ett uppehåll och knackade ur pipan mot spishällen – sprang en rysning utför ryggen på hans åhörarinnor: de »bragade» nära nog, der de sutto på bänken, och afryckte ej sällan i häpenheten tråden från lintotten; och vanligen sammanknöts den icke förr, än Tolle kommit in på en lugnare grund. 
<sec/>
Dock, ehuru en hvar häpnade och knappt vågade se upp vid de rysvärda »passascherna», måtte de likväl varit särdeles intressanta, ty alltid hördes der ett jubel från hela husets personal i hvarendaste stuga, dit gamle Tolle under sina vandringar inträdde. Och då gubben med fiol-lådan under armen försvann bakom ladugårdsbyggningen, följde honom alltid en lätt suck och ett hjertligt: »Gud signe er, fader Tolle! J kommer väl snart hitåt igen, och då skall j inte gå vår dörr förbi!» 
<sec/>
Men dessa nöjen tillhörde vintern. 
<sec/>
Nu satt Spelare-Tolle i en gammal karmstol, löfklädd af ungdomen, den sjuttio-årige gunstlingen till heders. Och medan han i långa drag kraftigt och uttrycksfullt förde stråken öfver strängarne, förde vinden hans långa glesa hårlockar, försilfrade af tiden, fram och åter öfver den skrynklade pannan. På bröstet skimrade mot rockens blågrå grund medaljen, som utgjorde den gamles högmod och stolthet, ty vid den fästade sig det mest lysande minnet ur hans lif. 
<sec/>
Tolles hufvud sjönk allt djupare ned, hakan hvilade hårdare emot fiolen, ögonen slöto sig: han spelade på sitt sätt, med inspiration, och förtjuste och hänryckte det auditorium, för hvilket hans talang icke blott var nog, utan ett öfvermått af njutning. 
<sec/>
I fall Spelare-Tolle, som kanske än i dag beundras af hela Angelstad och grannsocknarne deromkring, kommit i tillfälle att få höra t. ex. en Ole Bull, tjusaren af en hel verld, hade han säkerligen gapat af förvåning – men äfven Ole Bull å sin sida skulle säkerligen hafva häpnat, om han fått höra Spelare-Tolle: ty i all sin utomordentliga skicklighet, torde den förre ändå ej kunnat återgifva en smålandspolska, med den egendomlighet och det äkta lif, som Spelare-Tolle förmådde frambringa. 
<sec/>
Pål var så intagen af den gamle mannen, att han vid hvarje afbrott i dansen intog sin plats hos honom, med öppna öron uppfångande alla de ord, som Tolle emellanåt i godt och hjertligt glam utbytte med grebborna och äfven med Pål. 
<sec/>
Och all denna ovana njutning, denna innerliga fröjd upplefde Pål under den klaraste blå himmel och i en luft, som doftade af friskt löf och blommor och som genljöd af muntra sånger och stojande lekar. 
<sec/>
På grönskande ängar, hvilka bjert afstucko mot de mörka ljunghedar, som syskonligt slöto sig intill dem, larmade yra barn, stridande om företrädet att plocka de vackraste blåklockor och smörblommor till nya kransar att hänga nederst på majträdet. Der borta i dungen smög en rask bonddräng med sin käresta vid handen att språka i en ensam förtrolig stund; och något afsides för sig sjelfva gingo några unga flickor allvarligen och ifrigt sysselsatte att söka de underbara växter, hvilka, ihopskaffade under midsommars-natten, hafva den vigtiga egenskapen att kunna visa en tillstymmelse af den i framtiden kommande fästmannen. 
<sec/>
Allt andades lif och glädje; och i brokiga ringar ilade, efter ljudet af Tolles fiol, de glada skarorna omkring aftonens brud, det smyckade majträdet. 
<sec/>
Längre fram på aftonen ökades sällskapet af en kringvandrande positiv-spelare. Men hur det än var, antingen det skedde af grannlaga kärlek för gamle Tolle, eller det öfverensstämde med verkliga förhållandet, förklarade dock både grebba och dräng, genast på första dansen efter »positivpålsken», att benen inte riktigt kändes vid den »låten», som inte hade på långt när så’n takt i sig som fader Tolles fiol, för den kunde just mjuka upp hvarendaste sena. Och hade Tolle nyss spelat så att det riktigt var »för grufveligt att höra», så visade han nu, retad af »den deringe trä-musiken», att de förra greppen voro ett intet mot de toner, som snart »trillade likt ärter öfver strängarne», hvilka han helt säkert hade lurat till sig från sjelfvaste strömkarln. 
<sec/>
Men då gubben, trött af inspirationer, öl och välfägnad, redan gått till hvila i mor Sigbritts stuga – inom parentes sagdt, rikt draperad kring väggarne med hängande kjortlar, tröjor och nyfärgade garn-vippor – höll ungdomen alltför gerna positivet till godo, som nu hade ganska bra takt i sig. Sådan lustig lek och så muntert glam hade ej Kånna sett på mången midsommars-vaka. 
<sec/>
Pål, såsom en lifvad och väl sedd gäst, gjorde naturligtvis äfven sitt bästa till att roa sällskapet. Han lät höra flera af sina bästa visor, och de samlade en icke ringa hop omkring honom, synnerligast då han med fyllig röst uppstämde: 
<sec/>
Och när Pål sjungit visan i ända, var den ära, han skördade, jemngod med den, som slutligen i rikt mått föll på positiv-spelarens lott. 
<sec/>
Men ej nog med sången: Pål bjöd också på den i Bohus län allmänt brukliga »engelsk-dansen», äfven »tre-mans-skick» kallad, förmodligen så benämd deraf att den endast har tre dansande. Pål utvalde de tvenne vackraste flickor han såg, och då han sjelf var en ganska hygglig fyr, slog gruppen sig förträffligt ut; och danserskorna förlorade ej i behag genom sin nationaldrägt: ty så tunga kjortlarne än voro, så lätta och luftiga voro lifstyckena och de hvita, rikt tillskurna ärmarne. 
<sec/>
Först då helgdagsklockan ringde »förste gången», togos ladorna i anspråk af de långväga gästerna. Och positiv-spelaren, en glad ungdom, som redan uppgjort sällskap med Pål för ett stycke af den följande färden, föreslog nu att de skulle hvila tillsammans litet afsides för sig sjelfva, ty annars finge man aldrig någon ro i så stort sällskap. 
<sec/>
Ehuru särdeles upplifvad till sinnes, låg Pål icke länge vaken. I drömmen hörde han ännu Spelare-Tolles fiol och såg så tydligt gubbens vackra hufvud med de grå lockarne, och hans långa böjda kropp i den slitna rocken, på hvars venstra sida den hvita »silfverpengen» glittrade så grant. 
<sec/>
Det var långt lidet på förmiddagen, och ladan alldeles öfvergifven, då Pål vaknade. Ruskig och ännu sömnig, sprang han upp för att skaka höet af sig; men som en mängd frön och små qvistar kommit mellan halsen och halsduken, drog han af tröjan – och aldrig i sitt lif hade Pål blifvit så slagen af häpnad som i detta ögonblick, då han upptäckte att tröjan befans uppskuren i ryggstycket och att de emellan fodret och öfvertyget insydda penningarne voro »väck». 
<sec/>
Pål hade tyckt sig handla ofantligt klokt och välbetänkt, då han på detta sätt förvarat största delen af den inkomst, som han under sin tröttsamma vandring förvärfvat. Men hvad hade han nu för den fintlighet, hvaråt han så ofta gladt sig? Det var utan fråga att positiv-spelaren, den karnaljen, som legat bakom honom, kommit under fund med hemligheten och under Påls djupa sömn förmedelst sin fällknif langat skatten i sin ägo. 
<sec/>
Slaget kändes hårdt; ty det lilla, som Pål hade i bröstfickan, var icke särdeles betydligt och skulle ej förslå långt till inköp af ett nytt lager. Han tappade emellertid icke genast modet – ty det hade kanhända varit »bara en lek». Han skyndade således ned, att höra om hans granne för natten ännu fans qvar. Tyvärr hölls han ej länge i ovisshet om sin motgång: positiv-spelaren var borta, och ingen hade sett när han gått. 
<sec/>
»Alla mina pengar, alla mina pengar!» suckade Pål. 
<sec/>
Men sucken framsmög endast tyst, ty stackars Pål skämdes att visa hur stor hans bedröfvelse var, medan alla trängdes om att trösta honom, alla svärjande värre än han sjelf öfver den erkeskälmen och landsstrykaren med spel-lådan. Man rådde allmänt att Pål genast skulle begifva sig till länsmannen, för att få lysning efter pengarne och pojken. 
<sec/>
Pål besinnade sig en stund öfver detta råd. Men då det i alla fall ej kunde blifva lysning af så snart, skulle väl »uslingen» under den tiden hinna så långt ur vägen, att det ej lönade mödan att speja efter honom. Dessutom hade Pål icke tillfälle att i onödan uppehålla sig så länge i trakten, hvarföre han trodde sig göra bäst i att så fort som möjligt ge sig af till Halmstad och der, för det lilla han hade i behåll, göra några små uppköp, hvarmed han på nytt kunde börja sin vandring. Mor Sigbritt lofvade emellertid att anmäla »saka» för »komsarien». 
<sec/>
Men huru Pål skulle slå sig ut under tiden, utan att gå för nära på det lilla kapitalet, blefve en annan sak! Han hoppades likväl att förmedelst ett litet parti nystpinnar, som han täljt under vandringen, här och hvar få tillbyta sig ett stycke bröd och en skål mjölk; och för en vacker visa – såvida ej rösten sveke honom i olyckan – borde han väl kunna påräkna en skifva ost eller torkadt fårkött. 
<sec/>
Öfver midsommarsdagen inbjöds han att qvarblifva i byn, ett anbud, det han med så mycket mer tacksamhet antog, som mor Sigbritts vackra Lena erbjöd sig att efter bästa förmåga laga ihop den sönderskurna tröjan. 
<sec/>
Följande morgonen i god tid begaf sig Pål från de gästfria invånarne i Kånna; och i sällskap med Spelare-Tolle, hvilken åter ärnade sig hem till sin lilla stuga i Angelstad, fann Pål vägen mindre lång, än han annars, uppfylld af ledsnad och harm, troligen skulle funnit den. 
<sec/>
Påls lystnad efter »historier» fick af gamle Tolle god näring, och stundom kände han sig i den grad betagen och upplyftad af gubbens berättelser och ande-uppenbarelser – Spelare-Tolle var stark i spök-tron – att han icke ens tänkte hvarken på pengarne eller positiv-spelaren. 
<sec/>
Men när deras vägar åtskildes och gubben, gifvande honom ett trofast handslag, sade: »Tänk ibland på gamle Tolle!», då var Pål nära att fälla tårar af grämelse och smärta öfver sin förlust, ty han hade så gerna velat gifva den gamle en gåfva. 
<sec/>
»Jag glömmer er aldrig, härlige Tolle!» försäkrade Pål med blänkande ögon. »J är just en så’n der en gammal man, som jag ofta drömt om och som jag tackar gud att jag träffat på – j är ända som en profet, och jag har haft en skräcklig glädje af att både höra och se er!» 
<sec/>
»Du är en stor spefågel, du unge skälm!» svarade gubben, kanske likväl inom sig smickrad af den vördnad, han ingifvit. »Men det skall du tro, att när jag låg i Finland, då profeterade jag båd’ ett och annat; och när jag stod mot ryssen, då var det annan lek och annat spel än i natt! Jag fick då den här» – han visade med en åtbörd af stolt tillfredsställelse på tapperhets-medaljen – »för ett litet omaks skull mot grönrocken!» 
<sec/>
»Herre gud, j har varit en stor man! Men det säger jag för visso, och det står jag vid, att kommer det nock en gång an på att badda på ryssen, så vill jag vara med om den leken, för det ser jag mig god till såväl som någon annan, och j kan tro att jag skulle piska honom både gul och blå – ja gu’, skulle jag så! Jag ville bara önska att jag just finge fatt på en, som jag har godt öga till... Men nu, när ingen ofred är», återtog Pål lugnare, »ville jag inte vara knekt, för då kan en alltid göra det som bättre är, tycker jag!» 
<sec/>
»Det är sant, det ser jag väl på son min!» yttrade Tolle med en half suck. »Men farväl med dig nu, och tack för godt lag! Du är en rask pilt, jag önskar dig lycka i handel och vandel!» 
<sec/>
»Tack så mycket!» sade Pål hjertligt. »Och nu ber jag er vackert att till afsked inte försmå den häringe 18-skillingen! Hade jag bara råd att vara af med mer, skulle gåfvan varit bättre – men sådan den är, kommer den af godt hjerta, det kan j se!» 
<sec/>
»Det ser jag allt, men pengar tar jag inte af dig! Jag lefver på socknen, och behöfver ingenting mer: hvart jag kommer får jag alltid en bit mat och en dryck, så godt huset har; jag är väl sedd öfverallt, såväl hos herreman som i bondens stuga». 
<sec/>
Med en misslynt åtbörd stack Pål åter in sin 18-skilling. 
<sec/>
Liksom till att försona honom, sade då Spelare-Tolle: »Om du vill lyss på en gammal mans råd, så ge dig ifrån kring-strykeriet! Du är för god till det, för det skadar den bäste som den sämste i längden och bör aldrig af någon, som har friska armar, litas till i ungdomen. Dessutom skall du komma ihåg att orolig fågel aldrig bygger bo och inte länge håller sig på grön qvist. Ställ till bättre åt dig – och när du sitter framför brasan vid din egen spis, så mins Spelare-Tolles ord och midsommars-vakan i Kånna!» 
<sec/>
»Så goda råd slår jag inte i vädret!» svarade Pål allvarsamt. »Den här sommarn är både den förste och siste som jag ger mig på ströftåg. Jag var en ung dåre, må j veta, som tänkte att jag skulle finna alla slags äfventyr, men deras tid är väl förbi nu, kan jag se; och det enda jag haft, eller att den der torsk-beningen stal pengarne från mig, ville jag gerna varit förutan, för sådant kan en träffa hvar som helst, utan att gå långa vägar. Men så pass är det ändå, att något har händt mig; och har jag ett ledsamt minne från Småln, så har jag också ett kärt, som blir vid lif så länge jag lefver – och det är j, fader Tolle!» 
<chapter/>

<chaptername>NITTONDE KAPITLET.</chaptername>
ÖFVER FÖRSTA TRAPPSTEGET TILL ETT NYTT OCH VIGTIGT STADIUM AF SITT LIF. 
<sec/>
Vid Ätra åns utlopp ligger en liten stad, vidt bekant för sin lika goda som dyra lax, en liten stad, hvilken – ehuru den ej kan skryta med grannstadens vackra boningshus och täcka trädgårdar – likväl är rätt bra och angenäm för dem, som hafva ett öppet sinne för det anspråkslösa och dessutom älska en okonstlad och språksam ton, kaffekalaser och småsqvaller. 
<sec/>
Vid ena ändan af den ordentligaste gatan såg man, inkiladt emellan ett grått och ett grönt hus af större slaget, ett helt smalt, likväl med »två våningar», såsom det i landsorten ganska riktigt heter, då huset innehåller en våning utom bottenvåningen. I första ögonblicket förekom denna boning, hvars framsida hade endast tre fönster, och trappa och förstugudörr anbragte vid ena knuten, något nedtryckt mot sina förnämare grannar, men vid närmare betraktande syntes tydligt att detta lilla hus ville utmärka sig genom ett visst anspråk. 
<sec/>
Öfver sin brädfodring hade det fått en vacker gul färg; och på en lång stång, utspringande från förstugudörren, svängde såsom skylt en präktig bibel, på hvars permar stod i stora förgyllda bokstäfver att läsa: »Adrian Hamrin, boktryckare och bokbindare». 
<sec/>
Men ej nog med detta vigtiga tillkännagifvande – och vigtigt är det i sanning att vara ägare af stadens enda press genom hvars verksamma åtgärd alla ortens nyheter inrymmas i veckobladet – ej nog härmed: allt, som föll i ögonen, tak, flöjel och skorstenar, att icke nämna den lilla reflexions-spegeln, allt var nätt, afmätt och prydligt och gaf vid handen att huset tillhörde välmående folk, som ville låta verlden omkring sig veta hvad den hade framför sig. 
<sec/>
Alla tre fönsterna voro försedde med s. k. markiser, en lyxartikel, som ännu ägdes af ganska få hus i staden och således gjorde anspråk på att vara riktigt förnäm. Dessa solskärmar voro emellertid så högt uppdragna att de lemnade den förbivandrande fri öfversigt af en rad blomkrukor, omlindade med papper i olika färger och krusadt i många fasoner. Ofvan dem hoppade i hvar sin rödmålade bur, fästad på fönsterposten, tvenne grönsiskor och en domherre, muntert qvintilerande och belåtne, fastän de till en tredjedel nedfällda sattins-rullgardinerna, de hvita half-jalusierna och sjelfva fönstergardinerna af gult och rödt sits med sina yfviga fransar afundsjukt stängde nämde små fångars, äfvensom solens intittande till det inres härligheter. 
<sec/>
Från första tvärgränden, som förenar sig med storgatan, närmade sig, straxt efter klockan half fyra på eftermiddagen, en person, den vi genast helsa som gammal bekant. 
<sec/>
Det sågs tydligt af raskheten och beslutsamheten i Påls alla rörelser, då han klef uppför den höga trappan till nämde hus, att lokalen ej var honom främmande. Att förklara detta, få vi nämna att sedan Pål fort nog sållt af det obetydliga lager, han i Halmstad inköpt för sina öfverblifne penningar – positiv-spelaren kom aldrig till rätta – hade han sedermera hållit sig i trakten omkring den lilla stad, dit händelserna nu äro förflyttade och der han på tryckeriet brukade förnya sina bok- och vis-förlager, hvar gång de gått till ända. Nu stod han för tredje gången i förstugudörren till den boning, hvars yttre vi beskrifvit. 
<sec/>
Medan Pål afdammar sina skor och sätter halsduks-rosen i behörig ordning, skola vi förut se in. 
<sec/>
Så snart dörren öppnas, erfar man verkningarne af den omsorg, hvarmed solen och friska luften äro utestängde: en qvaf luft, blandad med ångor af kaffe och cikoria, slår starkt i näsan och ger ett begrepp om värdinnans älsklings-smak. 
<sec/>
Rummet, icke synnerligen stort, är fyrkantigt och beklädt med gröna oljmålade tapeter, samt öfver dörrarne prydt med blomsterstycken, målade på sjelfva väggen. Dessa målningar, ehuru väldigt tilltagna, utgöra en nog liten motsats till den massa af qvartershöga taflor, mesta delen porträtter, som i långa rader tätt invid hvarandra upptaga nästan hela den främsta väggen. På sidorna hänga silhuetter af familjens medlemmar, jemte några stycken i schattérsöm äfvensom i tusch, hvilka, förenade med en och annan förtorkad krans, äro ömma och dyrbara minnen från namns- och födelsedagar och gifva vittnesbörd att husets döttrar på sin tid – men denna tid är längesedan förbi, efter hvad årtalen på deras grafkors utvisa – icke varit i saknad af hvad man kallar en god uppfostran. 
<sec/>
Under hvardera fönstret står en bukig valnötsbyrå med reputerliga malm-beslag och den tjocka marmorskifvan öfverlastad af diverse stenfrukter jemte en hop små hvita postlins-pjeser i form af herdar och herdinnor, hundar, vaggor och barn, alltsammans ordnadt omkring en pyramidlik pot-pourri-urna af blått glas, hvilken intager midten. Öfver spegeln, ett stort fyrkantigt glas i svart ebenhols-ram, prunkar, framom tvenne långa påfågels-fjädrar, en starkt förgylld pendyl, nu öfverklädd med svart flor. 
<sec/>
Kanske betyder denna svarta betäckning att uret gått till hvila, ty intet tick-tack besvarar knäppningarne från det stora vägg-uret borta i hörnet vid dörren. Sistnämde klocka, som under ett fjerdedels sekel för husets medlemmar tillkännagifvit tidens rastlösa gång, sedan det först väckt deras andakt med en from och vacker psalm, är säkert värdig att räkna slägtskap med »Mäster Humphreys» klocka, och detta så mycket mer, som verkligen fru Gundla Hamrin i dess botten plägade inkasta alla de papper, poemer och andra manuskripter, som hon i sin herr mans frånvaro emottog för veckobladets räkning, och hvilka icke sällan der blefvo qvarliggande, till dess ägaren, sedan han förgäfves väntat att få se dem i tryck, återfordrade eller i nödfall, om han var mera bekant, sjelf uppletade dem. Med ett ord: Hamrinska klockan stod i så stort anseende, att till och med sjelfva klockaren brukade taga den till rättesnöre, när han om söndagarne ställde stadens torn-ur. 
<sec/>
Om rummets öfriga möblemang är blott att tillägga det »porträtt-väggen» intogs af en låg soffa med så höga, väl stoppade och svängda gaflar att man deruti rätt beqvämt kunde bosätta sig. Klädseln på soffan, liksom på de perlfärgade stolarna, utgjordes af bredrandigt rödt och grönt sattin, nu likväl så nött att man såg mer af varpen än väften; och det var troligen i anledning af den vigtiga omständigheten att de blå lös-öfverdragen kommit på tvätt som samtlige gardinerna voro nedfällde: fru Hamrin ville sannolikt utestänga solen från all gemenskap med den smula färg, som tyget ännu ägde qvar. I tre sträckor öfver det hvitskurade golfvet gingo till särskilta dörrar fina klutmattor; men vid förstugudörren lågo dubbletter af samma slag. Genom en på glänt stående dörr skönjdes de storrosiga sparlakanen i sängkammaren. 
<sec/>
Detta yttre rum var alltså förmaket. 
<sec/>
Omkring ett rundt bord, från hvilket kaffepannan och kopparne nyss blifvit borttagna, sutto tre något antiqvariska damer, alla med väldiga kanonlockar under yfviga mössor, som mer och mindre stötte på sorg: man kunde se att de tvenne visit-mössorna af artighet mot värdinnans linongshufva iklädt sig goda grannars deltagande höflighetsdrägt. 
<sec/>
Ehuru en främmande ej kunde veta hvilkendera af damerna var värdinnan, behöfde han likväl icke mycket fundera derpå, om han endast händelsevis kom att kasta ögonen på de med hemsparadt kaffe-bröd väl stoppade redikylerna, hvilka förtroligt slöto sig intill hvardera af de tvenne fruntimrens armbågar: den, som ingen redikyl hade, utan endast fingrade på snusdosan – hon var just fru Gundla Hamrin. Fastän hemma i sitt eget hus, hade hon genom kruserligheten hos de andra, som ej ville gifva något företräde åt hvarandra, fått sin plats midt i soffan. 
<sec/>
Den på bordet utlagda kortleken visade tillräckligt hvad slags sällskapsnöje som var i fråga. 
<sec/>
»Men, kusin Becka», sade fru Hamrin, i det hon undan sorgschalen framdrog sin frodiga hand och lade den flat öfver korten, »du kan väl ej neka, kusin Becka, att detta är svart och betyder lik – men, herre min himmelske, hvar skulle det nu träffa, när salig Hamrin, gud välsigne honom i sin eviga glädje, nu i två månaders tid legat i sin graf?» 
<sec/>
»Jag vågar ett skålpund kaffe på, att det inte blir någon hjertesorg – och gud vet, om han ens dör!» 
<sec/>
»Han – hvilken han?.... Åhå, kusin Becka, jag kommer nu ihåg ordspråket, som säger att det ej går rök ur brand, som ej varit eld uti: du har letat ut att min faktor haft litet feber ibland. Men nu är han uppe igen; fast skickligt svag, det får jag tillstå». 
<sec/>
Fru Hamrin sade faktor! I denna befattning sammanslog hon likväl flera andra: ty ifrågavarande »han», motsvarade ej mindre än tre personer, nemligen sättare, tryckare och bokbindare; och det förefaller således mindre underligt att hans matmoder, som ej kunde gifva honom alla tre benämningarne, hugnade honom med den bästa och mest smickrande, d. ä. faktor. 
<sec/>
»Kors», sade kusin Becka, tullskrifvarens fru, och blinkade förstulet åt kusin Helena, rådmanskan, »har du, Helena, hört att kusin Gundlas faktor varit sjuk? Aldrig ord vet jag!» 
<sec/>
»Åh jo, visst, har jag hört det», svarade rådmanskan, som hade takt nog att finna det vara alltför löjligt, om hon påstått motsatsen; »men som jag tror, och så vidt jag kan se af korten, ligger det ändå ingen begrafning för huset». 
<sec/>
»Nå, men du säger ingenting om den mörka varan och den mörka karlen som ligger hit?» återtog fru Becka Olsson, i det hon upptog snusdosan och bjöd en pris åt fru Gundla. 
<sec/>
»En karl, hvad för en karl – hvar ligger den?» utbrast värdinnan och kastade ögonen öfver kortleken. 
<sec/>
»Jag vill besinna mig först!» utlät sig kusin Helena med slug min. »Men nu kan väl en och hvar, som det minsta förstår att läsa i korten, se att det ligger både en mörk vara och en matvara till huset ... och, ta mig katten, är det inte en karl också, det slår jag mig i backen på – han är visst icke mörklagd, utan ljuslagd är han. Nå, inte vill jag vara den som är ute i ogjordt väder, men».... 
<sec/>
Vid detta »men» väckte alla tre damerna hastigt till för en knackning på dörren. Då likväl ingendera led af särdeles svaga nerver, hade de nog fattning att i hast laga om att schalar och kragar sutto i vedebörligt esse, hvarefter fru Gundla Hamrin upphof sin röst till ett klart och tydligt: »stig in!» 
<sec/>
Den inträdande var ingen annan än Pål, men Pål klädd just på herremannavis; ty sedan tröjans olyckliga nederlag vid midsommars-vakan i Kånna kunde den endast begagnas på sjelfva landsvägen: så snart Pål närmade sig någon herregård eller stad, stoltserade han alltid i sin rätt snygga bruna bonjur, som hade sin upprinnelse från kyparevärdigheten och söndags-promenaderna i Göteborg. 
<sec/>
»Kors, det är den unga vis-handlarn!» sade fru Hamrin, som af Påls hyggliga och städade klädsel och stadgade utseeende drog de bästa slutsatser om hans ’conduite’. »Har du redan sållt af, min gosse?» 
<sec/>
»Ja, mest så!» svarade Pål: »Frun har så vackra visor och sagor, att de stryka med som vatten». 
<sec/>
»Det fägnar mig att folket tycker så!» smålog fru Hamrin. »Men i qväll ger du dig väl icke af ifrån sta’n?» 
<sec/>
»Nej, jag har tänkt att söka qvarter i natt, och kanske för i morgon också, för en blir allt trött att gå så här jemt och samt». 
<sec/>
»Det har du visst rätt i, min gosse! Men hvad nattlägret angår, så skall du gerna få bli här, om du i qväll, efter som drängen min, Peter, är borta vid qvarnen, vill hjelpa faktorn att draga pressen. Det är just icke så konstigt det der, skall jag säga; och för resten visar han dig nog hur du skall bära dig åt. I morgon kunna vi då räkna upp så många visor du vill ha; men gå nu in i kökskammarn – du vet ju se’n sist hvar den är – och säg till Siri att hon kommer hit, så skall jag låta henne veta att hon ger dig något till välfägnad». 
<sec/>
»Jag får så mycket tacka», sade Pål; »och jag skall nock göra mitt bästa att gå faktorn till handa, för visso om det inte kommer an på annat än att dra!» 
<sec/>
»Du får väl se», nickade värdinnan; »säg emellertid till faktorn att jag skickat dig!» 
<sec/>
Pål begaf sig ut att fullgöra de uppdrag, han erhållit. 
<sec/>
Med ett triumferande leende öfver att så helt och hållet genom sin raska beslutsamhet hafva förvånat och öfverlistat kusinerna, blickade fru Gundla från den ena till den andra. 
<sec/>
De begge främmande damerna sutto der med nedfällda ögonlock och hopknipna läppar, synbart bemödande sig att se ytterst likgiltiga ut, men inom sig retade till ytterlighet för det fru Hamrin genomskådat deras planer och vändt deras vapen mot dem sjelfva. 
<sec/>
Inrikes historien förmälte nemligen, att sedan begge kaffesystrarne, såväl rådmanskan som tullskrifverskan, af himlen blifvit välsignade med en mängd hoppgifvande plantor, hade mödrarne nu funnit sina söner just vid den åldern och med de ypperliga anlag, att de voro särdeles passande till biträde i Hamrinska rörelsen eller än bättre till den gamle sjuklige faktorns efterträdare. Finge de först, hette det, rätt fotfäste, vore det väl katten, om de ej kunde blifva någonting mera för den dyrbara gumman, t. ex. hennes arfvingar, enär inga sådane funnos, åtminstone på närmare håll. 
<sec/>
Men just derigenom att båda fruarne voro intagne af samma stora spekulation och vexelvis förtalade hvarandras söner, blef fru Gundla uppmärksam på deras inbördes krig; och då hon nu hörde att den ena såg en mörklagd och den andra en ljuslagd karl ligga till huset, tänkte hon hvad hon i den punkten alltid envist tänkt, nemligen att hon väl skulle låta bli att begripa hvar skon klämde. 
<sec/>
Den goda frun hoppades få ännu i många år öfverlefva sin kära Hamrin; och för att kunna göra det med ro och trefnad, ville hon för ingen del taga sig en »fiskal», som skulle rapportera allt hvad i huset föreföll och derigenom sätta krångel och sqvaller i gång. Utom denna billiga fruktan fans ännu ett annat maktpåliggande skäl för fru Hamrins döfhet på det örat: hon visste rätt väl att hon skulle råka i beständig fiendskap med den slägt, hvars son hon icke antog. 
<sec/>
Då den unge vis-handlaren trädde inom dörren, liksom han varit kallad, kom fru Gundla i ögonblicket på den tanken att litet retas med sina intima vänner. Derföre anmodades Pål att hjelpa faktorn, och derföre sade den listiga frun nu i en skenheligt troende ton: »Nej, kan man se, var icke detta tydligen guds finger! Sa’ du ej, kusin Becka, att en mörklagd karl låg till huset – och det är visst att det just liksom klack i hjertat på mig, när han steg in den hyggliga gossen!» 
<sec/>
»Åh», sade tullskrifverskan, hastigt hoprörande korten, »inte stod det just om någon gatstrykare heller! Men är det så att kusin, hvad jag länge tänkt, behöfver hjelp till faktorn, så skall gerna min Calle för ingenting få springa hit och gå honom tillhanda». 
<sec/>
»Åh, det vore synd», inföll rådmanskan, »att ta Calle ur storskolan, han, som har så godt läshufvud – då skall jag hellre i morgon bittida skicka hit min Anders! Han är stor och stark och förstår sig dessutom så väl på stafning och tåcket der, att han kan läsa korrektur på hvad de lägga för honom: han renskrifver, minsan, hela pappersrullorna åt pappa, när han kommer från rådstugan, och det går alldeles i ett huj för honom – så, gudskelof, nog artar han sig väl!» 
<sec/>
»Bevars, kära Helena», utbrast tullskrifverskan med den mest lyckade förvåning, »har Anders blifvit ett sådant ljus – det får jag riktigt gratulera till! Det var väl då bara osanning det der pratet jag hörde här om dagen, att han blef körd ur skolan?» 
<sec/>
»Mina kära systrar», sade fru Gundla, sedan hon en stund med dold skadeglädje afhört de andras strid, »jag får på det aldra högsta tacka er begge två för den goda tjenst, j velat göra mig! Men jag är i denna sak så bunden, att jag ej kan röra hvarken hand eller fot, för salig Hamrin sade alltid till mig: Gundla, sa han, hvad du gör, så lofva mig att, om faktorn faller ifrån eller inte blir i stånd att sköta sig ensam, du icke tar något biträde från vår egen stad! Ty om en än aldrig så väl behandlar barnen af sina egna vänner och bekanta, blir det ändå aldrig erkändt, utan en får bara skam och förtret i tacken. Tag hellre, sa han, en från främmande ort, som faktorn kan lära upp åt dig, för, gud straffe mig, är icke det bättre!» 
<sec/>
»Kors, hvilken vishet!» yttrade kusin Becka med ett försmädligt leende. »Och kusin gör visst rätt i att följa den; ty om en just icke alltid tyckt att ens man gett de bästa och klokaste råd, medan han lefde, utan en då velat ha sin egen vilja, så är det så mycket vackrare att ära dem, se’n han är död!» 
<sec/>
»Men visst», inföll rådmanskan, »det kan jag ej neka, var det dåligt af salig herr Hamrin att så förklenligt tala om medborgarne i sin egen stad – och det är väl ingen af dem, hoppas jag, så futtig, att han behöfver truga bort sina egna barn!» 
<sec/>
»Nej, visst inte, om icke af välmening!» instämde rådmanskan. 
<sec/>
Jungfru Siris ankomst afbröt det allt varmare blifna samtalet och kom fru Gundla just lagom till pass, emedan hon ville väl litet förarga och förödmjuka sina kaffesystrar, men ej stöta dem. Ehuru otvifvelaktigt den mest välmående och dryga borgarefrun i hela staden, önskade hon dock lefva i grannsämja med sina vänner: ty utan kaffekalas, nyheter och ett bostons-parti kunde hon ej trifvas; och var sämjan med rådmanskan och tullskrifverskan en gång allvarligen störd, så gafs ingen ersättning motsvarande det nöje, hon erfor i dessa fruars sällskap. Kanhända var fru Hamrin icke heller alldeles likgiltig för det krus och fjes, som hon af berörde damer, då allt stod väl till, var van att uppbära. 
<sec/>
»Förlåt, mina vänner – litet hushållsbestyr!» ursäktade värdinnan, och drog sig med Siri tillbaka i skuggan af kakelugnsvrån. 
<sec/>
Hennes meddelanden till tjenarinnan kunde ha varit ganska knapphändiga, men fru Hamrin förlängde dem med flit så länge som möjligt, för att gifva det oväder, hon sjelf framkallat, tid att lägga sig. Sedan Siri lemnat rummet, föreslog den goda frun sitt främmande att lägga »patience» och sålunda i förväg söka upptäcka, huruvida »magistern» vid bostons-bordet i afton skulle hafva lika god tur som han haft de nyss föregående. 
<sec/>
Med tvungen höflighet biföllo de båda fruarna värdinnans förslag; men då de likväl hvar för sig erforo en ganska obehaglig sinnesstämning, önskade alla att magisterns timma måtte vara i antågande. 
<sec/>
Se här några ord om damernas kavaljer: 
<sec/>
Herr B., allmänligen i sin födelsestad känd under titel af magistern, var en några och femtio års man, som för omkring trettio vintrar sedan, i sällskap med en välstoppad kappsäck, skickades af sina föräldrar till Lund, i akt och mening att der inhämta lärdomens ljus. Icke utan besvär tog han student-examen, men som det icke var herr B:s svaga sida att göra några förändringar i hvad som en gång tillkommit och befans vara bra, lät han det förblifva vid de lagrar, han redan skurit, och låg alltså qvar vid akademien, ostörd af allt annat än påminnande bref hemifrån, tills efter femton års förlopp hans föräldrars död kallade honom tillbaka att uttaga sitt lilla arf. Med en känsla af obehag, men denna gång lydande föräldrarnes sista önskan, packade han tillsammans sina mobilier, beställde skjuts, och tog så ett evigt afsked af sin lugna, i femton år trogna kammare. 
<sec/>
En vacker dag förvånades hela staden att se unga Zachæus, som rest bort i blomman af sin ålder, återkomma så gammal och vördnadsvärd. Hans svarta rock, långa näsa och framför allt hans djupt allvarsamma utseende ingåfvo en sådan aktning, att man ej mera rätt och slätt kunde kalla honom Zachæus; utan då han nu ansågs som en mäkta lärd man, enär han i femton år hade »läst och studerat», gaf man honom enkannerligen, i brist af någon bestämd ledning för valet, benämning af magister, hvilken titel han än i dag bar och visserligen till sin dödsstund fick behålla. 
<sec/>
Zachæus höll titeln till godo. 
<sec/>
Han inflyttade i sina föräldrars hus, tog sig en gammal hushållerska och lefde, eller rättare ville lefva, så lättjefullt och obemärkt som han hittills lefvat. Men detta kunde ej nu låta sig göra; dagligen var han öfverlupen af supplikanter, som ville draga nytta af den vittra mannens närhet. Än kom man för att tigga några bröllopsverser, än för ett tal vid en begrafning, än var det en födelsedags-gratulation, ena gången i bunden och den andra i obunden stil, än ett impromtu i anledning af någon stor mans ankomst till staden, och ändtligen och slutligen hvarje år verser att afsjungas vid det kalas, som borgerskapet gaf åt borgmästaren. Utom dessa kommissioner fans ännu ett annat slag: sådant folk, som »bara litet passerligt kunde kråta till med skrifva», och just derföre behöfde biträde vid något särskilt tillfälle, djerfdes öfvertala honom att sätta upp bref och biljetter så väl i affärs- som kärleks-väg; ja, sjelfva stadens pigor kommo, med blygsam rodnad på kinden och ett litet bref i handen, för att be den gode magistern hjelpa dem att sätta ihop svaret. 
<sec/>
Kortligen: magistern var allas favorit, allas ombud och allas förtrogne. 
<sec/>
Den late, beskedlige Zachæus svettades erbarmligen öfver all denna välvilja, men hade ej kraft nog att slänga af sig dessa blodiglar, som sögo på hans snille. 
<sec/>
I början skref han för att så mycket förr blifva af med dem, skref hvad som föll honom in; och han förvånade mindre andra än sig sjelf genom upptäckten af denna rimsnideri-talang, hvars besittning han förut var långt ifrån att ana. Efter hand, och då hans rykte allt mera stadgades och växte till, fattades Zachæus af ett slags stilla beundran för sig sjelf; och denna känsla gjorde honom så lycklig, att han efter nittionie misslyckade vinkar af herr Hamrin, ändtligen förstod den etthundrade, och åtog sig att mot ett godt honorarium, redigera och läsa korrektur på det lilla, för lilla veckoblad, som herr Hamrin var sinnad att utgifva. 
<sec/>
Detta skulle visserligen blifva nära nog ett Herkules’-arbete för Zachæus, och ett par gånger, om det icke varit så besvärligt att inleda ämnet på nytt, kände han sig frestad att återtaga sitt ord. Men han återtog det ej; och sedan saken väl kommit i gång, gick den af sig sjelf och hade nu gått i tretton år, utan att under hela denna tid någon oreda varit å bane. 
<sec/>
Lika regelmessigt som magistern skötte sitt korrektur, kom han ock tre bestämda aftnar i veckan, och vid ett bestämdt klockslag, till Hamrinska huset för att under smuttandet på en god toddi draga sin spader med värden, värdinnan och någon af grannfruarne. Och så noggrann eller rättare inkörd var Zachæus i sina vanor, att han i sistnämde afsigt, villad af tankarne, kom till och med på patronens sjelfva svepningsdag; med en suck förklarade likväl enkan vid detta tillfälle att deras lilla oskyldiga aftonnöje denna gång finge uppskjutas till några dagar efter begrafningen. 
<sec/>
Men nog om Zachæi lif före närvarande tid och dag! 
<sec/>
»Välkommen, välkommen, hjertandes magister!» utropade fru Gundla, som aldrig varit gladare åt husvännens ankomst än nu, då denne, just som klockan spelade psalmen till 6:slaget, stack sin långa näsa genom dörren. 
<sec/>
»Tjenare fru kusin», utlät sig magistern med sin allvarsamma värdighet, som aldrig kunde rubbas ur dess vanliga skick, »tjenare fru rådmanska – tjenare fru tullskrifverska! Jag hoppas herrskapet befinner sig vid god helsa?» Och Zachæus gjorde en afmätt bugning för hvar och en af damerna, som naturligtvis besvarade dessa artigheter med lika många nigningar och helsoförfrågningar tillbaka. 
<sec/>
Fru Gundla hastade att genast ställa spelbordet i ordning: hon var angelägen att systrarnes onda tunga icke skulle berätta nyheten om vishandlarens anställning i tryckeriet, innan hon sjelf i detta ämne fått enskilt tala med sin värdige vän; ty det var nu en kär och allsmäktig vana att taga honom till råds i allt. 
<sec/>
Lyckligtvis hade klockan äfven inkallat Siri med thébrickan. 
<sec/>
Gästerna församlade sig omkring det uppdukade bordet; och medan de främmande fruarne voro nära att sönderbita sina tandlemningar på lemningarne af begrafnings-kringlorna, ihällde och omrörde magistern långsamt och med tydligt njutningsbegär sin rhom i det sockrade vattnet. Zachæus försmådde i allmänhet thé, men lät dock hvarje gång af sin välvilliga värdinna förmå sig att smaka den lika goda som blodrenande blandningen af smultron- och vinbärsblad, dem han sjelf samlat på »lyckan», hvarom vi framdeles få tala. 
<sec/>
Sedan sällskapet tillbragt aftonen med att såsom vanligt göra hvarandra bet, togs till sist, klockan på slaget 9, »lilla supen» till en smörgås med kallt kött, ett glas ölost och en pannkaka: det var nu på modet i stadens små-societeter – efter som det blifvit just så i de större – att ej öfverlasta sig med mat. 
<sec/>
Vid afskedet, då magistern redan var halfvägs öfver tröskeln till förstugan, men fruntimren redan ute på trappan, hviskade fru Gundla, i det hon varsamt nöp honom i rockärmen: »Kom hit i morgon förmiddag klockan 8: jag har något särskilt som jag vill tala med magistern – men låt för all del icke rådmanskan eller tullskrifverskan märka oråd!» 
<sec/>
»Hvart tog magistern vägen?» hördes utanföre kusin Beckas röst. 
<sec/>
»Jag hade glömt min näsduk!» svarade Zachæus, som i detsamma trädde ut, helt stolt öfver denna fintlighet, hvilken med skäl borde höja honom i fru Hamrins tankar, den enda dam, för hvars goda omdöme Zachæus icke var alldeles likgiltig. 
<chapter/>

<chaptername>TJUGONDE KAPITLET.</chaptername>
HENNES RÅD. DESS FÖLJDER FÖR PÅL. 
<sec/>
Medan de små skärmytslingar, vi nyss skildrat, tilldrogo sig i fru Hamrins förmak, steg Pål en trappa upp, att föreställa faktorn sin person och sitt ärende. 
<sec/>
Det område, öfver hvilket faktorn regerade, var en låg sal, som sträckte sig öfver det underbelägna förmaket och sängkammaren. Denna sal hade tre fönsterlufter, hvar och en upptagen af något särskilt tillbehör för de yrken, som här drefvos. Vid ena fönstret stod egentliga kasten, under det andra pressen, och under det tredje ett stort uppslaget bord, öfverfyldt med falsade ark till inbindning, samt tvenne häft-ställningar jemte diverse fat, innehållande klister, lim och andra bokbinderiet tillhörande materialier. På ett annat bord lågo högar af böcker, väntande på ryggar, äfvensom kulört papper till omslag; och tvers öfver rummet sträckte sig flera rader streck, på hvilka planerade pappersark hängde till torkning. Åtskilliga käril, fyllde med tryck-svärta och slaskvatten, bildade här och der grupper, som öfverensstämde med det hela. 
<sec/>
Längst bort i ett afsides hörn – rummet skar in i en vinkel – stod faktorns säng, snyggt och väl uppbäddad, jemte en gammal skrifpulpet och en låg ländstol, klädd med grönt boj, samt en hylla prydligt bundna böcker, alltsammans inhägnadt af en hög skärm, hvilken dock för tillfället var tillbakadragen. 
<sec/>
Faktorn sjelf var en äldre man, som öfver ett tjog år varit i sin salig husbondes tjenst. Han hade visserligen långt före detta behöft, och skulle äfven erhållit, en medhjelpare, derest han icke varit så svåra envis i denna punkt: det fans i hela staden ej en enda pojke som han ens tålte se, och vid blotta tanken på att rådmanskans Anders eller tullskrifverskans Calle skulle ohelga och ofreda det rum och de göromål, han så länge ensam förestått, kände han sig fattad af en retlighet och en förtrytelse, som alltid farligt inverkade på hans svaga bröst. »De bänglarna, de lathundarne», brukade han alltid småmuttrande säga för sig sjelf, »skulle vända upp och ned på allting och icke ha mer respekt för mig, än om jag vore en gammal försliten bokperm, god nog att kasta på sophögen. Nej men – gunstig’ herrarna skola slippa att tränga ut mig, så gerna de än vilja, ty här är jag ensam herre, så länge....» 
<sec/>
Man ser att fru Hamrins och hennes faktors åsigter i detta hänseende fullkomligt stämde öfverens: begge, fastän af olika skäl, hade samma kärlek till enväldet och en lika motvilja för rådmanskans och tullskrifverskans inblandning i styrelsen. 
<sec/>
Pål, som trodde sig vara igenkänd sedan sist, helsade med förtrolighet såsom gammal bekant. Men faktorn märkte honom ej genast, emedan han, nyligen tvungen att lemna arbetet för sängen, nu låg vänd emot väggen. 
<sec/>
Den stackars faktorns kroppsliga plågor voro icke de som i detta ögonblick mest oroade honom: hela hans tankekraft var vänd på den omständigheten huruvida Petter kunde komma hem från qvarnen i afton. Skedde ej detta, skulle det ha till påföljd att »bladet» nästa dag ej kunde utkomma i rättan tid; och för faktorn, som var ordentligheten sjelf, utgjorde blotta fruktan för en dylik olycka tillräckligt ämne för djupt begrundande. 
<sec/>
Orolig kastade han sig åt andra sidan, hvarvid han varseblef Pål, som förnyade sin helsning. 
<sec/>
»Jag mins dig nog!» sade faktorn till svar på det ärende, Pål framförde från matmodern. »Och det vore kanske inte så illa, om du kunde hjelpa mig litet i qväll!» 
<sec/>
Så nådigt svar skulle ingen annan, som erbjudit faktorn sin tjenst, hafva erhållit. Men Pål var alldeles främmande: han hade inga slägtintressen att bevaka, inga bekantskaper i staden, och såg dessutom både hederlig och stadig ut, hvaremot de begge andra kandidaterna jemt hade ett speord eller ett smilande på läpparne, och det ena som det andra var i lika grad faktorns afsky. 
<sec/>
Sedan Pål ombytt kläder och erhållit nödiga förhållnings-order, fick han under faktorns inseende lägga hand vid den af Pål med djupaste vördnad betraktade pressen, denna besynnerliga maschin, genom hvars verkan så många »roliga historier» kommo i dagen. Påls hjerta klappade af fröjd, när han såg hur underligt bokstäfverna kommo fram på rena papperet; och det enda, som gjorde honom någon ledsnad, var att han ej fick trycka visor i stället för tidningsblad. 
<sec/>
Arbetet gick efter en stunds öfning lugnt och ordentligt; och om faktorn än icke berömde sin arbetare, nickade han dock stundom uppmuntrande och gjorde honom efter tryckningens slut underkunnig i flera af de mysterier, konsten i öfrigt hade att framvisa. 
<sec/>
Liksom på skämt bad han Pål sätta första raden af en karamelldevis – bland de litterära alster, som utgingo från fru Hamrins tryckeri, voro äfven stora förlager af deviser, dem sockerbagaren beställde – och sedan Pål gjort sig något förtrolig med facken för de olika stilarne eller bokstäfverna och lärt sig handtera dessa, artade det sig rätt bra: inom en timma hade han lyckligen utsatt den tvåradiga sentens, som var bestämd att nästkommande marknad figurera omkring en smidig lång-karamell. 
<sec/>
»Nu kan det vara nog för i qväll!» förklarade faktorn. »Jag ser att du har handlag för yrket. Skulle det vara dig i lag, menar du, att fortsätta, om sådant komme i fråga?» 
<sec/>
»Jag kan just inte veta! På hvad fason en förtjenar sitt bröd är väl detsamma, bara det sker ärligt; men annars tror jag nock det skulle vara nöjsamt att sjelf sätta och trycka visor – och jag kunde kanske dikta ihop dem också, för jag har lätt att sätta ihop äfventyr, när jag går och spankulerar för mig sjelf». 
<sec/>
Den aftonen talades ej vidare i saken. Men Pål funderade mycket på hvad meningen kunde vara, och betänkte sig i förväg. 
<sec/>
Följande morgon inträffade den ovanliga händelsen att faktorn begärde ett särskilt samtal med sin matmoder, och blef insläppt i hennes sängkammare. Fru Gundla satt just då framför spegeln och knöt som bäst fast det svarta band, i hvars kant kanonlockarne gungade. Vanligtvis klädde hon sig ej så präktigt på morgonen; men som hon i dag väntade magistern, skedde till hans ära ett litet undantag. 
<sec/>
»Jag kommer», började faktorn, under det den goda frun, helt andfådd af ansträngningen, slog sista knuten i nacken, »att tacka frun för hjelpen, som jag fick i går!» 
<sec/>
»Har han varit faktorn till pass?» frågade fru Hamrin och vände sig om, se’n hon nu påsatt negligéen. 
<sec/>
»Ja, jag kan inte säga annat!» 
<sec/>
»Har han anlag för vårt yrke?» 
<sec/>
»Jag tror det nästan». 
<sec/>
»Nå, om han varit faktorn till pass, och han har god håg?» Fru Hamrin såg frågande på den gamle trotjenaren: hon visste att han i denna sak ville behandlas med all försiktig grannlagenhet, och inväntade derföre hans slutliga yttrande. 
<sec/>
»Han är icke från vår stad!» sade faktorn och lade vigt i tonen. 
<sec/>
Nu behöfdes ej mer. Fru Hamrin hvarken önskade eller väntade att få höra honom tillägga det han för sin försvagade helsas skull vore i behof af en medhjelpare. Hon skyndade att svara det hon var särdeles glad att sjelf hafva fallit på samma tanke, och att hon just hade begärt magisterns närvaro på morgonen för att rådgöra med honom och låta honom tala med den unge mannen. 
<sec/>
Denna åtgärd, långt ifrån att på något sätt misshaga faktorn, vann hans synnerliga bifall. Han hade ett så oinskränkt förtroende till magisterns klokhet och skarpsinnighet, att han var fullkomligt öfvertygad det denna maktpåliggande angelägenhet aldrig kunnat råka i bättre händer. Och ehuru han endast med en tyst bugning och en sänkning på hufvudet tillkännagaf sitt gillande, då han lemnade matmoderns rum, var han dock inom sig glad att på detta sätt bekomma ej blott en medhjelpare, utan troligen äfven en god vän, som i sjukdom och bedröfvelse kunde se honom till godo. 
<sec/>
Vid ett litet väl försedt frukostbord, der en späckad gulstekt kalf-lefver icke tog sig illa ut vid sidan af en karott med inlagd braxen, öppnade fru Gundla underhandlingen med sin aktade vän magistern. 
<sec/>
Med värdighet och välvilja afhörde Zachæus sin värdinnas utvecklade skäl, på grund af hvilka både hon och faktorn voro emot att taga en medhjelpare ur staden, en bekant eller väns barn. Derefter omnämdes den unge vis-handlarens ankomst och den bevågenhet, faktorn visat denne, hvilken redan aflagt flera små prof på både vett och god vilja. Men alltsammans hemställdes naturligtvis till magisterns bepröfvande: han borde helt säkert framför alla andra veta huru man borde ställa sig. 
<sec/>
Under den tid, som för fru Gundla åtgick att afsluta sitt tal, sysselsatte sig Zachæus med den läckra frukosten, som förhöjdes af det för sin förträfflighet allmänt berömda Hamrinska ölet. Men då nu uppenbart ett svar erfordrades, satte han glaset åt sidan, lade det ena benet i kors öfver det andra, sköt snusdosan till fru Gundla och började medan begge ännu snusade: 
<sec/>
»Den välvilliga aktning, hvarmed jag i så många år varit omfattad af kusin sjelf och kusins hus, tillåter mig icke att i denna grannlaga och vigtiga sak lemna kusin utan råd. Förlåt likväl min uppriktighet, då jag anmärker att det måhända var något vågadt att så hastigt insläppa i huset en alldeles främmande person, saknande alla rekommendationer. Men uti vissa fall fordras raskhet och beslutsamhet, och jag inser mycket väl den kinkiga och, att jag så må säga, mellan tvenne eldar befintliga ställning, hvaruti kusin befinner sig. Å andra sidan är faktorn gammal och klen, och har sjelf rekommenderat gossen. Skall jag då om allt detta säga min mening, så är det den: låt det komma an på hvilka känslor och tankar ynglingen inger i afseende på sin person! Vi kunna tala vid honom». 
<sec/>
Sedan detta vördnadsbjudande utslag, som fru Gundla följt med stigande uppmärksamhet, slutligen blifvit afkunnadt, steg hon genast upp för att låta tillkalla Pål. 
<sec/>
Några ögonblick sednare, just som magistern, till tecken att frukosten var ändad, lade gaffel och servett ifrån sig, inträdde den person, hvilken af ödet var bestämd att på ett så grymt och känslolöst sätt korsa rådmanskans och tullskrifverskans sista förhoppningar. Lyckligtvis ägde de ömma mödrarne icke någon aning om olyckan, icke ens en gissning till hvad som nu förehades i kusin Gundlas innersta kammare. 
<sec/>
»Träd fram, unge man!» utlät sig Zachæus, i det han upptog sina glasögon, högtidligt sättande dem på näsan. 
<sec/>
Pål gick till midten af golfvet, der han med en höflig bugning stannade. 
<sec/>
»Hvarifrån är du, min gosse, eller rättare, hvar är du född?» 
<sec/>
»I Bohus läns skärgård, på ett litet fiskläge». 
<sec/>
»Och din far – var sjöman kan jag tänka?» 
<sec/>
»Nej, han hade varit trankokeri-bokhållare, den tiden då sillen gick till, men se’n det tog slut med den välfägnaden, blef han skolmästare». 
<sec/>
»Godt – du är då kunnig i att läsa och skrifva?» 
<sec/>
»Jo, det var en sak, det!» svarade Pål, litet öfvermodigt. 
<sec/>
»Yngling», återtog magister Zachæus i straffande ton, »förhäf dig icke! Har du haft något slags befattning, och har du några betyg?» 
<sec/>
Pål framräckte det, som han bekommit af källarmästaren. 
<sec/>
»Hm», yttrade magistern, sedan han noga granskat orlofsedeln, »detta är sannerligen besynnerligt! När du hade en bra tjenst och din husbonde var så nöjd med dig, hvarföre lemnade du honom då, och gaf dig till att ströfva landet omkring med ränseln på ryggen?» 
<sec/>
»Ja, hvarför gör en det, som dumt och galet är?» svarade Pål frimodigt. »Hade jag vetat så pass då, som jag nu vet, hade jag minsan nog låtit bli det deringa ströfveriet! Men den gången, när jag bara i tankarne frestat på att vara min egen herre, tyckte jag det skulle vara så rart att få gå hvart jag ville på kungens väg. Men herrn kan tänka, att jag inte fick stort skäl att rosa marknaden: pengarna stal de ifrån mig, och på äfventyr’a blef jag narrad; och derest jag icke råkat på en gammal man, som de kallade Spelare-Tolle, hade jag, necken i mig, inte träffat det minsta, som varit värdt att minnas en gång, oräknadt, förstås, allt vackert, som vår Herre skapat på landbacken, och som var roligt och kärt att se för mig, som mest hållit till vid villande sjön». 
<sec/>
»Du talar icke illa!» sade magistern, hemligt blinkande åt fru Gundla, som tills vidare tycktes ärna förbli endast åhörarinna. »Och jag förstår nog hur den psykologiska utvecklingen hos en ung menniska kan leda till sådana griller, ehuru hon sannerligen icke borde låta dem få makt med sig, utan gjorde bäst i att förblifva på den plats, der hon befinner sig, då den är bra.... Men röner du ännu något oemotståndligt begär att fortsätta ditt kringvandrande lif, min gosse?» 
<sec/>
»Nej, vars, jag är nu alldeles mätt på den schäsen!» 
<sec/>
»Hvarföre återvänder du då icke till Göteborg?» 
<sec/>
»För det att jag många gånger sagt både till mig sjelf och andra att jag inte skulle sätta foten inom Göteborgs tullport före mikelsmessan – och det gör jag inte heller!» 
<sec/>
»Du är väl något styfsint, kan jag förstå?» 
<sec/>
»Åh, det vet jag inte – men sagdt ord skall vara sagdt, det är min tro!» 
<sec/>
»Det kan väl så vara det. Men har man gjort något dumt, är det just inte skäl att fortfara dermed endast af den bevekelsegrund, att man så föresatt sig. Du har redan sjelf af erfarenheten lärt att man får svida rätt mycket för det man vill hålla sådane stolta löften!» 
<sec/>
Härpå hade Pål intet annat svar än ett temligen lågt: »Jo jo, men!” 
<sec/>
Efter ett par minuters tystnad återtog Zachæus, uppmuntrad af en blick från fru Gundla. 
<sec/>
»Jag tror likväl att ödet den här gången varit dig mera gunstigt än du för din oförsigtighet kunnat påräkna eller egentligen förtjent. Denna hedervärda fru behöfver en hjelpare åt sin faktor, och du har sjelf redan gjort bekantskap med göromålen – tror du dig om att gå i land med dem, och har du lust att fästa dig här, så står det dig nu öppet att på ett vida bättre och hederligare sätt förtjena ditt bröd än genom att stryka land och rike omkring?» 
<sec/>
»Bättre kan det nock på sätt och vis vara», sade Pål, något sårad af tillägget; »men hvad det hederliga anbelangar, så menar jag för visso att en inte blir sämre eller bättre karl, antingen en står stilla och trycker visor, eller om en går omkring och säljer dem. Men är det annars så, att frun tror mig så väl till, kan vi ju fresta på: jag går in på förslaget till hösten, och medan dess få vi se, om vi bli nöjda på hvardera sidan – jag tror allt det skall smaka bra att nu komma i stadighet». 
<sec/>
Sedan underhandlingen hunnit denna punkt, hänsköts den af magistern, förmedelst en talande åtbörd med hufvudet, till fru Hamrins afgörande. Den värda frun förstod vinken, reste sig upp ur ländstolen, och gick några steg emot Pål. 
<sec/>
»På de frågor», yttrade hon, »denne herre, som redigerar min tidning och har uppsigten öfver mitt tryckeri, nu ställt till dig, finner jag att du svarat öppet och ärligt; och som både ditt ansigte och hela ditt sätt lofva godt, så vågar jag att antaga dig. Såsom du sjelf föreslagit, kan det bli på prof; men annars har det i mitt hus aldrig varit öfligt att ofta byta om folk. Jag betalar visst för månaden eller veckan, hur du önskar, men skall närmare öfverväga, innan jag kan utfästa summan; likväl kan jag säga så mycket i förhand att jag inte tror att du blir missbelåten!» 
<sec/>
Så var då Pål nu helt oförmodadt anställd i tre särskilta befattningar, på en gång och alla fullkomligt olika mot hvad han hittills sysselsatt sig med. Och som Pål icke kunde underlåta att i denna skickelse tydligen se ett »äfventyr», fann han sig ogement belåten vid förändringen och prisade sig lycklig att ändtligen hafva råkat ut för någonting bättre och mindre vanligt än en stöld. 
<sec/>
Men var Pål nöjd, så funnos likväl andra som icke voro detsamma. Då den stora nyheten om vis-handlarens anställande i Hamrinska huset först spridde sig i staden, voro de begge damer, hvilka emot sin vilja kommit att spela Påls försyn, och dem han, sig sjelf ovetande, hade att tacka för tillkomsten af sitt äfventyr, hart nära att »spricka» af förargelse. Men alla de otaliga slängar, rådmanskan och kusin Helena förut låtit hagla öfver hvarandra inbördes, upphörde med ens helt och hållet: mellan dem kom ett solsken och en värma, så mycket starkare, som den förolämpning, de ansågo sig hafva lidit, i allo var gemensam. 
<sec/>
Hvarje eftermiddag kommo fruarne tillsammans för att dricka kaffe och beklaga vettlösheten i »Hamrinskans» handlingssätt; det vittnade, minsan, om både stor klokhet och vackra tänkesätt, att föredraga en landstrykare framför bättre mans barn – men för öfrigt voro både Anders och Calle alltför goda till sådant arbete: de kunde, gudskelof, allt komma fram i verlden ändå, utan att behöfva dra lungsot på sig vid Hamrinskans eländiga press. 
<sec/>
Men icke nog med dessa hemliga myterier: tre kaffebjudningar och fyra thé-societeter, som kusin Gundla tillställde till försoning, afslogos alla, under de olika förevändningarne af hufvudvärk, tandvärk, bak eller brygd, och i mjugg fröjdade man sig sedan öfver den harm och ledsnad, som dessa billiga afslag måste väcka. 
<sec/>
Slutligen nödgades den beskedliga fru Hamrin, som höll på att gäspa sig sjuk af längtan efter sina goda vänner, att åter anlita magisterns biträde. Och den värdige mannen, som i detta sakernas villersamma läge, sjelf erfor en djup saknad efter de indragna bostons-partierna, undandrog icke heller nu fru Gundla sin verksamhet. 
<sec/>
I egen hög person besökte Zachæus de båda uppretade damerna; och såväl det stora anseende, han länge åtnjutit i staden, som den lilla vältalighet, han för tillfället utvecklade, verkade till sakens bästa: magistern hade den tillfredsställelsen att börja sammanfogningen af den brutna kaffesystra-kedjan, och en präktig middagsmåltid, gifven af fru Hamrin, återställde densamma fullkomligt i dess fordna skick. 
<sec/>
Efter den dagen återtogo sqvaller-visiterna och bostons-partierna sin gamla ordning och sitt gamla välde; men spådoms-andan tycktes för alltid hafva lemnat såväl kusin Becka som rådmanskan. 
<chapter/>

<chaptername>TJUGONDEFÖRSTA KAPITLET.</chaptername>
HISTORIA. 
<sec/>
Sannolikt skulle Pål, van som han var vid en lifligare verksamhet, i längden funnit sin nya befattning nog enformig, i fall han ej för hvarje dag känt sig allt mer och mer dragen till sin omgifning. 
<sec/>
Ett väl ordnadt hushåll utgör en liten stat för sig, der styrelsen vinlägger sig om att befrämja sina underlydandes trefnad och goda. Af ett sådant hushåll var Pål nu en medlem, och han kände sig högst belåten under fru Hamrins fredliga spira. 
<sec/>
Men enär den patriarkaliska tid redan gått till hvila, då husbondefolk och tjenare lefde ett vänligt och förtroendefullt huslif tillhopa i samma »stuga», föreställer man sig lätt att Påls omgifning icke bestod af den lilla krets, som samlades i hans matmoders sällskapsrum. Nej, societeten i tryckeri-salen utgjordes, Pål och faktorn oberäknade, af den sednares tvenne gunstlingar, en hund, kallad »Pojken», och en kråka, benämd »Karin», samt husdrängen Petter, hvilken äfven hörde till de Hamrinska inventarierne, gamla Siri icke förglömmandes, som då och då efter »aftvätten» tittade upp för att hjelpa till vid bokhäftningen. 
<sec/>
Petter Knapp eller, såsom han oftast benämdes, »Knappen» hade erhållit detta sitt binamn från en tidigare period af sitt lif, då han egnat sig åt skräddare-yrket, hvarvid han dock ådagalagt så liten naturlig fallenhet, att hans mästare aldrig kunde begagna honom till annat än att sy i knappar och springa ärenden, en befattning, hvilken likväl i tidernas längd gaf Petter så klen behållning, att han såg sig nödsakad att dra sin Mats ur skolan. 
<sec/>
Under den tid, då Petter bar omkring stadens byxor, gjorde han många bekantskaper och bland dem äfven salig herr Hamrins. Herr Hamrin var en ganska ordentlig och galant man, som rökade sina tio pipor på dagen, sof sin två timmars goda middagslur och promenerade sedan, vår och sommar nemligen, utåt »lyckan», en liten artig jordlapp, som herr Hamrin ägde utom staden, och hvilken gaf föda till hans häst och tvenne kor, samt spanmål och potatis till nästan hela hans hushåll. 
<sec/>
Nå – en dag, då herr Hamrin på återvägen till staden stannat utanför »lyckans» ena gärdsgårdssträcka, som vette åt landsvägen, och medelst några pröfvande ryckningar undersökte dess närvarande tillstånd, märkte han tydligt att störarne voro murknade eller med ett ord tarfvade reparation. Men herr Hamrin såg stundom på styfvern, innan han gaf ut den – under sommartiden voro arbetarne alltid dyrare: han drog sig således med en obenägen skakning på hufvudet några steg tillbaka från denna frestelse på hans kassa. 
<sec/>
»Jag ber om förlåtelse, herr patron!» sade en röst straxt bakom honom. 
<sec/>
Herr Hamrin vände sig om, och såg Petter Knapp i ett nära nog knapplöst skick och med ett högst betänkligt utseende stå bredvid sig med en knölpåk i handen. 
<sec/>
»Hvart skall du ta vägen, min käre Knapp?» frågade herr Hamrin. 
<sec/>
»Åh, jag ärnar mig åt landet, herr patron!» 
<sec/>
»Har ej din mästare nog arbete här i sta’n?» 
<sec/>
»Jo, det tror jag visst, men han säger att jag inte duger och att han inte vill ha mig längre!» 
<sec/>
»Så så, du skall ut på egen hand – nå, lycka till god förtjenst! Du kan väl sy en rock, vet jag?» 
<sec/>
»En rock – nej, det kan jag inte gå i land med! Men vill de bruka mig till annat, då skall jag visa att jag har goda armar! Jag tänker gå på dagsverke, hellre för bara maten, än att längre sitta på skräddarebordet». 
<sec/>
»Är det meningen, då, ser du, min käre Knapp, kunde du möjligen få arbete här i staden – ja, kanske just vid min lycka här! Och blir du en dugtig och bra arbetare – du är stor och stark – så ...» 
<sec/>
Och Knappen blef i ordets egentliga bemärkelse en dugtig och bra arbetare. Och innan ett år tilländagått, hade han stigit så högt i patron Hamrins ynnest, att han från dagsverkskarl förflyttades till huset i egenskap af gårdsdräng; och vid närvarande tid räknade han fyra och tjuge år, sedan han första gången besådde Hamrinska lyckan. 
<sec/>
Liksom faktorn utgjorde herr Hamrins allt i alla inom tryckeriet, så var Knappen det vid åkerbruket. Och mellan husbonden och hans begge trotjenare visade sig ett lika godt och hjertligt förhållande, som mellan fru Hamrin och hennes Siri. Alla menniskor i detta gamla hus voro hvarandra tillgifna, alla voro de af vanans band ännu närmare tillknutna: de hade blivit gamla tillsammans. 
<sec/>
Ovedersägligen var Petter Knapp likväl den, som mest bidrog till husets nöje. Han tjenade alla. 
<sec/>
Hvarje midsommarsdag brukade Petter utveckla hela sin konstnärs-talang i uppresandet af en löfsal, hvartill han under natten hämtat löfvet, och till hvars prydande Siri band kransar. I denna löfsal, som under tjuge år hvarje midsommardagsmorgon utgjort en »syrpris» för matmodern, drack då hela familjen sitt kaffe, hvarunder Petter, alltid småmysande och tummande på hatten, stod vid ingången, med öppna öron emottagande de smickrande loford, som fru Gundla af godt hjerta gaf honom för den behagliga öfverraskningen. 
<sec/>
Siri, som i bindmössa och nystruken kattunsklädning stod på andra sidan, glömdes ej heller, ty kaffekannan sken som guld emot solen, och rosorna, som smyckade bord-duken, och kransarne och kronorna, hvilka svajade mellan löfven, röjde all den goda smak, som fru Hamrin var van att finna i Siris anordningar. Siri log och gaf ett förtroligt ögonkast åt Knappen: de hade alltid varit goda vänner – men kärleken hade ej frestat dem. 
<sec/>
Faktorn gjorde för dessa syrpriser ingenting. Om midsommarsdagen låg i högre grad än vanligt ett stilla svårmod öfver hans tunna ansigte; och husbonde, matmor och tjenare sökte i stället göra honom nöje: alla bemötte honom aktningsfullt. 
<sec/>
Då Knappen ej var alltför maktpåliggande sysselsatt med »lyckan», arbetade han vid pressen; och genom denna närhet till faktorn hade dem emellan uppstått ett slags vänskaps-förbund, starkare och pålitligare än många sådane, som tillkomma genom ord. Faktorn och Knappen förmenade sig aldrig hafva något att vänta af hvarandra, men gjorde likväl den ene den andre allt det goda, de kunde; och aldrig hördes dem emellan andra strider än de, som härflöto från faktorns gunstlingar, hunden och kråkan, hvilkas ynnest Petter i hög grad tillvunnit sig, icke utan någon afundsjuka å faktorns sida. 
<sec/>
Patronens död hade varit en svår stöt för hela huset; likväl kunde det tydligen skönjas, sedan allt nu återtagit sitt lugna skick, att den ej träffat någon, icke ens sjelfva enkan, så djupt som den gamle faktorn. Han ordade ej om sin saknad, men han kände den; och ofta villade honom inbillningen i den grad att han tyckte sig höra sin käre husbondes steg i trappan eller de välkända knackningar, hvarmedelst han brukade rensa pipan mot kakelugnskanten: och då faktorn trodde sig förnimma dem, drog sig ett halft småleende öfver hans läppar. 
<sec/>
Nu var det höst. 
<sec/>
Pål stod vid kasten, Knappen vid pressen och faktorn, som hade flyttat sin ländstol till stora bordet, satt der och färg-lade de väldiga tupparne till a-b-c-boks-upplagan, hvilken var bestämd att utkomma till jul. Vid faktorns fötter låg »Pojken» och njöt sin middagslur, medan »mamsell Karin», som spatserade fram och åter på golfvet, småkraxade en duett med Petter: Petter hade alltid en sång i beredskap, då han ej kunde få lätta sitt hjerta med prat. 
<sec/>
Under dagarna var det en oafbruten verksamhet. Men så snart klockan spelat psalmen till 7-slaget, togs efter gammal god sed, såvida det ej förbjöds af något tillfälligt och maktpåliggande göromål, afsked från arbetet; och då kom njutningens tid. Petter stoppade nu in en brasa, och när lågan fladdrade upp, slogo sig de tre med hvarandra så förnöjde sällskaps-kamraterna ned omkring kakelugnen, med hunden och kråkan emellan sig. 
<sec/>
På sådana förtroliga stunder plägade Pål och Knappen vexelvis berätta äfventyr af alla slag, hvari stundom äfven en och annan spökhistoria högtidligt figurerade. Men för det mesta voro deras ämnen glada; och Knappen trakterade med mången godbit från skräddarebordet, hvilken satte Påls skrattmuskler i liflig rörelse. 
<sec/>
»Men», yttrade Pål en gång, då det lyckats dem att få faktorn så upprymd att han börjat språka om sina unga dagar, »jag skulle gerna, om det inte vore näsvist att fråga, vilja veta om aldrig faktorn varit ute för kärlighet eller sådant der?» 
<sec/>
Vid dessa ord blinkade Knappen och trampade Pål liksom händelsevis på foten. 
<sec/>
»Tack för välmeningen!» sade faktorn, och såg på dem begge. »Men, ser du, Petter, det är nu länge sedan – och jag tror inte det skulle göra mig illa, att än en gång i lifvet gå igenom det gamla.» 
<sec/>
»Låt det mögla, faktor!» bad Petter med en viss orolig enträgenhet. »En bör inte röra i gamla trasor, när en inte behöfver dem»... Petter kastade en ängslig blick bortåt fördjupningen, der faktorns säng stod, och hvarifrån just i detsamma en suck hördes. 
<sec/>
»Det var Pojken, som lagt sig der!» sade Pål. 
<sec/>
Vid dessa ord, hvilka måtte inneburit någon särskilt påminnelse, spratt såväl faktorn som Petter hastigt till. »Den, som talar i fåvisko, kan ibland tala sant nog!» mumlade den sednare för sig sjelf. 
<sec/>
Faktorn sände en halft förstulen blick åt sängen, nedsläppte Karin, som suttit på axeln och ätit brödsmulor ur hans hand, och lockade hunden till sig. Då denne kom fram, i förbigående hotande kråkan med ett litet nafsande, och lade hufvudet intill husbondens knä, sade faktorn, liksom för att afleda uppmärksamheten från sin nyss visade rörelse: »Min själ, är icke Pojken afundsjuk på Karin! Fy, hut – ska ni inte vara goda vänner!» Och han delade några gamla hopgömda skorpbitar mellan begge parterna. 
<sec/>
Med någon förvåning blickade Pål från den ene till den andre. »Det deringa», tänkte han, måtte nu väl vara ett riktigt äfventyr!» Men grannlagenheten förbjöd honom att begära någon upplysning eller uppfyllandet af faktorns halfva löfte. 
<sec/>
Sedan sällskapet någon stund iagttagit tystnad, endast afbruten af stormens hvislande i skorstenspipan, reste sig Petter och förklarade att han just kom ihåg att han lofvat Siri bära upp ett fång ved. Härvid tände han ljuset i lyktan och begaf sig så ned i köket, väl icke för att bära upp ved, hvaraf Siri hade ett tillräckligt förråd, utan för att lyssna på det angenäma suset i grötgrytan, genom hvilken trefliga musik han hoppades kunna sätta sitt för några ögonblick störda lynne i vanlig jemnvigt. 
<sec/>
»Petter», yttrade faktorn, då den bortgångne kunde vara nedför trappan, »är en stark och duktig karl, bara det icke kommer an på skrock och vidskepelse, ty då är han inte bättre än det minsta barn.... Men efter vi nu kommit på härf-tråden, och jag ser att du gerna vill veta litet om mina öden, så skall jag berätta alltihop, till ersättning för hvad du berättat för mig om dig och din tös. Du får då höra att i sjelfvaste den här kammarn ha sådana ting händt, att du kanske inte i någon saga hittar maken!» 
<sec/>
Påls hjerta nästan skenade i dess lopp af idel förtjusning. Han slog det ena benet öfver det andra, stödde hufvudet mot handen och vågade sedan knappt andas af fruktan att förlora ett enda ord. 
<sec/>
»Den tid jag var ung», började faktorn, »såg jag inte så sjuklig och medtagen ut som nu, må du veta: jag hade helsa som en björn och var, skam till sägandes, en vacker och rask fyr; men strunt i vackerheten – jag kan säga att jag var en hederlig pojke, som aldrig bar kappan på begge axlarne, och det är bättre. 
<sec/>
Nå, jag var omkring din ålder, ett par och 20 år eller så, när jag som konstförvandt kom hit i gården; och det drog väl inte året om, förrän jag och salig patrons systerdotter – gud välsigne kräket, hon var en ärlig själ – fattade en så stark kärlek till hvarandra, att vi svuro att hålla ett i lif och död. 
<sec/>
Den tiden lefdes inte så stort här i huset. Då arbetade patron sjelf om förmiddagarne, han liksom jag; och han såg mig väl an, och som Katrina var fattig, kunde hon just inte räkna på någonting stort, menade patron, utan han var nöjd med att vi skulle gifta oss. Det var beslutadt att vi skulle bli qvar här; och allt såg så godt ut som det möjligtvis kunde synas. 
<sec/>
Ack, det var en lycklig och glad tid!» återtog faktorn, efter ett litet afbrott. »Jag tror ingen känt sig förnöjsammare med sin lott, än jag gjorde. Och Katrina – herre, du gud, hur hon älskade mig, så innerligt att hon riktigt kunde ha gett mig hjertat ur bröstet! Och gudfruktigare och ärbarare flicka fans icke, hvarken i denna stad eller någon annan, det är jag viss om! 
<sec/>
Men en stor lycka får ej länge äga bestånd; ty, kan tro, det ondas makt tål inte att se det godas. Och mest af allt underbart i denna verlden är väl det att till och med gudfruktiga och rättsinniga menniskor, som se den rätta vägen rakt framför sig, inte förmå att sträfva fram, utan komma under det der onda, jag nämde, fastän de känna hur stor styggelse det är. 
<sec/>
Jag hade tryggt kunnat våga mitt hufvud på Katrinas dygd och sedesamhet, fast jag sedan en lång tid blef påtrugad tvifvel i den saken. Men många gånger har jag sagt för mig sjelf, och det kommer jag att tänka till mitt sista, att det varit vida bättre om hon felat på det viset som mången annan felat före henne, än att så, som hon gjorde, låta snärja sig i satans garn. 
<sec/>
Trolofningen hade varat vid pass tre år och vi skulle på det fjerde tänkt på bröllop, när en eländig skälm, en krukmakare-gesäll, satte sig ned här i staden. Han blef alldeles galen i Katrina och lät henne aldrig vara i fred, utan förföljde henne med sitt kärleksprat, hvar han kunde träffa henne. Mången herrans en gång, då han sjöng visor utanföre Katrinas fönster, kom han och jag i slagsmål; och vann så den ena gången jag, och den andra gången han. 
<sec/>
Emellertid, och oaktadt all den outtröttliga kärlek och stora ömhet jag visade henne, fick krukmakarn ändå efter hand så stor makt öfver Katrinas sinne, att hon började inbilla sig att hon och jag inte så väl passade tillsammans, som hon förr hade trott. Hvarenda gång hon så stack mig i hjertat, ville jag förgås af sorg, men ändå visste jag full väl att krukmakarn bara bländat henne genom några gemena konster och att hon aldrig, om hon vände sin håg från mig och till honom, kunde bli lycklig; för det kan jag tryggt säga dig, att derest jag bara en enda gång trott att den uslingen förstått sig på det stackars lammet och kunnat bära henne på sina armar, såsom jag velat göra, då hade jag för visso skolat afstå henne, utan sorg. Ty jag har alltid trott att det är en dålig kärlek, som inte ser mer till den en älskar, än till sig sjelf – eller hvad säger du om det?» 
<sec/>
»Jo, så skulle det väl vara med rätta!» sade Pål sakta, men icke utan en inre förebråelse, då han besinnade huru han sjelf mera sett på sin egen stolthet än Noras ångest, när hon en gång tiggde honom om förlåtelse, och hur egennyttig han varit i sin kärlek, till och med sedan hon blifvit en helt och hållet annan menniska. Ack, huru lefde verlden med henne nu – var hon lycklig, hade hon kanske längesedan glömt honom? Han förmådde likväl aldrig glömma henne... stackars Nora! 
<sec/>
»Ja, jag vet, du har också haft dina hjertesorger», yttrade faktorn, nickande åt Pål; »men inte en sådan som jag heller! Hör nu vidare: 
<sec/>
Det var en lördagsqväll, och lefde jag i femtio år, så visst jag hoppas att vår Herre icke låter mig lefva i femton månader till, så glömmer jag aldrig den qvällen. Tryckeriet var den tiden i en kammare nere på gården, och jag stod just och satte sista raden af ett märkvärdigt språk i katkesen, Romarenas 8:de och 37:de: »I allt detta segre vi genom honom, som oss älskat hafver» och jag tänkte och begrundade de orden, att de i stor och djup sorg kunde vara till en rik tröst, när i detsamma dörren långsamt knarrade och patron med allvarsamt och upprördt utseende steg in i rummet. 
<sec/>
»Har du snart slutat?» sa’ han till mig. »Jag har något att tala med dig.» 
<sec/>
»Ja, det är allt slut!» svarade jag, i det jag gick från kasten och såg på patron; men han vände sig ifrån mig åt sidan och bad mig att jag inte skulle se ut som en olycka, ty det fans nog af det slaget ändå, och att han nu ville se, om jag var karl för mig, och kunde fördraga en hård stöt, såsom det anstod en man. 
<sec/>
Jag tyckte att vid hvart ord bröstet allt starkare klämdes tillsammans på mig. Till sluts kunde jag knappt pusta fram de fattiga orden: »Hvad står på?» 
<sec/>
»Krukmakarn har friat!» sade han. 
<sec/>
»Det vill jag hålla honom varm för!» svarade jag. »Kan han fria till en annans fästmö, så skall han nog få se hvad det omaket kostar!» 
<sec/>
»Säg ingenting och gör ingenting», menade patron: »låt de uslingarne få hvarandra! Det blir ingen glädje för dem – men de ha inte bättre förtjent!» 
<sec/>
Men då jag hörde sådana ord ur patrons mun, blef jag nästan ursinnig. Han, som sjelf lofvat mig Katrina, talade nu för en annan! Och gud vet, hvad allt jag i mitt vanvett talte, det kommer jag nu inte mer ihåg; men ett mins jag, att han tog mig vid armen och skrek i örat på mig: »Hon skall ha honom förstår du, hon skall! Kom ihåg att jag sagt det, och du vet väl att jag inte skulle gjort det, i fall saken kunde hjelpas på annat sätt!» 
<sec/>
Jag hörde intet mer, jag visste att det var en svart lögn: Katrina ansåg jag för ett helgon. Jag sprang till hennes kammare – det var just det här rummet. Men hon hade gått ut, ingen visste hvart. Liksom en galning flög jag omkring, sökte henne öfverallt och hittade henne slutligen sent om qvällen ute på »lyckan». Hon ville vika undan; men jag steg henne i vägen, och ställde mig rakt framför henne. 
<sec/>
»Är det sant», sade jag, »är det sant, Katrina? Tala, liksom du stode inför vår Herre sjelf, om han i denna stund kallade dig – men jag vet förut att det är en evig osanning, för jag känner dig bättre än så!» 
<sec/>
»Låt mig vara, låt mig gå!» sade hon och såg bort. 
<sec/>
»Nej, Katrina, du kommer inte ur fläcken», höll jag vid, »förrän du har sagt ja eller nej... Herre gud, det är ju bara ett enda ord – säg bara nej, och gör se’n allt hvad du vill!» 
<sec/>
»Jag säger hvarken ja eller nej – jag säger ingen ting!» ropade hon, och ryckte ifrån mig handen, som jag fattat. »Men tänk aldrig mera på mig, aldrig mer i verlden, hör du!» Och hon började gråta. 
<sec/>
»Jo, Katrina», lade jag till, »i tid och evighet! Och så mycket vill jag tänka på dig, du stackars förvillade själ, att skulle det än vara så illa som den eländige krukmakarn sagt, så vill jag ändå rädda dig ur hans klor, och taga dig till min äkta hustru. För så mycket förstår jag af de här djefvulskonsterna, att om du felat, så har det visst inte skett af dåligt uppsåt att bedraga mig: jag kan inte se dig så olycklig, Katrina, som du skulle bli med den bofven!» 
<sec/>
Men jag hade talat för väder och vind: hon flög ifrån mig; och alla de böner, jag sedan bad, och alla de tårar, jag sväljde i tysthet, dem räknade bara Han, som vet allt. Katrina stackare var kommen under en ond makt, hon stod ej mer att återföra – och så förmådde jag ej längre strida emot, utan måste se på hur det bar af till undergång och förstörelse på allt sätt. 
<sec/>
Men hör nu vidare: 
<sec/>
Ingen själ i hela staden ville sedan den betan tala med Katrina: alla visste hennes skam, som aldrig heller kom i fråga att döljas; och fastän hjertat ville förbränna på mig af sorg, måste jag till slut tro mina egna ögon, när det bar syn för sagen. Petter är den enda kristna menniska som fullt vet hvad denna galna historien kostat mig; och hade inte han ett par gånger hållit mig till vett och reson, inte med prat, utan med handkraft, så hade jag väl klöst ut ögonen på krukmakarn, som emellertid gick och stoltserade med näsan i vädret liksom ingenting händt. 
<sec/>
Till sist skulle det då bli bröllop. Och då, kan tro, kommo för välfägnadens skull alla de här sladder-ragatorna, som frun kallar sina goda vänner; de kommo väl också af nyfikenhet och skadeglädje, att bespotta Katrina i hennes förnedring. Men, du store gud – sådane ögon både de och jag och hela bröllopssällskapet fick, då Katrina, visst blek och nedslagen, trädde inför presten, men med både krans och krona, och smärt och smal som en vidja. 
<sec/>
När vigseln var förbi, bad brudgummen att patron inte skulle ta illa vid sig att ett sådant litet oskyldigt spratt blifvit honom speladt; men han hade ej sett annan utväg, sade han, att bekomma patrons och fruns samtycke till giftermålet med Katrina, som han älskade alltför högt att kunna afstå. Och vidare lät han veta att han för den orsaks skull, och då han såg att Katrina höll honom kär tillbaka, med all slags öfvertalelse förmått henne att en liten tid taga på sig brottslighet, för att sedan så mycket bättre – vid de orden såg han sig med en stygg blick omkring – kunna skratta åt dem, som skrattat åt hennes fall och smädat henne. 
<sec/>
Jag vet aldrig hvad hvarken frun eller patron sade till svar på en sådan illfundighet; men jag kunde liksom tycka att de ändå voro nöjdare med att ha blifvit narrade, än om saken varit allvar. 
<sec/>
Jag har tills nu inte velat nämna mig sjelf. Jag stod i en afsides vrå och hörde hvart eviga ord; men det var ett riktigt under att jag hörde, för det susade och dängde för öronen på mig, alldeles liksom jag stått i sjelfva kyrktornet, när gamle ringare-Lars drar på med storklockan. Och midt igenom allt detta susandet och brusandet tyckte jag att en röst klart hviskade mig i örat just samma språk, som jag stod och satte på, när patron först kom med olycksposten: »I allt detta segre vi genom honom, som oss älskat hafver». 
<sec/>
Jag såg på Katrina, hur vacker hon var i den hvita klädningen; men det var bara en enda blick – jag hade nog af den! Se’n smög jag mig bort, och tyckte att jag ville gömma mig undan både för mig sjelf och för Petter och hela verlden. Det var så med mig, skall jag säga, att jag inte tyckte såsom de andra: att det var bättre som det var. Nej, i mina ögon hade Katrina varit tusen gånger mindre brottslig, om olyckan verkligen inträffat, än nu, då hon med berådt mod ljugit synd på sig sjelf. 
<sec/>
Stackars, stackars Katrina! Det var den lede som fått makt med henne, det var klart, för annars hade väl aldrig en så gudi täckelig och kysk jungfru, som hon var, någonsin låtit intala sig att taga del i tåckna konster och drifva så grymt och okristligt spel om både min och hennes framtid. Och ändå är jag fullt säker på att det inte var af kärlek: nej, jag tror till min död – och det har alltid varit det enda som tröstat mig – att hon aldrig i grund älskade någon annan än mig. Men se, krukmakarn hade uppendagadt förhexat henne, ty maken till hal tunga, än den uslingen hade, får en allt leta efter: det flöt honung och rosenrödt smink från läpparna på honom, men i hjertat der var baraste svart blod och allt ondt. 
<sec/>
Ack, min Katrina, min Katrina – hennes make går inte brådt här på jorden, sådan hon var, innan hon blef förbytt! 
<sec/>
Ett år lefde de tillsammans. 
<sec/>
Aldrig såg någon menniska Katrina le under den tiden, men många ville veta att hon gret dess mer: många hade hört och många hade sett hur elakt och hårdt den uslingen behandlade henne; men hon tålte och teg, och öppnade aldrig sin mun till klagan, hvarken för honom eller någon annan. Nej, Katrina var mjuk som vax emot dem, som förstodo sig på att rätt behandla henne, och mot alla, som ville henne väl; men hon hade sådan en liten stolthet, som gjorde att, om hon led på något sätt, hon inte ville visa det för den, som hon inte tyckte vara värd hennes förtroende, men det – i fall hon någon gång hade förtroende till honom – fick hon väl snart nog skäl att vända i misstro och ovilja. 
<sec/>
Vi bodde hvarandra helt nära på samma gata, men ändå såg jag henne icke på hela det året, för det skydde vi på begge sidor. 
<sec/>
Nå, då nu året led till slut, spordes det till att det skulle bli allvar af Katrinas gyckel. Men, himmelens Gud – du vet det allena, om det var ett straff för hennes lättsinnighet, eller så ödets outransakliga vilja, allt nog: Katrina blef mor till ett det afskyvärdaste missfoster som ännu skådat vår Herres dag. Det skulle vara en gosse, men den var ryslig att åse; och än skälfver hvar blod-droppe i mig, när jag tänker på hvad den stackars Katrina måtte lidit med ett sådant barn! 
<sec/>
»Herre Jesus bevare oss!» suckade Pål. »Det var allt synd om henne ändå! Jag tycker att jag just är liksom med i alltsammans, och jag undrar bara, om hon inte dör vid den knäcken?» 
<sec/>
»Vänta, du får väl höra hur det gick. 
<sec/>
I början gömde de bort barnet, under än den ena och än den andra förevändningen. Men Katrina envisades beständigt att få se det. Hennes helsa var så försvagad att det sades vara lika farligt för lifvet, att visa henne fostret, som att neka hennes begäran. Men efter långt betänkande, då hon började misstänka att det stod galet till, fick hon sin vilja fram. Frun här, matmor, som just var efterskickad för att vara närvarande i den vefvan, har berättat huru det gick till, och det var en kort, men sorglig historia. 
<sec/>
Länge stirrade Katrina med stor skräck och häpnad på byltet, som de visade henne och som de kallade barnet. Hon tog på det med misstro, skakade sakta på hufvudet, men föll sedan med ett högt skratt tillbaka ned på kudden. Arma Katrina, skrämseln dödade henne ej, men hon blef galen – galen, så att hon måste bindas i sängen.... Se, der har du det första slutet!» 
<sec/>
»Hu!» sade Pål, och hans blick hvilade deltagande på faktorns lidande drag. 
<sec/>
»Och likväl», återtog denne, »fick hon lefva, både hon och barnet. Hon tillfrisknade och fick tidtals bruket af sina sinnen igen, men sådan redig tid varade aldrig länge, ty den afskyvärde bofven som skulle vårdat henne och ömmat för henne, gjorde tvertom allt hvad han kunde för att öka hennes qval: han behandlade Katrina som ett oskäligt djur, slog, sparkade och svälte henne; och när hans gemena dålighet uppenbarades, sade han att det skedde till hennes eget bästa för att få henne klok igen. Men af allt hon nödgades utstå, var ett det grymmaste framför allt annat, och fastän hon qvidde och tiggde om barmhertighet i detta enda fall, var han döf som sten: han lät – den nedrige uslingen – betala sig af hela staden och af alla resande för att släppa dem in att se detta eländets barn, som hvilade på sin olycksaliga mors knä. 
<sec/>
Tänk dig, tänk bara, hvad hon måste lida, då folket kastade pengar till henne för att få begapa det missfoster, hon gifvit lif! Den sista smulan förstånd, som ville framtränga, blef alldeles i grund förqväfd: hon blef värre, till och med än i begynnelsen. Till slut förbarmade sig patron och frun öfver henne: både hon och barnet togos hit, och Katrina flyttade åter upp på sin gamla kammare. 
<sec/>
Då först såg jag henne åter. 
<sec/>
Vid den lilla glasrutan i dörrn här stod jag mången stund liksom fastväxt och såg, hur hon i vrån der borta vid sängen – det är just samma säng – satt på en pall, med de magra armarne lindade omkring den olyckliga varelsen, som låg i hennes sköte. Herre, du himmelske, hvad hon var förändrad! Der kunde inte upptäckas minsta skymt af hennes förra vackerhet ... men, gudnås, för mig var hon ännu alltid vacker nog! Och du skulle då hört henne sucka – aldrig hade du trott att sådane suckar kunde gå ur menniskobröst. Och du, Pål, som har sådant hjertelag, förstår nogsamt hvad jag skulle känna, när jag hörde och såg henne så, och inte kunde lindra det minsta i hennes oro! 
<sec/>
Men förskräcklig var hon, till och med för mig, då galenskapen satte lif i henne. Ögonen strålade då liksom de stått i eld, och fötterna rörde sig till dans. Då höll hon barnet högt upp på armarne, hyssade och svängde med det och sjöng, så att det hördes öfver hela huset. 
<sec/>
Ofta, må du tro, undrade jag om hon ännu mindes mig och visste hvad som varit oss emellan. Och du kan begripa hur jag blef till mods, när jag en natt vaknade vid det att liksom en hand strök öfver ansigtet på mig, och jag i månskenet fick se Katrina sitta vid sängen, så nära lutad öfver mig att jag knappt hade andrum. 
<sec/>
»Katrina», sade jag helt sakta, och jag var rätt underlig till mods, både orolig och glad, för det kom mig alldeles så före som hon redan varit död och gått för att träffa mig, »vill du mig något?» Men jag hade knappt fått orden ur mun, förr än hon med ett ängsligt skri flydde sin väg. Jag fick sedan af Petter, som låg i samma kammare, veta att hon brukade komma så hvarannan natt, men att han inte vågat göra något till hinders, emedan han, stackare, fruktade att hon då skulle tagit någon hämd på honom. Det var dessutom tydligt att hon alldeles icke hade något ondt i sinnet: hon ville endast sitta en stund hos mig, och sedan gå. Om hon under de der stunderna var rätt redig, vet jag inte, men jag tror det. 
<sec/>
Följande natten hörde jag ingenting af. Men den derefter kommo tysta steg till kammardörren. Jag kände igen hennes gång, men hon kom ej in hvarken då eller se’n, utan stannade alltid derute, och drog den ena svåra sucken efter den andra. Ofta smög jag mig på tå till dörren, för att tala milda ord med henne. Men så fort hon hörde en knyst af mig, flydde hon genast. 
<sec/>
Om dagarne gick jag ibland in till henne, men då låtsade hon ej känna mig, utan visade sig endast mycket mån om att jag ej skulle få se barnet, som hon derföre alltid skyndade att täcka med en stor schal. 
<sec/>
Så gick ett helt år. Mången tid var hon så svår, att det var bestämdt att sätta in henne på dårhuset, men derpå kom en annan tid, då det blef bättre; och så gick det ena med det andra. 
<sec/>
Men nu är jag vid slutet. 
<sec/>
Patron höll på att reparera huset, som den tiden inte såg så ut som nu. Och då stod derföre en en ställning framför hela framsidan, och den räckte upp till de här fönsterna. En qväll, just i solnedgången, då arbetsfolket gått hem, och madamen, som vaktade Katrina, hade sprungit ner att hämta upp maten, kom jag, såsom jag brukade vid den tiden, för att titta i rutan. Men, tänk bara, med hvilken förskräckelse jag ryckte upp dörren, när jag fick se att Katrina hade slagit upp begge fönstren och med barnet på armen stigit ut på den bräckliga och glesa ställningen, der hon invid yttersta kanten stod och neg för de förbigående, och besvarade de höga varningsropen från gatan med sång och prat. 
<sec/>
I första minuten jag trädde fram till fönstret, förlamade mig rädslan, så att jag inte visste till mig, men i den nästa, då jag såg henne på vippen att slinta med ena foten, sprang jag upp i fönsterkarmen, fattade tag i posten med ena armen, och skulle med den andra ha ryckt tillbaka och räddat Katrina, om icke den murkna fönsterposten brustit – och jag med Katrina och barnet störtat från ställningen och ned i gatan». 
<sec/>
Faktorn tystnade och drog en djup suck. Efter ett par minuters uppehåll fortfor han: 
<sec/>
»Hvarföre jag ensam af oss tre blef vid lif, vet ej jag: Gud ville det, och jag, mask, måste låta mig nöja att ännu efter denna fasans dag kräla qvar på jorden. Men min kropp var liksom söndermalen, och på ett år och något deröfver lemnade jag ej sängen. Efter hand, långsamt gick det, blef det dock lif i de sönderbråkade lemmarne, men bröstet var för alltid förstördt; och ett stort under är det att jag sedan den tiden lefvat i tjuge långa år. 
<sec/>
Hvarenda natt under de tie första åren tyckte jag henne alltid sitta vid sängen och luta ansigtet öfver mig, sedan såg jag henne i solnedgången stå med barnet på bjelklaget, och till sist huru vi alla tre lågo der nere bland ramlande timmer och grus. 
<sec/>
Jag skulle blifvit tokig liksom hon, i fall jag en enda gång tviflat på att hon icke äfven utan mitt förvållande funnit en lika död; men likväl har det tärt mig in till merg och ben att jag, som ville gett mitt lif för henne, skulle bli det olyckliga redskap, genom hvilket hon omkom. 
<sec/>
Jag säger dig att det varit ett tungt kors att bära! Men af det, som står i bibelspråket, har jag alltid funnit trösten, och utan att tänka på det, hade jag aldrig segrat; ty, ser du, Pål, det fins blott en kraft, genom hvilken vi fattiga syndare segra – och den har uppenbarat sig mäktig på mig».... 
<sec/>
Här tystnade faktorn. Hans bleka ansigte, som i skimret från den slocknande elden fick ett stilla och liksom förklaradt uttryck, sjönk småningom ned mot bröstet, medan hans hand mekaniskt smekte hundens raggiga hud. 
<sec/>
»Aldrig har jag hört maken till historia!» sade slutligen Pål med ett eget uttryck i rösten, och kastade i detsamma en hastig blick åt det hemska fönstret. »Jag vet visst att jag inte får sofva en blund i natt, men jag ville ändå för intet pris velat vara af med att höra henne – jag är bara rädd att Petter får rätt i att faktorn kan bli sämre af att ha talat om den!» 
<sec/>
»Åh, oroa dig inte, Pål! Nu är jag gammal och härdad och vet att jag snart har något godt att vänta efter så mycket ondt. Men, ser du – Petter, den beskedlige stackarn, tror fullt och fast att både Katrina och barnet gå igen, och att det bådar till olycka att tala om dem.» 
<sec/>
»Åh, då förstår jag hvarför j begge två väckte till, när det suckade bortåt sängen och jag sa’ att det var Pojken». 
<sec/>
»Petter trodde kanske på det der, som han inbillar sig sjelf, men inte jag; för aldrig har jag den tanken att någon, som en gång gått till andra verlden, äger makt att komma hit tillbaka». 
<sec/>
»Nej, se det tror inte jag heller», menade Pål; »men en kan fara med inbillningar, tills en inte är säker på sig sjelf. Styggt var det i alla fall, och jag undrar att faktorn ville flytta hit upp?» 
<sec/>
»Det skedde först många år efteråt, då kammarn der nere på gården blef oss för liten. Men jag har funnit mig väl här. Patron och matmor ha alltid bemött mig som en af sig sjelfva, och jag har varit dem så tillgifven igen, som en menniska kan vara mot den andra: jag har skött allt som mitt eget, och derföre visade de mig så stort förtroende». 
<sec/>
»Ja, de sågo nog, hvem de hade för sig!» inföll Pål. 
<sec/>
Faktorn låtsade icke höra denna artighet, utan fortsatte: »Och ser du, Pål, för att nu släppa af det ämnet, som vi aldrig mera skola ta upp, så var det just för att främja matmors bästa, som jag rådde henne att fästa dig här; ty både före patrons död och i synnerhet sedan dess ligga tullskrifverskan och rådmanskan efter frun att hon skall ta hit en af deras oduglingar till pojkar att fostra upp för att träda i mitt ställe, då jag går bort. Men jag hade satt mig i sinnet att det inte skulle ske, för jag vet nog huru de skulle komma att plocka frun och äta henne ur sitt eget hus, tills hon antingen lägger näsan i vädret eller gör testamente. Jo, de skulle få testamente – det förtjente just de junkrarne! Jag vet att de äro stora odågor, och elaka och räfaktiga dertill: jag har haft bevis nog på den saken, och stackars frun är för hederlig menniska att komma i tockna händer!» 
<sec/>
»Nå, hon behöfde väl inte heller komma i händerna på dem, om hon inte ville?» sade Pål. 
<sec/>
»Det kan ingen säga hur det gått i längden, för du skall veta att hon är så svag och godtrogen mot de otäcka sladder-käringarne – jag menar tullskrifverskan och rådmanskan – att hon inte för sin död kan vara af med dem, hvilket bäst synes nu, då hon skickat bud på bud efter dem, när de trollpackorna höllo på att spricka af ilska för det du kommit i huset och gjort slut på deras konstgrepp. Ja, jag tror mest att hon skulle fått tvinsjuka af ledsnad, i fall inte magistern ställt saken till rätta». 
<sec/>
»Det är ledsamt att sådan oreda kommit för min skull!» utlät sig Pål; likväl tycktes hans min icke häntyda på någon synnerlig ledsnad. »Men nog skall jag, så länge jag är här – och efter frun och faktorn så vill, blir det åtminstone till nästa år – bjuda till att ställa mig så, att hvarken faktorn får skäl att ångra förordet eller frun den förargelsen, hon haft med spåsystrarne, som Knappen kallar dem». 
<sec/>
Här gläntade Petter på dörren, förkunnande att Siri var i trappan med qvällsmaten. Petters sinne hade nu kommit i jemnvigt, så att han, liksom Pål, kunde göra ganska godt skäl för sig i grötfatet. 
<sec/>
Det var sed i Hamrinska huset att detta mål intogs på faktorns rum, men middagen deremot åt både faktorn och Pål der nere vid sin matmoders bord. Och för hvarje middagsstund, som hädanefter passerade, tyckte sig Pål förmärka att frun såg allt mera blidt på honom, ehuru hon ej gaf denna välvilja så synnerligen tillkänna med ord, tydligen för att ej derigenom såra sin faktors nogräknade känslor. 
<chapter/>

<chaptername>TJUGONDEANDRA KAPITLET.</chaptername>
FRU HAMRINS FINHET. 
<sec/>
Veckor och månader förflöto. Det blef emellertid allt sämre med den hederlige faktorn, och efter ett halft års tid syntes han ej mera vid bordet. 
<sec/>
När nu Pål satt ensam midt emot sin matmoder, hände sig ibland, då han oförmärkt kom att se upp, att han verkligen förvånades öfver de besynnerliga blickar, hvarmed fru Hamrin betraktade honom. »Det är förunderligt med hennes ögon», tänkte han för sig sjelf: »jag vet inte hvarföre hon vill se liksom tvers igenom mig – hon måtte väl aldrig misstänka mig för att icke vara ärlig? Det har jag inte gett henne anledning till!» 
<sec/>
En dag öfverraskades man i sjelfva tryckeriet af matmoderns ankomst. Hon kom att helsa på sin gamle faktor och underrätta sig om hans befinnande. Snart drogs skärmen till omkring sängen, och Pål hörde blott de afbrutna orden: »hederlig gosse, trogen som jag sjelf, det kan frun... jag vågar på att frun kan tro mig!» 
<sec/>
Efter denna dag kom fru Hamrin ofta att sjelf tillse, det ingen skötsel felades den sjuke. Äfven magistern gjorde honom flera besök, och utforskade derunder hvarje hans tanke om Pål. Med bestämdhet förklarade faktorn att Pål kunde träda i hans ställe, och för sin egen del önskade han intet högre än att få lemna honom sin plats, ty då skulle han sjelf vara med sin kära Katrina i himmelen. 
<sec/>
Petter Knapp och Pål vakade mången natt under flera veckors tid vid faktorns säng. Aldrig syntes detta dem svårt eller besvärligt, ehuru den ene hela dagen hade ett dubbelt träget arbete inom rummet, och den andre ute på »lyckan», der han plöjde, sådde och skördade, allt under evig oro att han, hvar gång han kom hem, skulle få mottaga den bittra underrättelsen att den vän, som han höll kärast i lifvet, ej mera fans till. 
<sec/>
Liksom fru Hamrin i fordna dagar vid början af sitt giftermål hjelpte sin herr man med bokbinderiet, så hjelpte hon nu äfven Pål, och detta oaktadt denne flera gånger förklarade sig vara belåten med Siris hjelp, som allt emellanåt anlitades. Men frun försäkrade sig så väl förstå allt detta, att hon sjelf i faktorns ställe ville öfva och hjelpa Pål. Under all denna välsignade hjelp hände sig, liksom vid det ensliga middagsbordet, att Pål aldrig kunde begripa hvad hon hade i sina ögon, efter som de gjorde honom så underligt förbryllad: han kände sig förlägen och visste ej huru han på godt sätt skulle undvika dem. 
<sec/>
Faktorns hela sysselsättning under denna långa tid bestod till det mesta i att med sin hand smeka hunden, som ständigt trogen låg i ländstolen vid hans säng, och att göra små brödrullar åt kråkan, hvilken trippade omkring på täcket och emellanåt satte sig på sängkanten, då han matade henne. 
<sec/>
Men om aftonen och långt in på nätterna talade han med Petter Knapp, den gamle trofaste vännen, om det aldrig lemnade ämnet hur denne skulle plantera och sköta om hans graf, hvarvid den hederlige Petter ej kunde hålla sig från tårar. Med Pål åter inlät sig faktorn om den nya befattning, som han nu snart skulle erhålla, och anbefallde honom i vänliga och milda ord att städse för den goda matmodern vara hvad han sjelf varit; och i det fallet skulle visst något mycket lyckligt hända honom. Denna lycka förklarade faktorn dock icke närmare: han antydde den blott. 
<sec/>
Vid slutet af september – Pål hade då något öfver ett år vistats i fru Hamrins hus – gick gamle faktorn till ro; och hans sista ord, sedan han tagit afsked af Pål och tryckt Petter Knapps trogna hand, voro desamma som han i lifvet så djupt känt och litat sig till: »I allt detta segre vi genom honom, som oss älskat hafver». 
<sec/>
Faktorn hade tillhört dessa tusen varelser, hvilka, i lifvet tysta och tålige, förbida något bättre. Fastläst på en enda liten och obemärkt fläck, förekommer deras lif den ytlige betraktaren så enformigt, så obetydligt, att det knappt synes honom värdt en längre dröjande tanke, knappt så lång som den, han egnar myran, då han händelsevis varseblifver hennes trägna och tunga arbete. Och likväl klappar hos hvar och en af dessa förbisedda tusende ett hjerta likså känsligt för smärtan och sällheten som hans eget, ett hjerta, som under hvardagsbestyren döljer sina sorger, sina strider, strider, om hvilkas djup och vidd den kortsynte ingenting känner, och hvilka han, i fall han någonsin erfarit dem, icke skulle förmå att så bära. 
<sec/>
Faktorn lemnade just ingenting efter sig: han hade träget, fastän i hemlighet, hjelpt mången fattig med sin lön; likväl gjorde han ett testamente: han fördelade sin qvarlåtenskap lika mellan sina begge vänner: Pål erhöll hans hund och hans klocka, och Petter Knapp hans kråka och hans gångkläder. 
<sec/>
Några dagar sedan grafkullen blifvit skoflad öfver den värdige mannen, den redlige vännen, den trogne tjenaren, kallades Pål inför sin matmoder och magister Zachæus. 
<sec/>
Liksom vid den första underhandlingen höll sig äfven nu fru Hamrin neutral: nu, liksom då, var det hennes »råd» som tolkade hennes mening. Denna mening innehöll vid närvarande tillfälle: att som Pål under det förflutna året icke allenast ställt sig väl i afseende på sjelfva göromålen, utan äfven uppfört sig så klanderfritt i alla andra delar, att han kunde anses värdig träda i salig faktorns stad och ställe, så var det ock hans goda matmoders vilja att han skulle ärfva dennes titel och lön, för att derigenom hafva såväl respekt i huset som en god utkomst för framtiden. 
<sec/>
Med innerlig tacksamhet emottog Pål anbudet, men titeln undanbad han sig under försäkran att han ännu kände sig alldeles ovärdig att så hedras som den bortgångne: »jag skulle just», sade han, »innerligen skämmas och aldrig förlika mig med att en kallade mig för faktor!» 
<sec/>
Han fick det såsom han ville; men från och med denna dag sade fru Gundla alltid herr Pål eller herr Värning, i stället för rätt och slätt Pål, och äfven Siri och Knappen – den sednare skolkade likväl ibland med den saken – förständigades att säga herre. 
<sec/>
Åter blef det höst och vinter. 
<sec/>
Pål gjorde sig allt oumbärligare i huset genom det förstånd och den drift, hvarmed han skötte sina åligganden. Uppmärksamheterna vid middagsbordet stego i förhållande dertill och blefvo beständigt trägnare. »Får jag ej lof, herr Pål, att bjuda ett litet stycke pudding till... Var så god och tag sås, herr Värning... Siri, du glömmer dricksglasen, tag hit dem – det är kallt i dag: ett glas öl skall värma herr Pål». 
<sec/>
Pål var varm nog, ty han hade börjat känna sig oroad af vissa farhågor, hvilka den sluge Petter Knapp, ej med tydliga ord, gudbevars, men dock på begripligt språk genom miner och småskratt öfversatte, då de voro för sig sjelfva. 
<sec/>
Vid jultiden bekom Pål icke allenast en alldeles ovanligt hederlig gåfva i penningar, utan julen togs äfven till förevändning att nedbjuda honom till fruns främmande. Han föreställdes ordentligt för tullskrifverskan och rådmanskan; och som dessa damer längesedan uppgifvit hoppet för sönerne, började de i stället uppgöra planer för döttrarne: ty det var nu alldeles säkert – derpå kunde ingen menniska med sundt förnuft och öppna ögon tvifla – att »unga herr Värning», hvilken vid närmare bekantskap var en rätt hygglig gosse, skulle blifva arfvinge och husbonde i det »täta» Hamrinska huset. 
<sec/>
»Ack, min gud, om Stina-Greta blefve matmor der!» suckade rådmanskan i sitt hjerta; »ty två menniskor bättre skapade för hvarandra, än herr Pål och Stina-Greta, kunde visst inte finnas: de hade ju uppendagadt äktenskaps-tycke af hvarandra». Och hvad tullskrifverskan beträffade, suckade och tyckte hon alldeles detsamma som syster Helena, med den skillnad likväl att hon satte namnet Gustafva i stället för Stina-Greta. 
<sec/>
Fru Hamrin hade vid början af Påls uppträdande haft sina små farhågor för pikar och mera dylikt, som kunde vara mindre angenämt; ty så vidt hon mindes, hade aldrig faktorn under den långa tidrymd, han vistats i huset, utom på vissa högtidsdagar, utgjort en medlem af förmaks-sällskapet. Men faktorn hade ju ej varit road deraf, då herr Pål deremot syntes belåten, ja hjertans glad att få komma ned; och Pål förde sig icke allenast ganska skickligt, så att man verkligen hade heder af honom, utan, hvad fru Gundla aldrig vågat hoppas, han emottogs äfven med en godhet och uppmuntran, som var öfver all förväntan. Också omförmälte ryktet att, då tullskrifverskan bröt isen och inbegrep honom i bjudningen till nyårsdags-kalaset, fru Hamrin samma förmiddag sände en stor gödkalfstek och ett helt fat nykokad klenät till fru syster. 
<sec/>
Nu kom Pål riktigt i svängen. 
<sec/>
Mellan nyårs- och trettonde-dagen hade rådmanskan sitt julgille; och som mamsell Stina-Greta och mamsell Gustafva liksom genom en fin instinkt hade aning om sina mödrars ömma välvilja, beslöto de såsom goda döttrar att underlätta företaget, hvilket tillgick på det sätt att de, figurligen taladt, sletos om Pål. Han, i sin innerliga glädje, skrattade och språkade med begge och var begges »kavaljer», utan att likväl i ringaste mån förmärktes att han gaf någon af dem företrädet. 
<sec/>
Påls hjerta var ännu tillslutet efter dess första kärleks-sorg; och utan att han just så ofta som förr tänkte på Nora, kände han sig dock icke frestad att blifva hennes minne otrogen. »Ingenting kan någonsin bli så kärt, som det gamla!» brukade han ibland säga för sig sjelf; och mot denna öfvertygelse, som var så fast, att den utgjorde en säker sköld för nya intryck, afsköto rådmanskan och tullskrifverskan förgäfves sina bespetsade pilar: ännu ägde de likväl ingen aning om motståndet. 
<sec/>
Innan Knut kört julen ut, hade dock fru Hamrin kommit under fund med, från hvad väderstreck den blida sommarvinden blåste, samt öfver detta qvistiga och grannlaga ämne afhört sin vän magisterns råd. Detta råd lydde så: »Håll gossen tummen på ögat, fru kusin! Ty kommer han in i kärlekshistorier med någon af de slamsorna, då kan kusin vara öfvertygad att arbetet blir i grund försummadt». 
<sec/>
Till dessa visa ord bifogade fru Hamrin ett kraftigt amen. Och sedan det vanliga arbets- och hvardagslifvet efter julens slut återtagit sin gamla gång, inträffade det sällan att Pål deltog i aftonpartierna, ehuru begge mödrarne oftast hade sina döttrar med sig och man ett par gånger gick ända derhän i nedlåtenhet att liksom i förbigående fråga efter den hygglige herr Pål. 
<sec/>
»Åh», svarade fru Hamrin då, icke utan en liten spetsighet i rösten, »med julen är hans frihetstid förbi! När han nu har ledighet, hvilket sällan nog kommer på, efter som han är ensam om allt, sitter han och läser; och han är för vettig, gudskelof, att försumma ett sådant nyttigt nöje för att springa med hams och slarf». 
<sec/>
Men de aftnar, då fru Gundla icke hade sällskap, bjöds Pål att äta nere, allt till undvikande af besväret att bära maten i trapporna, hvilket just varit det ledsammaste i salig faktorns tid, men det man ändå måst göra för hans skull, efter han var gammal och sjuklig. Herr Pål åter hade unga ben och kunde väl spara Siris, stackare, som var så plågad af gikten. 
<sec/>
Söndags-eftermiddagarne kunde likväl Pål icke fängslas; och till sin djupaste oro och förtrytelse erfor snart den goda frun genom Siri att herr Pål, som hon trodde sitta i god ro uppe på sin kammare, i det stället satt hos tullskrifvarns eller rådmanskans och spelade »svarte-petter» eller »musslade tjuf-unge» med den öfriga ungdomen. 
<sec/>
»Nej», utbrast fru Hamrin, då denna nyhet genom ofvannämde kanal kom till hennes kunskap, »nej, detta får platt inte ske! Han är ett så godt ämne, denne stadige och älskvärde yngling, att det vore en verklig styggelse, den jag aldrig kunde svara för inför gud, om jag tilläte honom förderfvas – och hvad annat kan ske i så dåligt sällskap: både Calle och Anders äro tillräckligt kända för hvad de gå, och få de hand om Pål, så kan det lätt vara förbi med allt det goda, han nu visar... Detta kan således icke gå an: jag vill, jag måste – ja, jag måste rädda honom på något sätt!» 
<sec/>
Fru Gundla lade stor vigt vid de orden: »på något sätt». 
<sec/>
Detta sätt hade redan länge, utan att den goda frun velat derför göra sig full reda, föresväfvat henne. Men skillnaden mellan hennes 50 lefnads-år och Påls 24 hade hittills bevarat henne från att råka för djupt in i så farliga begrundanden. Nu blef det likväl annorlunda, då hon kunde förvilla sig sjelf genom den tron, att hon genom en sådan uppoffring gjorde en god gerning och naturligtvis äfven på samma gång bevarade den ekonomiska fördelen för sitt hus. 
<sec/>
Hon tänkte så här: Blir Pål kär, så blir han försumlig i sina göromål för mig, och vill i stället sköta kurtisen; fäster jag honom åter vid min person och mitt hus genom oupplösliga band, så tillhör han mig och mitt hus: vi äro då begge hans, och jag är viss att den snälle gossen skall bli god och öm emot mig – och lycklig bör också han visst bli, ty fastän jag ej mera är ung, så är jag just icke så lastgammal heller; och med det, som jag tillför honom, måtte väl ett sådant giftermål vara mångfaldigt bättre, än med ett kräk så fattigt som han sjelf». 
<sec/>
Allt detta tänkte och begrundade fru Gundla; men för första gången i en brydsam ställning, såg hon sig tvungen att endast trygga sig vid sitt eget omdöme, emedan det alldeles fattades henne mod att såsom vanligt vända sig till husets värdige vän, magistern: måhända skulle han icke allenast klandra henne, utan kanske till och med afråda henne. Hon måste derföre råda sig sjelf, ty hon ville hvarken blottställa sig för klander eller afrådande råd, innan åtminstone begge delarne tjenade till ingenting, d. v. s. innan hon afgjort allt med den tilltänkte brudgummen. 
<sec/>
Det torde icke vara lätt att förklara egentliga bevekelsegrunden till fru Hamrins afsigt att med sin 50:åriga hand och salig herr Hamrins förmögenhet lyckliggöra en fattig yngling, den der ej ägde anspråk på en så hög förbindelse. Såsom man vet, finnes det likväl en mängd förvillelser i verlden, öfver hvars inre ursprung man städse måste förblifva i ovisshet, såvida man ej får antaga den för vissa tillfälligheter alltid lämpliga tron att »ödet» drifver menniskan till handlingar, hvilka hon eljest, med full makt öfver sitt goda förstånd, skulle hafva uraktlåtit. 
<sec/>
En gammal qvinna, i det bästa möjliga läge med afseende på förmögenhets-villkor, måste helt säkert, då hon af fri vilja äflas att kasta sig och sin rikedom i en ung och opröfvad ynglings armar, stå under inflytelsen af ett allt styrande öde. Och detta får naturligtvis slutliga skulden, om allt »barkar åt hekle-fjäll». 
<sec/>
Vare nog sagdt: fru Hamrin hade kommit under ödets dom. Hon kände sig urståndsatt att längre strida emot, och redde sig derför hellre godvilligt att så småningom komma sitt mål närmare. 
<sec/>
Till en början förklarade hon Pål, att hon ej tyckte rätt om att han gaf sig i slanger med sådana der »ohyfsade och riktigt dåliga pojkar» som både tullskrifvarens Calle och rådmannens Anders. Faktorn, hvars föredöme hon visste att Pål högt aktade, hade aldrig kunnat tåla dessa junkrar – och faktorn i lifstiden var nog en karl, som visste både hvad han sade och gjorde! 
<sec/>
»Ja, det är visst inte tu tal om det!» svarade Pål. »Men de kunna ha ändrat sig sedan dess, och det måtte de visst också ha gjort, för jag har aldrig funnit något ondt med dem – men skulle jag märka annat, då skall jag nog dra mig tillbaka!» 
<sec/>
Fru Hamrin hostade och såg särdeles missbelåten ut. »Sannerligen», tillade hon efter någon tystnad, »vore det icke bättre, om herr Pål ville något mera lita sig till mina ord och min erfarenhet! En yngling kan sällan sjelf undvika förförelsen, ty, gudnås, den har alltid en lockande färg». 
<sec/>
»Men, om jag får lof att fråga, hvad är det då för slags förförelse? Gossarne ä’ sällan inne, och derföre sitter jag hela söndags-eftermiddagen ensam med flickorna och spelar svarte-petter eller musslar tjuf-unge med dem, och skrattar och språkar om allt lappri – hvad ondt kan det vara i det?» 
<sec/>
Det var just deruti som det onda egentligen låg. Men fru Gundla hade svårt att skjuta skulden på flickorna; hon åtnöjde sig fördenskull att undvika Påls fråga och i stället sjelf framställa en annan: »Vill herr Pål göra mig till viljes i en sak, af vänskap för mig och för den vänskaps skull, som jag alltid visat herr Pål?» 
<sec/>
»Jag måtte väl ändå få veta hvad jag skall göra, innan jag svarar ja?» invände Pål. 
<sec/>
»Afbryt allt enskilt umgänge både hos tullskrifvarns och rådmans! Jag kan icke närmare förklara saken, men herr Pål kan vara öfvertygad att det sker af ömhet för hans eget bästa, ja, sannerligen af intet annat skäl!» 
<sec/>
Pål såg misslynt ut. »Jag har haft så roligt under de söndagarne jag varit ihop med dem!» yttrade han efter en kort tystnad. »För jag skall säga, ungdomen trifs gerna tillsammans, och det blefve nu mycket ledsamt, antingen jag sitter ensam hemma eller drifver ensam omkring på gatorna». 
<sec/>
»Herr Pål skall ej behöfva det: vi skola styra så till, att det icke kommer i fråga! Ty om det är på det viset, att herrn ej mera trifs i mitt sällskap eller med en god och rolig bok på sin kammare, hvilket förr var herr Pål sällskap nog, så, som sagdt är, vill jag tänka på någon annan utväg till nöje.» 
<sec/>
Nu rodnade Pål ganska starkt: han kände att sällskaps-behofvet fattat honom med vida större makt, än han föreställt sig; och då han nu i anledning af sin matmoders ord var benägen att tro det hon genomskådat detta hans fel, bättre än han sjelf kunnat göra, tyckte han sig också vara skyldig henne stor tacksamhet för det hon väckt honom derpå. 
<sec/>
»Bästa fru», sade han öppet och hjertligt, »jag tror allt att jag på sista tiden varit för ifrig att söka nöje, och jag vill derföre rätt gerna vara hemma, åtminstone hvarannan söndags-eftermiddag, för det kan ingen säga annat, än att det är med billighet och reson». 
<sec/>
Nu log den goda frun af glädje och triumf öfver att redan så mycket ha verkat på Pål. Hon ansåg det nästan vara afgjordt att hon skulle komma att leda honom. 
<sec/>
Den följande söndagen var Pål hemma. På eftermiddagen läste han »Vela eller den Osynliga Ledsagerskan», den fru Hamrin sjelf tagit på lånbiblioteket och vid middagen lemnat honom; och om aftonen, sedan han blifvit nedbjuden vid thétiden, spelade han för första gången kort med sin ömma matmoder, och detta till och med »mariage» på tu man hand. Visst förekom detta spel Pål icke så lifvadt och roligt, som i den unga kretsen, men han var ändå uppmärksam på allt sätt, ty han ville visa sig tacksam för den moderliga godhet, hans matmoder visat honom. 
<sec/>
Då Pål nästa gång besöktes af tullskrifvarns Calle och rådmanskans Anders, fick han uppbära en mängd stickord för det han var så dum och enfaldig att fråga efter »käringen»; derjemte hugnades han med flera goda råd i sättet att på en gång ställa sig in hos henne och »lura henne på konfekten». Men som Pål var för ärlig för sådant spel, nöjde han sig med att bli beskrattad för sin vägran att ingå på de visa förslagen. 
<sec/>
»Jag ser nu», tänkte Pål, då ungherrarne lemnat honom »att både faktorn och frun haft rätt – de spefåglarna voro inte att tro! Men så fick de allt gå sin väg med långa näsor, för de ska inte få berömma sig af att leda mig i koppel liksom en hund: jag går hvarken till höger eller venster, längre än jag sjelf vill – det är tvärsäkert, det!» 
<sec/>
Och Pål, lifvad af ett godt medvetande, sjöng, under det han fortsatte arbetet på sina bokpermar, med glädtigt sinne sin gamla »bakvända» visa, i hvilken sång Petter Knapp bortifrån pressen lustigt instämde: 
<sec/>
Fru Hamrin ådagalade emellertid i sitt uppförande lika stor klokhet som försigtighet. Hon fängslade icke Pål alltför mycket vid sin person, utan bjöd hvarannan söndag ett litet sällskap, då alla tre familjerna under hennes ögon voro tillsammans. Och vid dessa sammankomster hade hon hädanefter det nöjet att finna Pål otillgänglig för rådmanskans och tullskrifverskans alla konster att se honom i något ömmare förhållande närma sig till döttrarne. 
<sec/>
»Läggen ut näten, j mina fruar!» log fru Gundla i mjugg. »Ser jag rätt, hoppar fisken icke in?» 
<sec/>
När nu våren kom, fick Pål nästan hvarje afton följa sin matmoder till »lyckan», för att se på Petter Knapps präktiga anläggningar, dels af ett nytt potatisland, dels af en bit ärtåker. Under dessa promenader blef Pål ofta tagen till råds i än det ena än det andra; och då han föreslog anläggningen af några torfbänkar och ett så kalladt lusthus, anbefalldes Knappen att härmed vara »herr Värning» behjelplig, äfvensom fru Hamrin sjelf önskade att besagde herr Värning måtte biträda henne med omplanteringen af blomsterstånden i rosqvarteret. 
<sec/>
»Lyckan» blef snart Påls älsklingsplats, och han arbetade dubbelt flitigt om dagen, för att så mycket tidigare på aftonen få springa dit ut att gräfva och plantera i sällskap med Knappen, den hederlige, käre Petter Knapp, som var så hjertans belåten med Pål och hade sitt största nöje, då Pojken, hvilken utgjorde Påls bestämda förebud, kom rusande öfver gärdsgården och med sina lustiga och häftiga smekningar förkunnade sin husbondes ankomst, för hvilken angenäma underrättelse faktorns testamenterade gunstling vanligen erhöll i utbyte en bit bröd af Petters besparade middag. 
<sec/>
Allt emellanåt gjorde fru Hamrin små kaffekalaser i gröngräset, hvarvid enk-leken och stråbindning hörde till nöjena för tillfället. Bättre än nu tyckte Pål att det aldrig varit, och af tacksamhet mot sin rara matmoder blef han beständigt vänligare och uppmärksammare på hennes önskningar. De underliga inbillningar, han en tid hyst i följd af Knappens häntydningar, voro nu försvunna; och han förebrådde sig ofta att ha vågat komma på så djerfva och dumdristiga tankar, hvilkas grund helt säkert varit tagen i luften. 
<chapter/>

<chaptername>TJUGONDETREDJE KAPITLET.</chaptername>
TROLOFNING OCH AFSKED. 
<sec/>
Den tidpunkt var nu inne, då fru Hamrin hoppades få skörda frukten af sitt förstånds och sitt hjertas utsäde. Hon såg att Pål var henne tacksamt tillgifven, och hon kunde till en början icke påräkna eller begära mer än aktning, tacksamhet och tillgifvenhet. 
<sec/>
Redan långt förut hade hon bestämdt midsommarsdagen till förlofningsdag, och derefter tagit sina mått och steg. 
<sec/>
Pål hade med all flit hjelpt Petter Knapp i uppresandet af den vanliga års-syrprisen: den stora löfsalen på gården. Och nu stod den, midsommarsdagen om morgonen, så frisk och smyckad af blomsterkransar och buketter i alla hörn, att den var en lust och glädje att se. Men hade sjelfva löfsalen aldrig varit grannare och smakfullare än i dag, så hade heller aldrig ett präktigare kaffebord stoltserat derinne, än just på denna samma morgon, då fru Hamrin ville blända Påls ögon med allt sitt massiva silfver, hvilket också skönt glänste mot solen bland blommorna och löfvet. 
<sec/>
Såsom vanligt samlade sig i god tid husets medlemmar till »kaffe i löfsalen», icke blott matmodern och hennes utsedde, utan äfven Siri och Petter Knapp; ja, på denna fröjdedag var ingen nekad tillträde till festens början: således voro äfven hunden och kråkan med, för att sola sig och äta skorpor. 
<sec/>
Under sjelfva kaffedrickningen talades just icke så mycket, hvilket var mindre underligt, då matmodern hade sina tankar upptagne af den kommande stundens vigtiga utgång. Men Siri och Petter språkade om vädret, och Pål lekte med Karin. 
<sec/>
»Nu får du bära upp brickan!» sade slutligen fru Hamrin till Siri, hvilken snart försvann med den vackra synen. Men Petter Knapp stod envist qvar vid ingången – den dumme Petter, som icke kunde begripa att han borde gå sin väg, och likväl hade frun två, om icke tre, gånger tackat honom för öfverraskningen. 
<sec/>
Den gamla goda fru Gundla svettades både af värma och oro. Ett par gånger såg hon till och med på Petter Knapp, men då tittade Knappen i stället uppåt träden. 
<sec/>
Isen måste brytas. »Gå upp i min sängkammare, Petter, och tag hit postillan – jag vill läsa predikan högt för herr Pål!» 
<sec/>
»Kanske får jag då också höra på?» frågade Petter med en hjertans enfaldig min, och såg bedjande på sin matmoder. Men efter ett kort besinnande svarade fru Hamrin: »Du skulle visst rätt gerna det få, min käre Petter, i fall jag ej fruktade att vår hederlige pastor kunde misstycka, om han på denna högtidsdag saknade i kyrkan alla medlemmarne af mitt hus». 
<sec/>
Petter smågrinade mot Pål, och gick. Men fru Gundla märkte ingenting: hennes tankar voro annorstädes. Pål åter, som visserligen hellre gått i kyrkan, ville dock icke med anhållan härom störa sin goda matmoders önskan att uppbygga honom hemma. Dessutom var det så vackert och trefligt att sitta i löfsalen; och Pål tyckte att då fru Hamrin läste högt Guds ord, hvilket hon ibland om söndagarne brukade göra, liknade hennes röst så mycket hans älskade mors. 
<sec/>
Petter kom med postillan, men fick då ett annat ärende, som ej tillät honom att återkomma. 
<sec/>
Men nu var fallet att fru Hamrin kände sig alltför upprörd att läsa. Sedan hon en stund suttit begrundande och vändt bladen hit och dit, lade hon boken ifrån sig och sade hastigt, med uteslutande af herre-titeln, och nästan moderligt ömt: »I fall jag hade i sinnet att göra dig till min arfvinge, Pål, skulle du icke då af hjertat gerna vilja stanna qvar hos mig för hela din lifstid?» 
<sec/>
Pål blef blossande röd. Det var en utsigt, som väl kunde sätta blodet i jäsning på en fattig pojke, hvilken ej önskade bättre än blifva sin egen herre. »Huru, käraste fru!» sade han stammande af förvåning: »det deringa var väl baraste gyckel och lek? För jag har visst inte kunnat göra mig förtjent eller i minsta del värdig sådana tankar». 
<sec/>
»Jag har många tankar för dig, min gode Pål, många tankar – och jag vill bara önska att du måtte rätt förstå, hur väl jag menar dig!» 
<sec/>
»Det ser jag nog, jag är inte så dum heller! Min egen mor och min andra mor, gudmor på Knäppen, kunde inte mena mig bättre». 
<sec/>
»Jag tror så med; men då man är ung, är man kortsynt och förstår ej alltid sitt eget bästa». 
<sec/>
»Ja men, ungdom och visdom ä’ inte alltid sams – det har jag nock fått erfara, se’n jag gaf mig ifrån Drufvan och ut på äfventyr! Vår Herre var ändå nådig mot mig, för jag träffade på ett godt hem». 
<sec/>
»Gudskelof att du erkänner det! Du är en bra och hederlig yngling, och jag kan gerna säga dig, att jag ej vet någon menniska som jag hellre unnar det goda, gud välsignat mig med, ty jag är förvissad att du aldrig vore i stånd att bli otacksam emot mig?» 
<sec/>
»Nej», utbrast Pål, och tog den gamla frun ärligt i hand, »jag ville hellre strypa mig, än göra mig skyldig till så stor synd, som det vore att löna den med otack, som gjort allt i verlden för mig, som gjort intet dertill... Men det deringa är omöjligt, kontant omöjligt!» 
<sec/>
»Nej, visst inte, min käre Pål! Men det är blott på ett sätt som jag, utan att skada mig sjelf, kan befrämja din lycka och fortkomst... Jag är gammal, kanske kunde du snart göra ett bättre val – men sådan jag är, om du ej försmår mig, tillför jag dig allt hvad jag äger och har, och du blir herre öfver alltihop: huset, tryckeriet, lyckan, lösöreboet och kapitalet, som jag har utlånt på ränta!» 
<sec/>
Alla dessa löftesrika ord, ehuru de klingade med stark klang i Påls öron, hade icke förtagit hufvud-meningens välde och verkan. Påls hufvud hvilade i hans hand, ögonen mot marken. Den förlägenhet, han erfor, var outsägligt pinsam, och hans sinnesrörelse första ögonblicket så stor att han knappt var mäktig en tanke. 
<sec/>
Att köpa sig sjelfständighet och jordiskt godt genom att till en gammal giftassjuk gumma försälja sin trohet, sin frihet och ungdomsglädje, dertill kunde han ej förmå sig. Ty så högt han än skattade oberoende och utkomst, skattade han dock högre sin frihet, om den på detta sätt skulle beröfvas honom; och han bäfvade vid blotta tanken att för lifstiden låta fastsmida sig vid en gråhårig och tandlös matrona, vore hon än en engel i vett och godhet, och rik på alla jordens ägodelar. 
<sec/>
»Nej», sade Pål i sitt hjerta, »giftermål utan kärlighet duger inte! Med Nora hade jag kunnat svält tillsammans; och om hon velat bli min, skulle jag med glädje ha arbetat för henne, tills blodet sprungit ut genom fingrarne. Men gamla matmor till käresta ... nej, det står jag inte ut med – för lika barn leka alltid bäst!» 
<sec/>
Sådane voro de tankar, som, när Pål förmådde fatta sin ställning, genomflögo hans hufvud och gjorde sig gällande i hans hjerta. 
<sec/>
Då han emellertid var för tacksam och för hederligt sinnad att med något ovarsamt ord såra fru Hamrin, förblef hon en lång stund i ovisshet om det intryck, hennes anbud gjort: ty det vore möjligt att Påls synbara öfverraskning lika gerna kunde vara ett godt som elakt förebud. Stackars fru Gundla! Hennes tålamod och otålighet kommo på ett långsamt prof. 
<sec/>
Pål funderade, så att det sved i hufvudet, på hvad han bäst skulle svara; men ändå ville inga goda råd komma. Kanske tyckte han att hela anbudet var något löjligt, nära nog stötande på ett nytt »äfventyr»; och då han nu, till råga på bryderiet, genom löfsalens grenar varseblef Petter Knapps blinkande ögon, hade han svårt att återhålla en dragning på munnen. Man måste medge att, då meningen är att vara allvarsam vid en sak, som har sina mindre allvarsamma sidor, ingenting är mera smittsamt till ett leende, än åsynen af en löjlig min, der man ingenting bör se. Pål förebrådde sig likväl genast detta lättsinne såsom högst ovärdigt emot den goda fruns visade välvilja; och i det han satte på sig ett fullkomligt allvarsamt utseende, upplyfte han sina ögon till den väntande och svarade: 
<sec/>
»Förlåt, käraste fru, att jag i början tog fel på meningen! Men när jag nu kommit till rätt fattning och tagit allt i begrundande, vill jag be frun vara så mycket god och beskedlig och inte ta illa upp, om jag säger hvad jag tycker i den häringa saken, alldeles rakt fram och uppriktigt, som frun har rätt att fordra – om jag får lof?» 
<sec/>
Ett litet uppehåll å Påls sida fordrade ett svar. Fru Hamrin gaf det endast genom en stum åtbörd med hufvudet. 
<sec/>
»Jo se, jag skulle då säga rent ut, att jag tycker mig vara mycket för ung och ovärdig att ta emot så stort och förnämt anbud. Aldrig att jag skulle fela i vördnad och tacksamhet, men vi kunde inte alls få lycka tillsammans för den stora åtskillnads skull, som är i åldern; och derföre är min mening, om frun inte tar illa upp, att vi inte fara fort med ’speklation’ på giftas, utan låta det vara liksom det aldrig varit sagdt eller tänkt». 
<sec/>
»Du är mycket bestämd!» svarade fru Hamrin, och skärpan i hennes röst förrådde i hur hög grad hon var förolämpad. 
<sec/>
»Jag fick ju lof att säga rätt ut!» svarade Pål undfallande. 
<sec/>
»Ja, bevars, här lär visst icke vara fråga om tvång! Ty som jag från början sade, var det icke på mitt, utan på ditt väl jag sett – men har du besinnat, hur stor förlust du gör i allt hvad du kastar ifrån dig?» 
<sec/>
»Jag vet nog», återtog Pål, »att det jag afstår ifrån, är mycket och mer än jag nånsin i all min tid kan förvärfva; men jag ser inte till rikedomen, när det kommer an på ett så vigtigt steg som detta här, utan då bör kärleken vara med: annars kan en visst inte med förnöjsamhet dra den onda dagen med den goda.» 
<sec/>
»Du står då alldeles fast vid att icke besinna dig – vill du ha besinningstid? Jag vet att jag icke borde så fråga; men du är ung och oerfaren, mer än du rätteligen skulle vara». 
<sec/>
»Ja, det är sant», sade Pål; »och det visar bäst att vi inte passa tillhopa! Annars tackar jag så mycket för besinningstiden, men den behöfs inte: för det är stört omöjligt att jag nånsin kan tänka annorledes, än som jag nu har sagt». 
<sec/>
»Nå, det blir dervid – du har velat ha det på det sättet, och jag öfvertalar dig ej!» yttrade fru Gundla och reste sig från stolen, icke utan värdighet. Då hon redan var ett par steg från utgången, vände hon sig om och tillade: »Jag behöfver icke be dig tiga med det, som förefallit, ty jag vet att du är för hederlig att på något sätt vilja blottställa en matmoder, som alltid visat dig den största godhet! Men efter som du valt hvad du anser vara bäst för din lycka, så bör jag lika gerna i dag som i morgon nämna för dig att du är ledig från min tjenst i höst – du har nu tillräckligt visat att mitt hus ej anstår dig.» 
<sec/>
Pål bugade sig tigande. Efter hvad som inträffat, var han nöjd med att flytta, ty trefnaden och det goda förhållandet kunde ej gerna blifva så som förr. 
<sec/>
Antagande en temligen stolt hållning, gick fru Hamrin ur löfsalen, utan att vidare kasta någon blick på Pål. Men när hon inkommit i sin kammare, var det förbi med hennes mod; hon började då ganska bittert gråta, gråta ångrens och förtrytelsens tårar: det sårade henne på det djupaste att hafva blifvit bemött med »så grym otacksamhet» af en person, den hon upptagit af barmhertighet, och af menniskokärlek velat hjelpa till lycka och oberoende... Tänk, betänk, om ryktet härom blefve utspridt i staden, ryktet att hon sjelf friat, friat och fått korgen – o, hvilken evig skam! Och vid blotta föreställningen om rådmanskans och tullskrifverskans gemena leende var kusin Gundlas hjerta färdigt att brista. 
<sec/>
Och det för eftermiddagen bestämda kaffekalaset på »lyckan», hvartill bjudningar redan föregående dagen voro utfärdade – var det väl nu möjligt att hon kunde visa sig, utan att den skymf och nesa, hon på förmiddagen lidit, stode att läsa på hennes ansigte! Att skicka återbud, vore väl en nödhjelp, som måhända kunde begagnas; men fruktan att derigenom väcka misstankar gjorde den förkastlig. »Ack, hvad mycket ondt och synd och elände finnes ej i denna onda verld!» suckade fru Hamrin. Helt nedslagen till sinnes, satte hon sig i en vrå, för att uppfinna den bästa utvägen att rädda sig från eftermiddagens ledsamheter, då i detsamma någon vred i dörrlåset till yttre rummet. »Ha», sade hon, hastigt farande tillsammans, »han har säkert ångrat sig och kommer sjelfmant att be om försoning och förlåtelse – men, minsan, skall icke nu begge delarne stå hårdt om att vinna! Jag tar honom bestämdt icke till nåder igen, utan att han skulle vara alldeles förtviflad: då kanske af misskund».... 
<sec/>
Under denna hastiga tankegång hade fru Hamrins ansigts-uttryck undergått en stor förändring: trots hennes ansträngning att gifva sig ett utseende af sårad värdighet, strålade hennes ögon och hvarje hennes drag af undertryckt glädje. Men villan försvann, då icke Pål, utan den hedervärde Zachæus trädde öfver tröskeln, önskande kusin Gundla en fröjdefull midsommar. 
<sec/>
Fru Hamrin förklarade, vid denna alls icke behagliga öfverraskning, att hon hela morgonen varit plågad af en särdeles svår hufvudvärk, och att hon med ledsnad fruktat det hon skulle blifva tvungen (såvida nemligen hon icke mot middagen blefve bättre) att sända sina vänner återbud. Magistern, bestört öfver denna sorgliga nyhet, tog kusin Gundlas hand emellan sina begge, och försäkrade att han verkligen kände det pulsen slog oroligare än den borde göra. 
<sec/>
»Det är allt så!» inföll fru Hamrin. »Jag har ej sofvit i natt: stöket i går, för tillredelserna i dag, har medtagit mig – jag är riktigt svag!» 
<sec/>
»Och jag», utlät sig Zachæus, liksom förvirrad, »är mycket bedröfvad! Kusin har aldrig, hvad jag vet, varit sjuk förr – jag är helt ängslig, helt, helt.... kusins kinder brinna!» Och gud vet hur det kom sig, den gode magistern visste det åtminstone icke sjelf, allt nog: för första gången i hans lif bar det så till, att han tryckte ett fruntimmers hand; ångsten jagade räddslan och blygheten på flykten, och än en gång, och dertill än en gång tryckte han kusin Gundlas hand. 
<sec/>
Hos fru Hamrin föregick under tiden en stor förändring: det var liksom fjell fallit från hennes ögon; och då hon bad sin värdige vän lemna sig, på det hon genom ett par timmars hvila måtte hämta krafter, sade hon till sig sjelf, när magisterns svarta rock försvann i dörren: »Månne icke han snarare vore den rätte? Jag har mycket förhastat mig».... 
<sec/>
»Herr patron, gud välsigne herr patron! Tillåt en stackars tjenare lyckönska honom på sin hedersdag!» sade Petter Knapp, som, så snart fru Hamrin väl försvunnit i portgången, framstack sitt hufvud. Och härvid skrattade Knappen så af hjertans grund, att Pål förgäfves hötte åt honom att vara tyst. 
<sec/>
»Nej, min själ», fortfor Petter, i det han helt och hållet kom fram, »om jag kan tiga!» Och härvid stodo klara tårarna i Petter Knapps ögon. »Hon såg så gudsnådelig ut, när hon gick, stackars matmor, att det just gjorde mig ondt om henne; och jag var ’pertinent’ på vippen att fråga, om hon inte ville hålla till godo med mig!» 
<sec/>
»Tyst, din galning!» sade Pål med bästa möjliga allvarsamhet. »Nog var det liksom litet befängdt af henne att så der rent ut säga sina tankar, när hon inte var säkrare på sin sak; men i alla fall är hon både min och din matmor och har rätt att ha aktning af oss – och jag kommer i lufven på dig, om du skrattar åt henne!» 
<sec/>
»Ja, kom då, så ska vi ta oss en dust!» genmälte Petter Knapp, och ställde sig i försvarsställning. »Men annars ett ord, så godt som två, herr Pål! Jag ville att vi komme öfverens i godo: oss emellan får jag skratta åt henne så mycket jag vill – och min själ, jag är god till att det låta bli, bara jag tänker på hur hon krumbugtade för att få mig ur vägen – men fast jag sjelf vill skratta åt det, som är galet, så slår jag ändå armar och ben af den, som vågar sig att skratta och göra narr åt henne! Och om hela stan sa’ att hon varit så tokig att sjelf fria till unga Pål, skulle jag med god min slå mig i backen på att det var en evig lögn, som tullskrifverskan och rådmanskan spunnit ihop, för det de inte fick pojkarne hit – och det allt skulle jag göra till salig patrons heder; för jag är säker på att han skulle vända sig i grafven, om han visste all denna ’gallmatjas’, som nu skett på hans döda mull». 
<sec/>
»Godt, Petter, då ä’ vi sams – men du hörde väl att jag fick afsked?» 
<sec/>
»Strunt», sade Petter Knapp, »den byn går nog öfver igen!» 
<sec/>
»Nej, – det gör den visst inte», invände Pål, »för efter det, som nu har händt, kan det aldrig bli riktigt helt igen! I morgon dag skrifver jag till min gamle patron i Göteborg, och jag vet att han tar mig till godo, ty än har jag inte glömt bort att svänga mig vid skänken och slå opp en konjak så godt som någon – det är ändå på det hela mycket nöjsammare, än att sätta på katkesen året om!» 
<sec/>
Och Pål gjorde så. Han skref till källarmästare Klint att han åter var ledig och längtade till Göteborg och sina gamla sysselsättningar, ingenting högre önskande än att få återvända till sin fordna husbonde. 
<sec/>
Svaret på denna framställning blef så gynsamt han någonsin kunde vänta: källarmästaren försäkrade att han aldrig haft en lugn och rolig dag för sina »eländiga profvare», allt sedan Pål flyttade, och att han hoppades det denne nu så mycket hellre skulle slå sig i ro, som han vid detta laget troligen tillräckligt pröfvat det ostadiga lifvet: och enär dessutom jungfru Jeannette nyligen blifvit gift, så var hans värsta förargelseklippa ur vägen. 
<sec/>
Då Pål läste detta bref, hvilket han med särdeles otålighet väntat, klappade hans hjerta högt af fröjd. Göteborg var honom ändå näst skärgården det käraste ställe han visste; och sedan han nu så fullkomligt blifvit botad för sin fordna äfventyrs-vurm, och dertill kunde skryta af åtskillig erfarenhet i den vägen, var han ganska belåten att efter två och ett halft års frånvaro återvända till skänken, kunderna och sitt blåa förkläde. Var han icke nu i alla fall en man, som hade upplefvat både ett och annat, och som hemförde månget både gladt och sorgligt minne?.... 
<sec/>
Men vi få icke alldeles släppa vår fru ur sigte! 
<sec/>
Hennes ställning på den tillärnade förlofningsdagen var, såsom man vet, högst brydsam; men den lilla förströelse, magisterns morgonvisit åstadkommit i tankarne, utöfvade ett välgörande inflytande på hennes sinne. Och ju mer hon öfvertygade sig om Påls tystlåtenhet och omöjligheten att något annat vittne till hennes svaghet kunde finnas, ju mer stadgade sig de upprörda känslorna och erhöllo slutligen den fasthet att, då Zachæus för andra gången vid middagstiden kom att efterfråga förändringen i hennes helsotillstånd, hon kunde gifva honom det tillfredsställande svaret att »sömnen styrkt» henne, och att ingenting hindrade henne att emottaga sina gäster på »lyckan» vid vanlig kaffetid. 
<sec/>
Då fru Hamrin kommit till denna punkt, ville hon ej göra någonting till hälften. Nej, hon ville på allvar visa »den oförsynte, kortsynte pojken», huru långt ifrån hon vore att lägga vid sig hans dumhet, den han naturligtvis sjelf hade värst af. Fru Gundla klädde sig i följd af denna föresats med bästa möjliga smak: sista marknads-negligéen med de röda banden prydde hennes något i silfver schatterade hår, och en gräsgrön bombasinsklädning, öfver hvars nog tilltagna urringning den granna trådflors-kragen gungade, satt snäft nog för att visa det hennes former ägde hela den rundning, som en femtio-årig skönhet kan önska sig. Till behaget i denna klädsel sällade sig den mest förföriska munterhet; och då det, såsom hon sjelf för kusin Becka, tullskrifverskan, anmärkte, icke var midsommar mer än en gång om året, ville hon föregå sina gäster med godt exempel att roa sig och sjelf vara med i enk-leken. 
<sec/>
Vid denna syn, kusin Gundla hoppande och pustande i gröngräset, lifvades alla fötter, gamla och unga; och i den allmänna hänryckning, som deraf uppstod, drogs till och med den allvarsamme Zachæus in i kretsen. Och om det kom af beräkning eller af en händelse, men, när fru Gundla just nu sprang som enka, visade magistern ingalunda den omtanke, han bordt ha för att återfå sin maka, utan lät utan svårighet taga sig af den älskvärda värdinnan. 
<sec/>
Hela sällskapet fann detta ofantligt roligt, och alla försäkrade att sådant på sjelfva midsommarsdagen hade något att betyda, en anmärkning, hvarvid fru Hamrin tryckte näsduken till ansigtet – och rodnade fasligt. 
<sec/>
Om aftonen, då den goda frun insamlat sitt silfver och för tredje gången anbefallt Siri noggrannhet med de öfriga sakerna, gick hon in i sin sängkammare att i ro öfverväga denna dags utomordentligt märkvärdiga händelser. Hennes verkliga godsinthet tillät henne ej att längre förarga sig öfver Pål, hvarföre hon så mycket ifrigare fästade sina tankar på den gamle vännen; och då hon närmare i minnet genomgick alla det sista årets tilldragelser, hvilket hon, upptagen af sina egna planer och funderingar, hittills försummat, tyckte hon sig hafva varit liksom slagen af blindhet: magisterns alla särskilta besök utom spelaftnarne, hans lilla kruserlighet och tjenstaktighet i allt, hvad hennes hus och väl rörde, öfvertygade henne, då hon nu kunde lemna behörig vigt deråt, att han minst ett helt år varit stadd i friaretankar, men i brist af uppmuntran måst stanna på halfva vägen. 
<sec/>
Denna gång bedrog sig icke fru Hamrin. Bostons-partierna med sina toddiar och sexor, och de goda frukostarne i förening med den välsignade lugna ordning, hon höll i sitt hus, gjorde att Zachæus ej fann något ställe på jorden så trefligt som fru Hamrins hem, der han hade allt hvad han kunde tänka sig ypperst af nöje och beqvämlighet förenadt. Småningom uppstod hos honom begäret att slippa gå hela gatan utefter för att vinna dessa härligheter; om de bodde tillsammans, förenade af äktenskapets band, måste sådant passa i alla afseenden: förmögenhet, ålder, oberoende af slägtingar – allt passade. Likväl dröjde Zachæus, icke, såsom fru Gundla trodde, derföre att han saknade uppmuntran, ty detta hade han ännu icke kommit att tänka på, utan endast och allenast för det ledsamma besväret att fria. 
<sec/>
Kort före midsommar hade dock magisterns hushållerska, i och för den sällsynta skurningsprocessen, till den grad uppretat den fromme mannen, då hon icke allenast i hans frånvaro vändt upp och ned på hans papper, utan äfven försummat tiden för hans älsklingsmål, frukosten, att han fullt och fast fattat det beslutet att ändtligen ställa sig sjelf och sitt lilla goda under en bättre och pålitligare vård. Det var dessa känslor som frambringade hans rörelse vid kusin Gundlas »sjukdom», då han midsommarsdagen om morgonen kom på sitt besök, och det var den styrka, dessa samma känslor under dagens och aftonens lopp erhöllo, som hade till följd att jemt en månad efter kaffekalaset på »lyckan» ett nytt kaffekalas anställdes, då magister Zachæus blygsamt tryckte förlofningsringen på fru Gundlas hand. 
<sec/>
Vid en inbördes »begabbelsefest», der rådmanskan och tullskrifverskan öfverträffade hvarandra i förtal och förlöjligande af de begge »gamla skåp-råttorna», som kunde tänka på giftermål, togo de värda damerna med stor sorg och förtrytelse för alltid afsked af alla förhoppningar på Hamrinska huset; och med dessa sjönk äfven »herr Värnings» anseende i den grad, att han numera ansågs som blott och bart fru Hamrins gesäll, och såväl Stina-Greta som Gustafva förbjödos nu allvarligen att umgås med en så simpel person. 
<sec/>
Emellertid deltog hela staden i de stora ting och förändringar, som skedde i Hamrinska huset. 
<sec/>
Som begge parterna ägde tillräckliga kapitaler att på dem lefva ett sorgfritt lif, togs, efter ett gemensamt förklarande att ingenting uppginge emot ett ostördt lugn, det beslutet att fru Hamrin skulle nedlägga sin rörelse och derföre bortarrendera eller rent af sälja boktryckeriet. 
<sec/>
Påls afflyttning blef på detta sätt helt naturlig. Och ett par dagar innan han lemnade staden, hade han det nöjet att få dansa på sin gamla matmoders bröllop. 
<sec/>
Utom en ganska hederlig summa öfver sin egentliga lön, bekom Pål vid afskedet en vacker och dyrbar gåfva i salig herr Hamrins stora signetring, och det var troligt att han erhöll denna skänk lika mycket af tacksamhet för den grannlaga tystnad, han iakttagit öfver midsommarsdagens uppträde, som af den verkliga vänskap, hans matmoder alltid hyst för honom. Den nygifte, lycklige magistern utrustade honom med goda råd och visa lärdomar; men ingen visade honom en så hjertlig saknad som Petter Knapp, hvilken redan i flera dagar gått med hängande hufvud. 
<sec/>
Petter Knapp, hvars redliga och goda hjerta med oändlig tillgifvenhet fästade sig vid dem, som visade honom vänskap, hade endast i sin stora välvilja för Pål och trefnaden i hans sällskap kunnat bära förlusten af faktorns bortgång. Nu deremot, då äfven Pål skulle bort, och huset och »lyckan» få ny husbonde, togo saknaden och sorgen ut sin rätt, och Petter förklarade i öfvermåttet af sin ledsnad att det ej var bevändt med hela hans glädje i denna verlden, sedan först salig husbonden, derefter faktorn och nu slutligen Pål öfvergaf honom. 
<sec/>
»Jag vånnar», sade den hederlige Knappen, »att vår Herre toge mig med!» Och då han så suckade, lät han foten hvila stilla mot spaden. »Det är så tungt att arbeta, när all ens glädje går ifrån en!» 
<sec/>
Men än var ju icke verlden så glädjetom som han i sin smärta ville se den. Då han kom från »lyckan», hade han än en liten vän, som hemma väntade hans ankomst: det var Karin, faktorns kråka. Petter klappade henne och gaf henne brödsmulor, men kunde ej afhålla sig från att skicka ett hjertligt dröjande ögonkast på hunden, hvilken naturligtvis skulle följa sin nye husbonde. 
<sec/>
Pål kände att det skulle vara grymt att ge Petter Knapps trogna hjerta detta sista slag; och så kär faktorns gåfva än var honom för minnet af denne redlige vän, och så mycket han ock fästat sig vid hunden sjelf, afstod han likväl ifrån honom: Petter, Karin och Pojken finge förblifva tillsammans, och glädjen häröfver bredde ett skimmer öfver Knappens stilla sorg. 
<sec/>
Aftonen före afresan, sedan Pål afslutat alla göromål, och afskedsbesök, gick han jemte Petter och Pojken ut till faktorns graf, der höst-rosorna i qvällvinden vaggade upp och ned öfver den gröna torfvan. 
<sec/>
»De nicka afsked till herr Pål!» sade Petter; och vid det han lutade sig ned att bryta den vackraste »ringeli»-blomman föll en tår från hans öga och blandade sig med daggen i blommans kalk. Men som Petter mycket skämdes öfver att Pål skulle varseblifva hans svaghet, började han af alla krafter bliga upp till månen, så att det skulle se ut liksom han af ren ansträngning att betrakta den fått vatten i ögat. 
<sec/>
Emellertid tog Pål rosen, som vuxit på gamle faktorns graf, och i hvars innersta blad-öppning Petter Knapps tår ännu blänkte lik en perla. Både rosen och tåren voro Pål dyrbara. Hans eget hjertas sammanpressade känslor läto honom väl förstå Petters: de hade två och ett halft år lefvat i fred under ett och samma tak, de hade blifvit vänner och i en gemensam sorg lidit, tröstande och uppmuntrande hvarandra. Nu behöfde de tröst vid egen skilsmessa; och det var i denna stund som Pål öfverlät faktorns testamente på Petter, hvilken nu i Pojken emottog ett minne af tvenne dyrbara vänner. 
<sec/>
Vid utgåendet från kyrkogården tog Pål ett klöfverblad från Katrinas graf och lade det i plånboken bredvid rosen från faktorns torfva. »Ligg der tillsammans, j!» sade han, hopslutande boken; »för jag kan ändå aldrig tänka på faktorn, utan att minnas den stackars Katrina, som hade all hans kärlek i lifvet». 
<sec/>
Tidigt andra morgonen bar Petter Knapp ned Påls kappsäck till skjutskärran – nu ville Pål ej mera tåga som en vandrande gesäll, utan resa liksom folk – och då vännernas sista afskedsblick träffades, då Pål nickade sitt aldra sista farväl, rusade Petter med handen för ögonen ut genom tullporten och ut till »lyckan», denna lilla jordfläck, som sett honom vid både gladt och sorgligt mod. Och såsom ett märkvärdigt undantag i Petter Knapps lif anmärktes, att han under hela denna dag fritog sig från allt arbete: ensam med hunden, ströfvade han omkring utan ro och utan mål, och återvände ej till staden, hemmet och Karin förrän sent på aftonen. 
<sec/>
Men då solen följande morgon grydde, återtog Petter sina vanliga göromål, och uträttade dem hädanefter såsom hittills med oafbruten flit. Den djupa saknaden efter faktorn och Pål undergräfde likväl Petters goda lynne. Och det blomstrade aldrig mera upp igen. 
<sec/>
Fordom lyddes hela staden på Petter Knapps muntra sång, då han om aftnarne kom tågande från »lyckan» i sällskap med sin häst och sina kor. Nu vandrade tåget helt tyst med hunden i spetsen utefter gatan; och mången som såg det, spådde att Petter Knapp snart vandrat ut. 
<sec/>
Så skedde likväl ej. Många år ännu blomstrade Hamrinska lyckan under Petters idoga hand; och först sedan både fru Gundla, magistern, Siri, hunden och kråkan, den ene efter den andra, gått bort, bereddes på kyrkogården bredvid faktorns graf ett litet rum åt den gamle enslingen. 
<chapter/>

<chaptername>TJUGONDEFJERDE KAPITLET.</chaptername>

<sec/>
Det var vår vän Pål, som slöt sången och sista versen af sin älsklingsvisa, då han den 1:ste oktober, en söndag, rullade in genom Göteborgs södra tullport. 
<sec/>
Vid Tre Hvitlingar, det gamla välbekanta qvarteret, hoppade han ur kärran. 
<sec/>
Den beskedliga madam Lund, de engelska biffstekarnes »veritabla» mamma, kunde aldrig tillfyllest orda om de stora förändringar, Pål undergått. Han hade, minsan, blifvit en både vacker och ståtlig karl, och var så satt och stadig i kroppen att det just var ett nöje att se; och så »reel» och karlvulen hy, han fått se’n, och polissonger som en herre – jo, nu var han skapter på annan fason! »Det gör allt ungdomen godt ändå att komma ut i verlden!» 
<sec/>
Onekligen kände sig Pål icke litet belåten med alla dessa madam Lunds artigheter: naturligtvis kunde hon, som ej sett honom på så lång tid, bäst dömma i ämnet; och så fort Pål inkommit i sin lilla kammare, blef hans första göromål att i spegeln granska sannfärdigheten af det gjorda påståendet – och han tyckte sjelf att han verkligen såg ut att vara en rätt hygglig ung man. 
<sec/>
Det andra Pål företog sig, var ett noggrant spanande efter sina gamla kära ungdomsvänner Elgen och Vatten-Lasse. Sedan värdinnan litet funderat öfver hans frågor, erinrade hon sig att de begge nämde personerna under sista vintern ett par gånger besökt Tre Hvitlingar för att få underrättelser om Pål och till sist sagt att de med våren åter skulle ut på lång-resa. 
<sec/>
Denna nyhet nedstämde Påls sinne. Han hade hjertligt gladt sig åt att de skulle komma hem till hösten, men nu visste allenast gud, när de finge träffas; och motgången var så mycket bittrare, som Pål var stadd i de goda villkor att han ej önskat sig större glädje än att få ge sina vänner en munter middag, der de tillsammans kunnat få samspråka om alla händelser och öden, som mött dem å ömse sidor. Men när detta tyvärr ej nu lät sig göra, finge man trösta sig med hoppet på ett annat år; och Pål lofvade att kalaset skulle bli så mycket ståtligare, ju längre han måste vänta på gästerna. 
<sec/>
Nu framträdde i hans minne en annan bild, den han icke med all sin vilja och kraft förmådde bortvisa: hvar skulle han söka några nyheter om Nora? Han bjöd väl till att öfvertyga sig det dessa nyheter numera ej gagnade honom, men – det kunde ju ändå vara roligt att höra, hur verlden lefde med henne nu, om hon var lycklig på Koster, om Bengtsson var god och beskedlig emot henne, och så bortåt. »För så pass kunde väl ändå gamla vänner i all ära höra efter hvarandra, äfven om det en gång varit kärlighet dem emellan!» 
<sec/>
Dessa underrättelser stodo dock ej så lätt att vinna. Efter Knäppens upplösning lönade det ej mödan att hos huset Lerberg göra förfrågningar efter gudmors dotter; det enda möjliga var att vid hamnen, der skärgårdsbåtarne lade till, söka reda på någon skeppare: kanske kunde till och med Bengtsson sjelf träffas der. 
<sec/>
Tidigt på eftermiddagen – i dag ville han ändå icke gå till Drufvan – skyndade Pål ut. Men förgäfves sprang han fram och åter mellan landgångarne: inga bekanta skutor voro till finnandes, och han hade endast den ledsamheten att höra det kapten Bengtsson från Koster just för fyra dagar sedan gått derifrån. 
<sec/>
»Kors, så motigt!» sade Pål. »Bengtsson går väl än med Öjungfrun kan jag tänka?» 
<sec/>
»Nej», blef svaret, »han för nu slupen Johanna Amalia, som han kallat upp efter dotter sin, som döptes samma dag slupen gick af stapeln». 
<sec/>
Pål gick, utan att göra vidare frågor: han hade ju erhållit all den underrättelse, han behöfde. Visst var Nora nu lycklig – »ja, gud gifve det åtminstone!» tillade han med en qväfd suck. 
<sec/>
Det hade varit Påls mening att fira sin första afton i Göteborg med att gå på »komedien», hvarom han vid utgången från Tre Hvitlingar redan läst affischerna på knutarne. Men nu glömde han helt och hållet denna plan; och utan att gifva akt på hvad tiden led, vandrade han fram och åter öfver Hamngatan till sent in på aftonen. 
<sec/>
Ju tommare gatan blef på folk, ju bättre tyckte sig Pål i sin nedtryckta sinnesstämning till mods. Han tänkte på den morgonen, då han tog afsked af den sköna staden, för att på vinst och förlust ge sig ut i verlden; och liksom då stödde han sig äfven nu mot stammen af ett träd, och kände sitt bröst höjas af djupa och starka känslor. Men likväl var det skillnad. I morgonstunden, när han gick bort, glänste solen purpurröd på vattnet och träden stodo i frisk grönska; nu voro de aflöfvade och tycktes, skälfvande i höstdaggen, gråta öfver sin nakenhet, medan i stället för solens gull månen kastade sitt bleka strålband öfver kanalens mörka djup. 
<sec/>
»Jag vet stort inte sjelf, hvarföre jag nu skall vara så sorgsen i hågen?» tänkte Pål. »Jag har ju inte fått höra annat än hvad jag kunde tänka mig – och i sol- eller månsken, bara Guds hand är öfver oss, är allt godt. Den gången om morgonen, när jag gick min väg, var jag tung af sorg för Noras skull; men solen, våren och väntan på alla de undersamma ting, jag skulle möta, gjorde mig ändå glad på mångahanda sätt. 
<sec/>
Nu har jag upplefvat, inte det jag tänkte på och drömde om, men mycket som jag alls inte kunde ana; och så långt har jag nu kommit i visdom, att jag vet att jag hädanefter i god ro kan sitta hemma, för sådana galna historier, som jag förr diktade ihop, med dem är det slut. Jag vill nu slå mig i stadighet och glädja mig åt allt det jag finner, litet eller stort, utan att dumt trå efter det, som inte mera står till att finna. 
<sec/>
Hade jag bara här ändå en endaste vän – men Lasse och Elgen ä’ ute på villande hafvet de, och för Nora har jag slätt ingen omsorg mer... 
<sec/>
Jag ville ge till mycket, om jag nu en enda timme finge språka med Petter Knapp – det är i alla fall roligt, när en inte kan få hvad en vill, att ändå kunna minnas: en lefver då om igen det bästa en har lefvat; och när jag riktigt tänker på midsommars-vakan i Kånna och på gamle Spelare-Tolle och på faktorn se’n, den käre, gode faktorn med sitt sorgsamma öde, som han så tåligt bar, då vill jag ändå liksom blygas öfver det missmod och den ängslan och hvad allt det är, som nu kommer öfver mig, utan att jag rår för det. 
<sec/>
Men tungt är det väl i alla fall att inte ha någon att vårda sig om, någon som står en nära – inte så mycket som en fattig hund eller en kråka en gång! Menniskan vill allt ändå ha någon att lita sig till i verlden, och som kan lita sig till henne igen, om hon skall finna sig bra och vara lycklig... Jag skall skaffa mig en hund, tills jag finner något bättre – något bättre – jo visst, finner jag något bättre! Nej, det är rent slut med det: jag har grant märkt till att jag inte träffar någon, som jag af hjertans grund kan älska, se’n det blef förbi med Nora, för nu vet jag då full väl att jag aldrig lefvat sällare stund än den, när gudmor – gud välsigne gudmor: med sina stora fel höll jag henne ändå hjertligt kär – trolofvade mig med Nora.... 
<sec/>
Men jag är väl tokig, som inte går hem och lägger mig, utan går så här och spoverar och håller sällskap med månen – i morgon bittida blir det väl annat slag, och annat lif i mig, när jag kommer i mina gamla göromål» ...... 
<sec/>
Morgonen kom. Ännu hade ingen kund infunnit sig i skänkrummet på Drufvan, då Pål inträdde till sin fordna husbonde. 
<sec/>
»Nå, välkommen tillbaka min käre Pål!» ropade källarmästare Klint förnöjd emot honom. Du ser ut, liksom ingen nöd gått på dig, min gosse – men oss emellan sagdt, är det der, som du nu hela långa tiden sysselsatt dig med, bara strunt emot att sköta och förestå en väl ordnad skänk! Och jag tar för gifvet att du nu ej vidare faller på så befängda idéer, utan håller dig stilla och vid den rörelse, du ifrån gossåren idkat?» 
<sec/>
»Det är allt min mening!» svarade Pål. »Och jag tror nock, att i fall jag legat af mig något i konsten, skall jag ändå snart under herr källarmästarns tillsyn ta upp mig igen, för lust och fallenhet felas mig inte heller nu». 
<sec/>
»Nå, då felas ju ingenting!» menade källarmästaren och klappade Pål på axeln. »Och jag skall säga dig att jag behöfver en flink och munter kypare dubbelt så väl nu, se’n jag mistat den snärtan Jeannette – hon drog ändå folk hit, och jag har nog fått sakna henne i många fall, fastän jag åter i andra är rätt nöjd med att vara af med henne». 
<sec/>
»Hon är gift? skref herr källarmästarn. Det var allt nog att någon vågade sig på att ta det etterstycket till hustru!» 
<sec/>
»Åh, hon hade sina förledande sidor, som det ej var allom gifvet att så väl som du stå emot! Men jag tror ändå icke att det blifvit något af med hennes inträde i äkta ståndet, om ej den tokan gift sig midt i harmen: hon hade, kan du tro, den förargelsen att bli öfvergifven af sin älskare för en liten mamsell på Strelingens schweitzeri». 
<sec/>
»Men hur kunde han gifta sig med henne, när han öfvergaf henne?» frågade Pål. 
<sec/>
Källarmästaren log. »Så enfaldig du blifvit, min gosse – jag ser att du inte förgäfves i två och ett halft år satt på katkesen! Annars måtte du väl minnas att Jeannette bestod sig flera älskare; och du må väl medge att hon, så att säga, handlade rätt vackert som, se’n hon tagit sig fästman, icke vidare behöll mer än en. Nå, som sagdt, denne blef henne otrogen, och i förtreten gifte hon sig då med fästmannen, en beskedlig och hederlig muraregesäll». 
<sec/>
»Jag skulle just önska att han toge reda på henne!» sade Pål. »Det kunde allt göra jungfru Jeannette godt att bli qväst en liten smula; men så fick hon väl också hämd, hvad det led – för hon, den andra hos Strelingens, öfvergaf väl älskarn i sin tur? Herr källarmästarn ser att jag kommer i håg ordningen, och nog känner jag de deringe slinkorna!» 
<sec/>
»Jo jo, jag märker att du ej är så glömsk som du vill låta påskina! Men den här gången tar du felt. Strelingens mamsell förrycker hufvudet på många ungherrar och drar mycket folk till schweitzeriet, men det oaktadt har ingen ett enda ondt ord att säga om henne: det är just hennes dygd som gör hennes tillbedjare förtviflade. Jag önskade just att jag hade henne här på Drufvan – men hon håller väl sin peppar för god att vara värdshus-uppasserska!» 
<sec/>
Sedan Pål ätit frukost i sällskap med sin husbonde, som nu mer än någonsin bemötte honom vänskapsfullt, inträdde han i skänkrummet. Och vid åsynen af alla sina buteljer och glas, som från de prydliga hyllorna logo emot honom med gamla bekanta ansigten, tyckte Pål sig åter vara liksom hemma.... Der stod ju »gamle kamrerns» stora remmare, och der tullkommissariens tjocka »toddimutter» – till och med herr X:s »lilla kattunge» fans i behåll. Pål kände sig numera icke så ensam och öfvergifven, ehuru det endast var döda ting som omgåfvo honom. 
<sec/>
Efter denna dag grubblade han ej vidare på hvarken det ena eller andra. Skedd sak var skedd: det, som varit, låg bakom; och nu hade han blott framtiden och det närvarande för tankarna. Han blef nitisk och driftig i sin patrons angelägenheter, hvilka han snart började, liksom salig faktorn sade om de Hamrinska, anse som sina egna. För hvarje dag växte också källarmästarens förtroende, hvarpå han gaf Pål mer än ett tydligt prof. Och det kom innan kort derhän, att Pål nästan ansågs såsom värd på stället och bevisades nära nog lika mycken aktning som källarmästaren sjelf. 
<sec/>
Herr Klint hade för sed att vanligen en gång om året se alla sina bekanta och en stor del af sina gäster på middag; och då tiden för en dylik högtidlighet inföll, kort före jul, fick Pål, när han ändå hade egna ärenden inåt staden, i uppdrag att, jemte ett par andra personer »i vägen», såsom källarmästaren uttryckte sig, äfven bjuda konditor Streling. 
<sec/>
»Du bör tacka mig storligen, Pål, för det du får uträtta detta!» sade källarmästaren till sin ’högra hand’. »Ty, ser du, om du nu går direkte in i skänk-rummet, så träffar du Strelingens vackra mamsell – akta dig bara att du icke tar eld, för f-n till ögon har hon!» 
<sec/>
Pål tänkte ej stort på källarmästarens skämt – ett så’nt fruntimmer skulle visst icke nedlåta sig att förunna honom en enda blick; men det kunde i alla fall vara nöjsamt att få se henne: och han vore väl inte så eldfängd heller att han skulle ta någon skada af det, menade han. 
<sec/>
Och följande sin husbondes råd, gick Pål, ej genom portgången, utan uppför trappan och in i de rum, som begagnades af gästerne. 
<sec/>
I rummet innanför det yttre, der borden ännu voro tomma, satt bredvid en prydlig skänk en ung flicka, men vänd åt sidan, så att Pål ej kunde se hennes ansigte. Hon tycktes alldeles obekymrad om att det gick i dörren, ty hon fortfor med sitt arbete. 
<sec/>
Pål fick god tid att betrakta henne, och intogs genast af hennes vackra växt. En spens af svart sammet, liksom gjuten intill kroppen, visade den på en gång smärta och fylliga rundningen af hennes lif, hvarjemte den gaf en stark förhöjning åt den ljusgula färgen på hennes i vida veck fallande tibets-kjol och det lilla förklädet af violett siden. Hårets tjocka dubbel-fläta var behagfullt upplagd i nacken, der den hölls tillsammans af en stor nål med en glänsande stenkols-knapp. Hennes fötter – nätta fötter voro Påls förtjusning – hvilka framstucko mot kanten af en pall, erinrade Pål om Jeanettes vackra fötter; kanske voro likväl de närvarande icke alldeles så små, men i alla fall väl formade och prydligt inneslutna i små bruna tofflor, kantade med en mårdskinsrand, som mjukt och nätt slöt sig intill den hvita strumpan. 
<sec/>
»Jag ber så mycket om förlåtelse, mamsell», sade slutligen Pål, och trädde öfver tröskeln till det rum, der flickan satt, »är herr konditorn hemma? Jag skulle be att få tala med honom!» 
<sec/>
Vid ljudet af denna röst vände hon sig ej blott om: hon flög upp, hastigt som blixten, som tanken. »Pål, käraste Pål – är det du!» 
<sec/>
Om än rummet i detta ögonblick varit fullt af folk, skulle Pål i alla fall hvarken haft vilja eller förmåga att emotstå sin rörelse. Med ett enda språng var han framme, och slöt sina armar om Nora. Glädjen jublade högt i hans själ, i hans öga; men hans läppar förmådde ej framstamma mer än de orden: »Du är inte gift?» 
<sec/>
»Nej, gud ville det på annat sätt!» svarade Nora, och drog sig, sedan första öfverraskningen var förbi, med blygt motstånd ur hans famn. »Bengtsson har fått sig en annan hustru – och jag, käre Pål, har haft mina öden, må du tro, liksom du väl också haft dina!» 
<sec/>
Pål hörde henne knappt; han utropade blott ena gången efter den andra: »Jo, jag tackar, hvad du har blifvit förändrad, hvad du har blifvit vacker och präktig – en riktig mamsell! Nej, jag begriper aldrig att det är du, och ändå är det du, Nora, min gamla kära Nora, du först och du sist... Herre gud, hvad gudmor skulle gladt sig och varit stolt öfver dig, om hon nu sett dig!» 
<sec/>
»Och hvarföre det, käre Pål?» frågade Nora med uttryck af en half förebråelse. »Det är bara kläderna som förvillar dig – annars kan du inte veta hvad skäl mamma skulle ha att vara stolt öfver mig!» 
<sec/>
Pål fattade den stränga meningen i dessa ord. 
<sec/>
»Kanske, Nora lilla», sade han, lätt rodnande, »har den häringa nya fason att kläda dig förvillat mig i ögonen, för visst och sant är att du har blifvit många gånger vackrare än förr, och inte kan det vara ondt i att jag så tycker? Men utom detta kan jag säga dig, att jag redan har hört så mycket godt om dig, innan jag kom hit och visste att det var du, att jag just tänkte att den der Strelingens mamsell måtte vara ett riktigt litet guldstycke... Men nu må du först och främst säga mig, hur du kommit hit – mitt hufvud går rundtomkring af baraste förvåning!» 
<sec/>
Nu log Nora åter godt och hjertligt, och sade att äfven Pål blifvit storligen förändrad till sin fördel; men hvad nyfikenheten beträffade, finge han nog stäfja sig litet: den saken vore ej så fort berättad. »För se, här komma nu kunder – vi få inte längre stå och prata för oss sjelfva!» hviskade hon, och drog sig inom skänken. 
<sec/>
»När får jag komma igen då? Du kan väl begripa, käraste Nora, att jag inte kan berga mig, om jag inte snart får reda på den här roliga härfvan – kan jag inte gå till dig på ditt rum i qväll?» 
<sec/>
»Nej», sade Nora bestämdt, »det går inte an här som på Knäppen – men passa på här i närheten om söndag, en stund förrän det ringer samman, för då går jag till domkyrkan, och så få vi sällskap både hem och bort!» 
<sec/>
Med detta besked, som för ingen del tillfredsställde Pål måste han likväl låta sig nöja för denna gång. Ty från flera håll ropades nu på kaffe, likör och tortor, och mamsell »Eleonoras» namn hördes rundtomkring. 
<sec/>
Under en aldrig så erfaren känsla af den bittraste svartsjuka, stod Pål litet afsides och såg huru flera unga herrar kringfjesade Nora och frågade henne om tusen småsaker. Hon redde sig bra med alla och hade ett småleende för hvar och en, men ingen sådan blick ändå som för Pål. Likväl afundades han hvartenda leende, ja hvart ord, som hon slösade bort; och då en af de besökande ville fatta hennes hand, hvilket Nora dock genom en hastig rörelse förekom, kände Pål sitt blod rusa till hjerta och kinder, och med möda kunde han beherrska sig nog för att icke skuffa undan den »uslingen», hvars blick nogsamt sade Pål huru vacker äfven han fann Nora. 
<sec/>
Då rummet emellertid allt mer och mer fylldes med folk, och hopp om vidare samtal blef omöjligt, nödgades Pål slutligen gå; och han var halfvägs på hemvägen, då det hastigt rann honom i sinnet att han rakt glömt källarmästarens uppdrag och icke bjudit någon enda menniska. Utan att länge fundera, vände han således tillbaka, men gick först in på Tre Hvitlingar, der han satte sig ned att skrifva följande lilla biljett, den han ville lemna sin f. d. fästmö: 
<sec/>
»Goda, kära Nora lilla! 
<sec/>
Om jag hade druckit mig ett dugtigt rus, kunde jag nästan inte vara fullare, än glädjen nu gjort mig! Jag skulle bjuda din husbonde till min; men som jag i yran glömde det, vänder jag nu om. Men efter jag inte kan komma åt att tala med dig, sprang jag hit in på Tre Hvitlingar att skrifva några rader. 
<sec/>
Nora lilla, söta Nora, jag vet då aldrig hur du fått de deringe små fötterna – du hade alltid så stora, stygga känger förr, att ingen såg till dem .... Men hvad var det nu igen, jag som bäst för en dag skulle säga? Jo, ser du, det var bara det, att om hela verlden, ja, om gud fader sjelf förbjöde mig att inte innan sönda’n (det är ju tre hela dagar innan dess) gå till Strelingens, så vore det ändå stört omöjligt för mig att lyda! Jag kan inte få ro i min kropp, förrän jag får tala med dig – nej, jag kan hvarken äta eller sofva, och antingen du vill eller inte, så kommer jag derföre till dig i qväll, bara på en liten titt; och ingen menniska kan tala på det att du vill se och prata med en så gammal vän! Nu går jag med den här lappen, och du behöfver inte svara en bokstaf mer än ja, för det är alldeles tillräckligt. 
<sec/>
Din tillgifnaste 
<sec/>
Pål Värning. 
<sec/>
P. S. Jag tyckte allt, Nora lilla, men tag inte illa upp att jag så säger, att du inte behöfde le så fint åt de der bänglarna! Jag vet nog att det inte är ondt i att dra på mun, men du är alltför vacker, när du det gör; och det kan vara alldeles nog, om du bara nickar åt de unga – åt de gamle må du deremot gerna mysa och ge dem tie goda ord, när de andra få ett. Men jag ber dig förlåta min frispråkighet! Jag ville alls inte ha sagt detta sista, som du kanske tycker illa vara, men det kom så hastigt öfver mig att jag inte kunde hålla pennan tillbaka, och jag hinner inte skrifva om lappen, för dess längre dröjer det, innan jag får se dig igen. 
<sec/>
Pål.» 
<sec/>
Med denna skrifvelse, som tillräckligt för Nora uppenbarade att åren och frånvaron ingen förändring åstadkommit i Påls gamla känslor, vandrade han åter till herr Strelings hus, der han lemnade biljetten öfver skänken till Nora, som med purprade kinder emottog den. 
<sec/>
Bevakad af så många ögon, ville hon sticka den oläst i förklädsfickan; men då tog Pål mod till sig och yttrade helt högt och dristigt: »Det lär allt vara angeläget det der, som står i lappen, och skulle ändtligen vara svar på!» 
<sec/>
Nu öppnade Nora och läste, vänd ifrån disken. 
<sec/>
»Jag har inte tid», yttrade hon efter ett par ögonblicks begrundande, »att ge svar nu, men var så god och kom tillbaka klockan 8 i afton, så skall det vara färdigt!» 
<sec/>
Med högt klappande hjerta flög Pål bort. 
<sec/>
Var han icke nu midt uppe i det bästa äfventyr, han ville önska sig – jo, helt visst! Pål var också så lycklig att han verkligen återkom till sin patron, utan att hafva uträttat ett enda af de ärenden, honom blifvit ombetrodde. Han skämdes obarmhertigt öfver sin försummelse, men nu kunde den ej vidare hjelpas. 
<sec/>
Till en början brummade väl källarmästaren öfver detta ovanliga slarf hos Pål, men skrattade dess bättre, då han efter några frågor erfor att den vackra skänkmamsellen hade hela skulden till glömskan. Pål dolde ej att Nora var honom en gammal kär bekant, och han begärde öppet sin husbondes tillåtelse att på aftonen få helsa på henne, ty de hade nu så mycket att språka om. 
<sec/>
»Nå, det vill jag kalla rent spel, min käre Pål! Och önskar du låna min häst och schäs på söndagseftermiddagen, så skall du det få; ty, såsom du väl sjelf sett, min gosse, hindrar väglaget alla kärleksmöten till fots, hi-hi-hi!» Källarmästaren skrattade af hjertans grund, sjelf öfverhöfvan belåten med sitt skämt. Pål lät honom gerna skratta, och var tacksam och glad för det goda anbudet. Se, det kunde anstå en fin mamsell, som Nora nu var, och det kunde hon inte heller afslå en gammal vän! Källarmästarn var alltid en rar husbonde – sin egen häst och schäs! »Men han skall få se», tänkte Pål vidare, »att han inte slösar sin godhet på en otacksam!» 
<sec/>
Aldrig, ifrån det längst aflägsna minnet af sina barndomsdagar, kunde Pål erinra sig hafva räknat en dag med så evigt långa och ständigt allt längre timmar. Under deras framskridande välsignade han ofta fru Hamrins frieri, hvilket blifvit en orsak till hans flyttning; och han ryste vid blotta tanken på att han utom denna tillfällighet kanske i all sin tid skulle varit stående vid hennes press, utan den ringaste aning om det lyckosamma möte, som här väntat honom. 
<sec/>
Dernäst öfvervägde han Noras kloka ord att de granna kläderna förvillade honom, och han kunde ej frångå att de gjorde ganska betydligt, men visst icke allt. Nej, han hade känt en så djup och långvarig saknad öfver förlusten af henne, att han ej kunde tvifla på den sanningen att, äfven om han träffat henne ute i skärgården i de fordna stora kängerna, blott hon varit fri, hon likväl skulle tagit hela hans hjerta. Men nog var det bättre, som bättre var! Ty vår Herre sjelf, som gifvit henne ett vackert ansigte och en vacker växt, kunde ju icke misstycka att hon klädde sig efter råd och lägenhet och såsom hennes plats fordrade, då det skedde med ärbarhet. 
<sec/>
Och nu återkallade han på nytt hennes bild i minnet, sådan hon satt der, när han trädde in; och han märkte då att Nora fått en ställning och ett sätt, som var helt olika hennes fordna skick på Knäppen. Redan medan hon bodde för sig sjelf ute på fiskläget, hade hon blifvit blygsam och undseende; men det var nu något mera dertill, som ej var så lätt att förklara och gjorde hennes makt ännu starkare, och hvilket, det trodde Pål med säkerhet, äfven skulle stanna qvar hos henne, i fall hon än en gång påklädde sig den snäfva klädningen, den rosiga bomullsduken och till och med de stora kängerna. 
<sec/>
Under dessa förtjusnings-utflykter och beräkningar råkade Pål en lång stund förvilla sig angående en sak, som dock på en gång stack honom bjert i tankarne. Hvar, i guds namn, hade hon barnet – visst icke i Göteborg, ty då skulle det snart ha gifvit ämne till prat och historier? Men kanske hade sådane redan varit i omlopp och dött bort igen: det var ju två och ett halft år sedan Pål lemnade henne, och han visste ej huru länge hon varit i Göteborg. I alla fall kände Pål nu att han med Nora till hustru aldrig kunde störas i sin sällhet af några bittra påminnelser genom den lilla; han kände det så mycket fastare, sedan han mången gång funderat öfver den oegennyttiga, allt försakande kärlek, som salig faktorn i lifstiden visa sin stackars Katrina. Ja, allt skulle vara fullt försonadt! 
<sec/>
Vid pass klockan half åtta begaf sig Pål full af längtan på väg, efter att först hafva egnat en så ovanligt lång tid åt sin klädsel, att han kom ut sednare än han ärnat. Hans nya bonjur satt fullkomligt väl; och hans hållning, långt ifrån att stöta på gesäll, hade snarast likhet med en ung sjömans fria och obesvärade sätt. Pål bestod sig i allmänhet inga handskar, men för i dag hade han köpt sig ett par af en särdeles vacker gul färg. Klocksnodden svängde han i sned riktning öfver den grönrutiga sidenvästen, fru Hamrins sista julklapp; och som han bar ena handsken i hand, syntes ganska väl salig patrons stora signetring, hvilken den nuvarande ägaren för tillfället satt på högra pekfingret. När man nu till det redan omnämda lägger föreställningen om en hvitstärkt krage, som en tum höjde sig öfver en röd- och svartrandig silkes-halsduk, knuten i en prydlig ros, samt en gul silkes-näsduk, utstickande tre och en half tum ur rockfickan, så har man hela figuren af Drufvans förste kypare, sådan han befann sig vid denna tidpunkt, stadd i ett af de mest vigtiga och nöjsamma ärenden. 
<chapter/>

<chaptername>TJUGONDEFEMTE KAPITLET.</chaptername>
UTFARTEN I KÄLLARMÄSTARENS SCHÄS. 
<sec/>
Vid ankomsten till Strelingska schweitzeriet begärde Pål af gossen, som han först träffade, en kopp thé – visst icke för att värma sig, utan endast för att ha någon anledning att, medan han satte tankarne i ordning, få stanna i det yttre rummet, der han intog den lediga platsen vid ett litet bord framför kapprockarne nära dörren. Att säga sanningen ägde han icke nu det goda mod, han haft på morgonen, när öfverraskningen och häftigheten i hans känslor satte hela hans tankegång i fullkomligt beroende af det ögonblickliga intrycket. 
<sec/>
Vid ett annat tillfälle skulle Pål tyckt det vara roligt att en gång få känna hur det smakade att sitta liksom en »riktig herreman» vid sin thékopp och sitt tidningsblad; men nu var det ingenting mindre än roligt. Han fruktade hvart ögonblick att någon kunde undra öfver att han satt der, fastän rummet nästan var tomt, ty de besökande höllo sig helst i det inre; och att gå dit in, dertill saknade han all rådighet: det såg så främmande och förnämt ut i skimret af den granna kronan! Pål var så förlägen, att han ej en gång tordes se inåt skänken. 
<sec/>
»Tacka vill jag att vara här på morgonen, då det är tyst!» tänkte Pål. »Nu begriper jag aldrig, hur jag skall få tala med Nora?» Och nedstämd och allt förlägnare betraktade han än sin egen person i den stora spegeln, och än figurerna på théfatet, på hvilket han upphällde sitt thé för att få det att svalna. 
<sec/>
Slutligen förhjelptes han från sin obeslutsamhet genom ankomsten af gossen, hvilken frågade om han ej var den herrn, som på förmiddagen lemnade brefvet till mamsell. 
<sec/>
»Jo, just densamme!» svarade Pål, hjertligt förnöjd att nu helt säkert finna en vägvisare. »Jag är nu här för att hämta svaret.» 
<sec/>
»Mamsell gick in i sin kammare, der hon väntar på herrn!» sade gossen, och visade på en dörr, som stod i förbindelse med sjelfva skänkrummet. 
<sec/>
Efter denna underrättelse, som fullkomligt upplifvade Pål, var det med yttersta otålighet han förtärde sitt thé: men han ansåg här vara oskickligt att först begära och sedan lemna det qvar. Då han ändtligen satt koppen ifrån sig och liqviderade, tyckte han sig så lätt till sinnes och så liberalt stämd, att han lemnade gossen en hel 24-skilling i stället för 12 skilling, som han skulle betala, och bad honom behålla öfverskottet för egen del. 
<sec/>
I den tacksamma bugning, hvarmed den lille uppassaren emottog denna artighet, låg en triumf, som smickrade och uppmuntrade Pål; och dristigt trädde han nu in i rummet med den granna kronan, förbi de många herrarne, och knackade på dörren, som gossen anvisade. 
<sec/>
Nu befann sig Pål i ett helt litet och nätt rum: Noras kammare. Strålarne från den lilla lampan, återkastade emot den mörkröda gardinen, spridde ett vackert sken öfver föremålen, synnerligast öfver Nora sjelf, der hon, nedlutad mot ena karmen af soffan, satt med hufvudet så doldt att Pål ej fick en enda blick. 
<sec/>
Pål vardt så betagen af denna syn, att hans nyss glömda förlägenhet började återkomma, och det till och med i den grad, att han tyckte sig erfara känslor snarlika dem, hvilka uppstodo hos honom, då han första gången med sitt knyte i handen stannade inom dörren till Noras kammare på Knäppen. Hur ståtlig och vacker syntes hon honom icke då, fastän hon endast bar en grofrandig ylleklädning och hade en simpel bomullsduk fästad på halsen! Nu stod han ju åter helt blyg inför henne – men allt var nu förändradt: hon var icke samma Nora; nej, mycket vackrare än då, mycket bättre än då. 
<sec/>
Nej, hon var icke samma Nora, fastän hon i hans hjerta var densamma. 
<sec/>
Pål satte sig bredvid henne; men då hon allt jemt dolde sitt ansigte, sade han nedslagen, ty han trodde nu att hon var ond på honom, emedan hon beständigt teg: »Jag ser, käraste Nora lilla, att jag gjort illa, som så här trängt mig på dig emot din vilja; men jag vill be dig att du inte tycker det illa vara, för sannerligen jag i morse visste hvad jag företog mig – så glad var jag att åter ha råkat dig! Nu är det deremot annat sätt, när jag är menniska att både se och tänka; och efter som jag ser att du är ledsen, vill jag hellre gå och komma igen en annan gång». 
<sec/>
Pål reste sig verkligen upp, men i detsamma vände Nora sig emot honom: hon hade tårar i ögonen, hennes kinder brunno af rodnad, och öfver hela hennes ansigte låg ett blandadt uttryck af smärta och oro. 
<sec/>
»Hvarföre säger du och tror du så, käre Pål?» frågade hon med en röst, som dref hvarje misstanke ur Påls hufvud. »Huru kunde du göra mig illa, du, som gjort mig stackare så mycket godt? Tror du att jag glömt hur du arbetat för mig och mitt barn, och hur vi skulle ha både hungrat och frusit ihjel, om inte du förbarmat dig öfver oss? Och ändå har du i mycket annat, genom allt det du talat med mig, gjort mig än mera godt. Men, käraste Pål, du förstår visst hvad jag tänker på och hvad som rör upp mig, när jag nu efter så lång tid helt oförmodadt träffar dig, som jag trodde att jag aldrig mer i detta lifvet skulle få se. Jag måste ju gråta, Pål – det far så mycket gladt och sorgligt för minnet... ja, du må låta mig gråta ut!» Och Noras tårar strömmade vid alla de bittra minnen, som hela dagen korsat fram och åter i hennes hufvud. 
<sec/>
»Ack», tänkte Pål, der han stod framför Nora med blicken djupt fästad på hennes uttrycksfulla ansigte, »nu är hon alldeles som en ljusens engel! Och hon är ändå den, som jag en gång med spotskhet sköt ifrån mig, när hon på sina knän tiggde om nåd och lofvade att bli allt det hon se’n blifvit. Aldrig kan hon glömma hur hård jag då var, och aldrig kan hon rätt förlåta mig – nej, det kan hon visst inte!» 
<sec/>
Och innerligt bad Pål: »Gråt inte mer, kära Nora lilla! Jag har inte gjort för dig hälften af det, som jag bordt – du är mig visst ingenting skyldig». 
<sec/>
»Jo, alltihop!» inföll Nora, och tog näsduken från ögonen, som åter började klarna. »Jag skall säga dig Pål», tillade hon saktare, »att det just var min lycka – det tror jag för visso – att du inte gaf efter hvad jag i min oklokhet begärde. För hade du det gjort, vet endast Gud, om jag kunnat reda och bättra mig så, som jag sedan försökt: jag behöfde en stark stöt, och den har varit mig till nytta såväl i olyckan som nu sist i lyckan». 
<sec/>
»Men», sade Pål, som icke kom sig för att fråga efter Noras lilla dotter »hur var det, att det inte blef af med Bengtsson? Du var så bestämd för den saken, när vi sist skildes, att jag hela tiden aldrig tänkt annat än att du var hans hustru». 
<sec/>
»Jo, sätt dig här hos mig, så skall jag tala om för dig alltsammans från början till slut – du må veta det är en helt liten historia ... Men, nej», tillade hon hastigt i förändrad ton, »det går inte an nu: det skulle dra för långt ut på qvällen, och de kunde undra derute hvad vi göra så länge ensamma här inne. Ser du, Pål, jag är rädd att folk skall få det minsta att tala om mig, att jag aldrig kan vara försigtig nog! Det är först på sednare tiden jag förstått hvad väl det är, att ha ett godt rykte om sig; och du må veta, att du är den förste karl, som jag tagit emot i min egen kammare, alltse’n jag kom hit». 
<sec/>
»Gudbevars, Nora lilla, från att jag skulle vara den, som bringar dig på dåligt prat! Att jag är så nyfiken, en menniska kan vara, behöfver jag inte säga dig, och jag tror nock att du också vill gerna veta hur det gått mig under de här åren; men hellre än att du skulle ha någon ledsamhet eller på något sätt blottställa dig, vill jag försaka det nöjet, jag så mycket glädt mig åt, att nu få sitta och språka med dig ett par timmar. Men, du menar väl inte med det talet, Nora, att du vill uppsäga all bekantskap med mig, för det har jag hvarken sinne eller tålamod att bära?» 
<sec/>
»Så du talar!» sade Nora småleende; och den blick, Pål erhöll, hjelpte hans minne genast till klarhet rörande källarmästarens goda löfte om hästen och schäsen. 
<sec/>
»Nora lilla», yttrade han raskt, »efter det är så illa att vi inte nu kunna få talas vid här, så få vi tänka upp det på annat sätt. Ungt folk brukar ju ofta fara ut och åka tillsammans på söndagseftermiddagarne – och om du vill, så kommer jag med galant både häst och schäs, och hämtar dig nästa söndag klockan två? Det förstås att vi inte fara längre, än du vill och det roar dig». 
<sec/>
»Ja, se det var inte tokigt, det!» utlät sig Nora med ögon strålande af glädje. »Jag tror visst att det godt kan passa sig. Jag har allt förut haft många anbud af herrar på att åka, fast jag inte velat det; men nu skall jag säga till herrn att den, jag åker med, är liksom min fosterbror, för det vi i flera år lefvat tillsammans, och då förundrar han sig visst inte». 
<sec/>
»Hvarför skall du säga fosterbror, Nora lilla, hvarför inte hellre det, som åtminstone en tid var sanning?» utbrast Pål hastigt, och kastade sin arm kring Noras lif. »Käraste Nora, säg du, att du åker med din fästman, för då har ingen rätt att tala ett ord på det! Tro mig, jag kan ändå inte i längden nöja mig med så’na här små fattiga stulna stunder: jag vill rå om dig många och långa – ja, hela lifvet igenom, så framt du annars håller mig det ringaste kär!» 
<sec/>
»Tyst för guds skull, Pål! Förhasta dig inte nu igen – nej, jag ber dig, säg ingenting, kom mig inte åter i oro!» 
<sec/>
»Inte för allt i verlden, Nora lilla, vill jag oroa dig – och jag begär i qväll inte en bokstaf mer af dig, än att du bara säger, om du ännu har mig något det ringaste grand kär?» 
<sec/>
»Visst har jag det – det är ju bara genom dig jag blifvit hvad jag är». 
<sec/>
»Och för mig»; tillade Pål, djerfvare, »för mig, älskade, kära Nora!» 
<sec/>
»Nu håller du inte redligt ditt ord, Pål: du lofvade att du inte skulle begära mer!» 
<sec/>
»Nå, så får jag väl gå med det, jag har fått då, för jag märker grant på mig att det inte är illa att börja med!» 
<sec/>
»Pål, prata du inte så! Du har fått ingenting att börja med – kom i håg det, och inbilla dig inte att jag menar annat än det jag menade!» 
<sec/>
»Var det likt sig, att jag det skulle göra!» log Pål småförnöjd. »Jag vet nu att du bara tål mig ett litet grand; men du skall aldrig få ro för mig, innan du har mig så kär, som jag har dig.... Och godnatt och farväl nu, Nora lilla! Klockan 2 på slaget om söndag håller jag så fint med schäsen här utanföre». 
<sec/>
»Godnatt med dig!» Nora besvarade det hjertliga handtaget. Och helt stolt gick Pål nu ut genom rummen. Han kände att han bar sin lycka med sig i öfvertygelsen att ännu vara Nora kär – ja, kanske kärare än fordom. 
<sec/>
Detta passerade om torsdagen. Och lördagseftermiddagen fick Pål ett bref, hvars utanskrift genast tillkännagaf att det var från Nora. »Återbud!» tänkte han helt förskräckt. Han bröt det hastigt. Det lydde så: 
<sec/>
»Bäste och käraste Pål! 
<sec/>
Efter som jag förut vet huru omöjligt det blir om söndag, när vi fara ut, att i rätt sammanhang få berätta dig alltihop, så har jag tänkt, för det du då skall berätta om dina öden för mig, att jag skulle skrifva upp mina och skicka dig – är du inte nöjd med det? 
<sec/>
Nu var det så, att när du lemnade mig, då du hade varit ute och helsat på mig på fiskläget, så mins du väl att jag inte så snart kunde vänta Bengtsson tillbaka, men att, när han skulle komma, det var sagdt och bestämdt att han skulle ha svar på sitt frieri. Nå, nu skall du höra hur det gick: 
<sec/>
Det drog om både månader och fjorton dagar dertill, innan Öjungfrun syntes hos vårt igen, och under den tiden sjuknade min lilla i messlingen och dog. Herre Gud, Pål, du skall inte tycka illa vara eller underligt, då jag nu måtte säga dig att, fastän jag borde tacka min himmelske fader att hon blef så väl bergad, jag likväl kände en så stor och djup hjertesorg som någon mor, hvilken har bättre rätt att sörja sitt barn! Men hvad en skall känna och lida, har vår Herre sjelf plantat in hos oss, och aldrig i lifvet glömmer jag hvad bitter smärta det var att släppa mitt barn ur armarne för att lemna henne åt grafven! Den lilla granna tygblomman, du mins, som jag en gång hade fått af en fransk sjökapten och som jag alltid hade liggande i halm-asken, satte jag i hand på den lilla, när hon låg i likkistan – hon var ju också en liten blomma, och så fingo de följas åt. Hvad en ändå vet litet i förväg! När den franske kapten gaf mig rosen, var jag väl långt ifrån att tro hvad slut den skulle få! Nu sofver min lilla godt. Jag har lagt ett litet täcke på grafven af musslor och skäl-skal, de vackraste jag hittat. 
<sec/>
Så var jag då ensam i verlden: du hade för alltid öfvergett mig, Gud hade tagit bort mitt barn – ingen hade del i mig, och jag hade del i ingen! 
<sec/>
Till dig ville jag ej skrifva. Inte visste jag hvar du var, se’n du lemnat Göteborg; och om jag än vetat det, hade jag ändå inte skrifvit: ty denna gången hade jag ju sjelf gjort slut emellan oss, och det emedan jag bättre än du förstod dina tankar och ditt sinne. Visst hade mycket förändradt sig med den lillas död; men jag hade ändå blygsel och förstånd nog att lemna dig i fred för påminnelser ifrån mig. 
<sec/>
När Bengtsson återkom, var som sagdt allt förändradt; och då det endast varit för den orsaks skull att jag velat ge barnet en god far och oss begge ett skydd, som tog den tunga bördan ifrån dig, så kunde inte tal bli mera om giftermålet. Ensam, tänkte jag, försörjer jag mig nog; och huru det än måtte gå, så satte jag det ändå långt framför det andra, att nu binda mig till äktenskap utan kärlek. 
<sec/>
Bengtsson, som i alla fall hade handlat bra hederligt emot mig, blef mera modstulen af detta andra afslag, än jag kunde trott, och sökte på allt sätt öfvertala mig att gå in på hans önskan. Men jag var bestämd i den saken, och så skildes vi i all vänskap. Jag fick se’n höra att han, som har ett lätt sinne, slagit sorgen ur hågen och tagit sig en rik flicka från Fjällbacka, med hvilken han nu skall lefva både lyckosamt och väl; och så mycket pengar fick han med henne, att han kunde bygga sig en slup i stället för skutan, som han sålde till Sakarias Amundsson. 
<sec/>
Under tiden hade jag kommit i bekantskap med en båtskeppare från Fiskebäckskil; och efter jag alltid med stort beröm hört talas om »Kilen» och folket der, och framför allt om den stora konsten, qvinnfolken äga i att väfva, bad jag kapten Svensson – de kalla sig kaptener nästan allihop på Kilen, för de ha mest slupar och stora däcksbåtar, och ä’ dessutom höga i själen och rika och dugtiga på allt sätt – att han skulle vara beskedlig och skaffa mig någon tjenst der, för att få hjelpa till med väfning och sjelf lära mig den i grund. 
<sec/>
Så snart jag bara nämt ett ord i den saken, erbjöd Svensson mig, att om jag kunde vara färdig till nästa morgon, då han trodde att vind skulle falla till, så skulle jag få följa med honom hem och vara hans hustru till tjenst och hjelp vid den stora sommar-väfnaden. Och jag var inte sen att tacka och antaga anbudet. 
<sec/>
När jag gick ur din stuga, der du lefvat och växt upp, och der jag, så att säga, iklädt mig ett annat sinne, gret jag allt rätt bittra tårar; men jag kunde inte bli qvar längre: jag måste ut och tjena mitt bröd. 
<sec/>
Aldrig kan du föreställa dig, hvad Kilen är för ett stort och grant fiskläge! Alla husen äro snygga och väl byggda och rödmålade och vackra på allt vis, och fastän gatan går i krokar och backar upp och ned, är hvarenda krok ren och fin som en väl städad förstuga; och förstugorna de äro så hvita och sandade som sjelfva rummen. 
<sec/>
Du skrattar väl nu och säger att det var onödig möda att berätta det, som inte kan höra till saken; men det skall du ändå inte tro: jag talar om dessa småsaker just för det du må veta och begripa, att det var denna stora ordning i alla ting som så mycket verkade på mig. Det gjorde godt i sinnet att se allting så rent omkring mig; och medan jag vande mig vid samma sätt, tyckte jag hjertat också blef renare. Och så lefde jag ute på Fiskebäckskil ett gladt och förnöjdt lif, fast i stor arbetsamhet. Ty ehuru min matmoder var en alldeles för galant och bra menniska, var hon kanske ändå litet för nisk om tiden; hon var sjelf trägen som en myra och födde upp andra på samma sätt, och den, som skolkade bort stunderna, stod inte väl till boks hos henne. 
<sec/>
Under fru Svenssons handledning lärde jag mig väfningskonsten från grund och botten. Jag hade dertill stor lust och fallenhet också; och innan den följande våren kom, kunde jag både sätta upp och väfva min dräll, så godt som hon sjelf. Hon berömde mig emellanåt och var vänlig emot mig på allt sätt; och beröm af en sträng matmor fördubblar fliten. Och jag kan till hennes ära säga, att jag har henne att tacka för det jag väl inte mer blir en odåga, om vår Herre förlänar mig helsan. 
<sec/>
Men nu skall du få höra att det tog en annan vändning. På en gång, utan att jag visste någon orsak – det är nu halft-annat år sedan – blef hon alldeles kall och tvär emot mig. Jag grubblade mycket på om jag gifvit henne anledning till missnöje, men jag fann ingenting. Slutligen märkte jag ändå från hvad håll vinden blåste: hon trodde, kan tänka, att jag lyssnade till allt det lösa prat, som sonen i huset ville hviska i örat på mig, för han inbillade sig och ville gerna inbilla mig också att han var förgjord af kärlek till mig. 
<sec/>
Fru Svensson kunde inte ha behöft ta sig denna oro, om hon bara vetat att Stefanus var mig så likgiltig som en mört; men hon tänkte annat slag, och hade hon än trott mig, i fall jag fått tala sanningen ut, så fruktade hon i alla fall lika mycket för pilten, som redan var förlofvad med en rik Lysekils-flicka. Och derföre var det fru Svenssons mening att inte blott skaffa mig ur huset, utan äfven från fiskläget, så att hennes käre Stefanus kunde vara utan all fara. 
<sec/>
Som fru Svensson var barnfödd i Göteborg, och der hade många slägtingar och bekanta, var hon ofta ombedd att skaffa flickor från Fiskebäckskil till tjenst i Göteborg; för Kil-flickorna äro allmänligen kända för sin raskhet och duglighet i alla stycken, fastän de flesta af dem äro så pass förmögna att de inte behöfva taga tjenst, utan endast göra det för att bli stads-damer. 
<sec/>
Nu vet jag inte rätt, om fru Svensson skref och bjöd ut mig, eller hur hon ställde ihop det; men en vacker dag kom hon in i kammarn och berättade mig att hon haft bref från en sin syssling i Göteborg, en herre, som var både sockerbagare och »traktör» och som var i behof af en flicka att ha vid skänken. »Och efter som du», sade hon, »kan både skrifva och räkna» – det är dig, käraste Pål, jag har att tacka för begge delarne – »vill jag tjena sockerbagarn med att lemna dig i stället för hans mamsell, som på olaga tid för någon ledsamhets skull kom ur tjensten, och dig vill jag tjena med att skaffa en både god och lätt tjenst». 
<sec/>
Jag tyckte att det var något starkt att, mig oåtspord, förfoga om mig på det viset; och det lät jag henne allt förstå, äfvensom att jag var säker på att inte passa till en sådan tjenst. Men hon försäkrade envist, att det just var till detta jag bäst passade, för det jag både var och såg ut som en mamsell: hon skulle nog hafva heder af mig och sitt förespråk, menade hon, och ville sjelf följa mig till Göteborg och föra mig an. 
<sec/>
Då jag nu inte kunde truga mig qvar och för väl visste huru ond fru Svensson blifvit, om jag tagit min tillflykt till någon annan på Kilen, så hade jag intet annat råd än att följa med, när nästa lägenhet blef; och efter jag ända hittills hvarken begärt eller fått lön, så sade fru Svensson, som i detta fall var storligen hedersam emot mig, att hon ville köpa mig några passande kläder i stället, när vi kommo fram. 
<sec/>
Efter en frisk segling, som fru Svensson kallade ett godt förebud, anlände vi till Göteborg, men icke med detsamma hit till konditorns, som de här säga (och icke traktör), utan till det qvarter, der fru Svensson alltid bodde, då hon var i staden. Andra dagen gick hon med mig ut och köpte upp två stycken vackra klädningstyg till mig och följde mig till en symamsell, som skulle sy dem på Göteborgs-manér. När vi derefter kommo hem, hade hon mig att lägga håret på samma sätt som vi såg att det här brukades, och hvilket jag strax tog efter; och se’n skaffade hon mig både hatt och schal och strumpor och skor, och med ett ord klädde upp mig från topp till tå – för fru Svensson var mycket rik – och när jag till sist fick den nya klädningen och alltihop på mig, blef jag så förvånad, då jag såg mig i spegeln, att jag knappt kände igen mig sjelf. 
<sec/>
Då jag ville tacka henne, som jag hjertligen gjorde, sade hon att jag inte hade stort att tacka henne för, efter som det var min årslön hon hade handlat upp, och litet mer dertill skulle jag väl ha för det jag gjort gagn i hennes hus och ställt mig anständigt och väl. 
<sec/>
Innan hon följde mig i min nya tjenst, trädde vi in på ett annat schweitzeri, der hon gjorde sig till ärende att köpa några bakelser; men annars var det bara så stäldt, för det att jag skulle ta mig i akt och se väl efter hur den mamsellen, som stod der, betedde sig med göromålen – och jag må säga, att jag tyckte det inte var så konstigt heller, utan att hon hade det så beqvämt och bra hon ville ha. 
<sec/>
När vi väl sett oss omkring så mycket vi för skams skull kunde, gingo vi till konditor Streling, som tycktes bli helt förundrad och, hvad jag tror, också belåten att finna mig så pass likna en fin mamsell. Han sade fru Svensson många vackra saker öfver hennes goda sätt att föda upp flickor, och hon igen såg rätt småstolt och förnöjd ut. 
<sec/>
»Mamsell Larsson», sade hon (det var första gången hon nämde mig vid annat namn än Nora), »har säkert fallenhet för den här rörelsen, efter som hon är uppfödd på ett värdshus: hennes far och mor höllo ett sådant i visst 15 eller 20 år». 
<sec/>
Jag kunde ingenting säga emot, fastän jag väl visste hurudant värdshus Knäppen var. Emellertid tyckte jag allt vara godt, och jag emottog med stor tacksamhet alla de förmaningar, som fru Svensson sparade till det sista. Och de gingo förnämligast ut på att jag aldrig borde lyss till eller tro på herre-smicker och prat, om det än vore aldrig så fint och sockersött; och detta har jag haft väl i minnet, så mycket mer som det så noga passat ihop med de grundsättningar och tankar, jag sjelf efter hand har fått. 
<sec/>
I början då jag kom till schweitzeriet, var jag allt i flera stycken litet enfaldig; men konditorn var sjelf outtröttlig i att lära och undervisa, och det blef mig allt lättare för hvar dag att umbära honom. Han har alltid slösat en mängd vackra skänker på mig; och som de ingenting kostade mig, och jag såg att han var mån om att jag skulle kläda mig fint och väl, tog jag gudnås i den delen snart efter de exempel, jag såg omkring mig. 
<sec/>
Du ser, käraste Pål, att jag är mycket fåfänglig, men annars vet jag nu inte något rätt allvarligt fel med mig – ty ett kan jag säga dig, liksom jag stode inför vår Herre, att jag hållit mig ifrån: och det är allt hams och lättsinne, och det må du både veta och tro! 
<sec/>
Ifrån början kallade mig konditorn för mamsell Eleonora, det ville han bestämdt, och bemötte mig med all artighet och godhet; och småningom har jag blifvit så pass drifven att jag nu så godt som ensam sköter skänken, och jag tror att jag är min husbonde så väl i lag att han säkert skulle bli ledsen, om jag tänkte på flyttning, men dertill har jag ju intet skäl, för, ehuru gammal enkling, förer han ett ordentligt hus, betalar mig väl och är alldeles för god emot mig. 
<sec/>
Och nu, käre Pål, ligger hela mitt hjerta och allt hvad som händt mig, sedan vi sist råkades, liksom en uppslagen bok för dig; och jag längtar inte så litet, må du tro, efter söndagen, då du skall betala mig igen med dina händelser. 
<sec/>
Farväl emellertid! Jag har arbetat ett par timmar hvar natt på detta långa bref, ty om dagarne får jag aldrig någon ro, och nödvändigt ville jag att du snart skulle veta hvad som tilldragit sig med din alltid tacksamma och uppriktiga vän 
<sec/>
Nora Larsson.» 
<sec/>
Pål var obeskrifligt nöjd med hela brefvet; och det enda han kände sig böjd att klandra, var den lilla vinken att hon hade det så bra, der hon var, att hon just icke fann skäl att tänka på flyttning. »Nå, nå», tröstade sig Pål, »jag är inte heller än i stånd att bjuda henne ett eget hem; men vänta, vänta – med tiden blir nog råd för den saken! Nej, rarare liten värdshusfru än Nora går aldrig i det största hôtel en gång, det är tvärsäkert som banko det!» Och full af friskt mod och muntert lif, lät Pål, medan han rustade bland sina buteljer, förnimma att den gamla vis-hågen icke öfvergett honom: 
<sec/>
Efter lång väntan, under det månget litet samspråk blifvit öfverspeldt i tankarne, kom ändtligen slutet af veckan. Natten till söndagen kunde Pål knappt sofva, och hela söndagsförmiddagen hade han fullt bestyr med att sjelf ansa hästen och öfverse hvar särskilt del af schäsen; och en springpojke blef hederligen begåfvad för det han tvättade och fejade den. Källarmästaren log i sitt sinne. 
<sec/>
Denna söndag blef också icke blott en fest, utan en märkelsedag i Påls lif – en dag, som aldrig glömdes. 
<sec/>
Man föreställe sig hans stolthet och förnöjelse, då han i den nytvättade gula schäsen, och med en så vacker och präktigt utstyrd mamsell vid sidan, rullade ut genom stadsporten! Det är väl sant, att det gemena väglaget och de i följd deraf ofta påkommande stötarne, då Pål icke alltid höll tömmarne rätt i hand, hindrade en jemt fortsatt konversation; men Pål tog gerna upp tråden efter hvarje afbrott, och ingen lärer betvifla att – sedan han vidlyftigt afhandlat alla sina öden och något litet eller, rättare, icke så litet skrutit med fru Gundlas anbud af hjerta, hus och gård, tryckeri, lycka, lösörebo och utestående kapitaler – han behändigt visste att från sitt afslag på den gamla damens anbud finna en passande öfvergång att åter framkomma med sitt eget anbud till den unga. 
<sec/>
Till en början krusade mamsell »Eleonora» ofantligt emot och talade med förundran om Påls oförstånd att låta en sådan lycka, som den nyss beskrifna, gå sig ur händerna; hon lät äfven förstå att Påls heder och ömtålighet m. m. kanske i längden icke skulle bli belåtna med det val, han nu ville göra, kortligen: mamsell Nora – och ingen kan just förtänka henne detta – ville nu göra sig litet rar. Men Pål öfvervann likväl temligen snart alla hennes invändningar genom den öppna och varma försäkran att han nu var så kontant kär i sin gamla fästmö att, om hon gåfve honom afslag denna sista gång, han aldrig i verlden skulle gifta sig, utan lefva som ungkarl. »Jag har haft tid nog», tillade han, »att pröfva om det varit riktigt allvar i mitt tycke för dig, Nora lilla! Och det kan jag med både hand och mun och tro och lofven bestyrka, att aldrig i lifvet har jag älskat och aldrig i lifvet hvarken kan eller vill jag älska någon så som dig – det är sagdt det!» 
<sec/>
Då gaf Nora sitt ja och löftet att troget vänta på Pål, tills de blefve i tillfälle att gifta sig; och dertill måste hon lofva att denna deras andra trolofning genast skulle bli veterlig, så att de utan krokvägar kunde få talas vid, hvar gång Pål hade ledighet att gå till staden. Sedan dessa vigtiga punkter till Påls outsägliga förtjusning blifvit afgjorde, beramades att man skulle dricka kaffe på ett värdshus i närheten, ty i glädjeruset var det ändå till hinders att sitta ute på landsvägen och jemt och samt vakta på att icke hästen droge åt diket. 
<sec/>
När de nyförlofvade hunnit bestämd ort, begärde Pål i vigtig ton ett särskilt rum och kaffe med tillbehör för tvenne personer samt der ofvanpå två glas glödgadt vin jemte russin och mandel. 
<sec/>
Och se nu följde en timma så rik på glädje, att Pål aldrig tyckte det vara möjligt att man kunde må bättre, ej en gång i himmelriket. Vid det lilla bordet framför soffan trugade de ömsom hvarandra att hålla till godo; och besynnerligt nog, förtog dem kärleken icke smaken på det goda kaffet, det rara vinet och de präktiga russinen och mandlarne: de både åto och drucko och skämtade och kysstes, och mamsell Eleonora var alldeles förtjusande som fästmö. 
<sec/>
Pål fattades blott ett: Elgen och Lasse hade bordt deltaga i hans lycka – men så skulle de väl i stället dansa på bröllopet! 
<chapter/>

<chaptername>TJUGUSJETTE KAPITLET.</chaptername>

<sec/>
Sedan Pål nu blifvit förlofvad karl, drogs hela hans diktan och traktan, som fordom gått ut på en kringvandrande äfventyrares lif, åt ett mycket inskränktare håll. Alla hans funderingar hade nu till mål, att med det snaraste bli reglerad man med hem och bo; och han föresatte sig att detta icke skulle dröja länge. 
<sec/>
Under de otaliga möten, som han både denna höst och derpå följande vinter hade med sin fästmö, till lands och vatten, i schäs och till fots, var det outtömliga och kinkiga ämnet för deras öfverläggningar alltid detsamma: sättet nemligen huru de med det snaraste kunde bli sina egna. 
<sec/>
De hade å ömse sidor litet penningar i sparbanken, men dessa medel förslogo likväl icke på långt när till bosättning eller till inrättandet af ett värdshus i Göteborg, vore det än aldrig så litet. Dessutom hade Pål en bestämd afsmak för denna plan, hvilken ett par unga herrar en gång framkastat för honom, under den anmärkningen att en värdshusvärd, som här hade en så vacker och intagande hustru, nog finge tillräcklig trafik för att innan kort kunna draga sig ur de vidlyftigheter, hvaruti första uppsättningen skulle försätta honom. 
<sec/>
Pål hyste numera för Nora det mest stadgade förtroende; men då han beständigt såg henne kringfjesad, plågades han likväl obarmhertigt af den leda svartsjukan, och han skulle blifvit förtviflad, i fall han funnit att Nora sökt inverka på honom för bosättningen i Göteborg. Men hvilka hennes tankar i detta ämne än voro, yttrade hon aldrig det minsta ord, långt mindre en önskan ditåt. Pål fann sig dock föga belåten med denna neutralitet, som likså gerna kunde betyda ett ovilligt eftergifvande för hans vilja. För att få lugn i detta hänseende, beslöt han att på samvete fråga Nora om hennes uppriktiga mening; och han blef så tillfredsställd, liksom han erhållit den största skatt, då Nora med hjertliga ord förklarade att hon icke hade någon annan önskan än hans, och att på hvad ort han utsåge deras bostad, vore hon lika lycklig, då hon hade honom, de måtte bo i Göteborg eller hvar som helst: likväl ansåg hon bäst, om de tänkte på något mindre ute på landet, för att icke i begynnelsen sätta sig i för stor skuld och vidlyftighet. 
<sec/>
Under det vårt unga par sväfvade i obeslutsamhet mellan flerfaldiga planer, fann Pål en dag vid jultiden följande annons i Göteborgsbladet: »En uti skärgården, fyra mil från Marstrand, förmånligt belägen värdshus-lokal, benämd Knäppen, blifver till nästkommande vår ledig att emot billigt ärrende öfvertaga; och kunna hugade spekulanter härom få närmare upplysning på herrar Lerbergs et komp. kontor; adress»: etc. 
<sec/>
Pål tog ett hopp öfver disken, så att han nära nog slagit öfver ända tullkommissariens »toddimutter», anbefallde skänken i annor mans vård; och så fort han hunnit kasta rocken på sig, flög han som en pil till staden för att träffa Nora. 
<sec/>
Utan att säga ett ord, knappt gifvande mer än en hjertlig nick till helsning, lade han bladet i hennes hand. Han ville ej på minsta sätt muntligen förråda hvad der stod, ty han hade föresatt sig att se hvad intryck annonsen skulle göra på henne och deraf sluta, om hon delade hans tankar, tankar, hvilka voro tillräckligt läsbara på hans varmt glödande kind och i hans strålande ögon. 
<sec/>
Öfver Noras ansigte flög en mörk purpursky, hennes öga uppslogs till Pål, men sänktes hastigt igen. Hon öppnade dörren till sitt eget rum, och bad Pål gå dit in. 
<sec/>
»Nog, nog!» sade Pål otåligt, så fort han tillslutit dörren; och han sade dessa tvenne ord i en ton af bittert bedragen förhoppning. Mindre häftigt tillade han likväl sedan: »Jag kunde väl tro att det nu var för litet för dig – är Knäppen för liten?» 
<sec/>
»Inte så, Pål, inte så!» bad Nora hjertligt. »För mig är den fläcken, som du har kär och der du först fattade tycke för mig, inte endast stor nog, utan också den aldra käraste. Men undra inte, om jag fruktar att Knäppen kanske leder dig till minnes saker, som du nu nära har glömt: du förstår väl att jag menar min olycka. Här, käraste Pål, älskar du mig som en ny menniska, der blefve jag kanske för dig ett beständigt minne af den gamla, som du ej mer kunde älska». 
<sec/>
»Är detta den enda orsaken?» frågade Pål med stort allvar. »Jag ber dig, Nora lilla, var nu fullt uppriktig, ty efter ditt svar vill jag ställa mina saker – låt derföre ingenting, ehvad det än vara må, afhålla dig ifrån att tala rena sanningen!» 
<sec/>
»Jag bedyrar dig, Pål, och jag kan svära på det, om du så vill, att jag inte har något annat emot ditt förslag, än hvad jag sagt!» 
<sec/>
»Och du ryggar inte tillbaka för ensligheten och skillnaden emellan det enkla och arbetsamma lif, du då kommer att få, och det beqväma och lätta, som du nu har?» 
<sec/>
»Mitt arbete är också ditt!» svarade Nora och lade med en öfvertygande blick sin hand i hans. »Vi ha det inte heller ensamt, när vi ha hvarandra, våra grannar på öarne och våra kunder – det är just till det lugnet jag längtar.» 
<sec/>
»Då, älskade Nora, när du tänker så», sade Pål och beseglade sina ord med ett trofast famntag, »vill jag också säga dig att jag aldrig kan bli så lycklig någonstädes på jorden som på Knäppen! Der var gudmors vilja att vi en gång skulle bygga och bo tillsammans, der trolofvade hon oss med hvarandra, och der i närheten har jag min egen lilla stuga och mina käre ungdoms-kamrater. Rörelsen på Knäppen kan dessutom mycket utvidgas och förbättras; den blir också lagom för våra tillgångar. Och hvad det andra beträffar, som du nämde, så skall du veta, Nora lilla, att det först är på Knäppen som jag rätt kan skatta ditt värde och tacka Gud för de stora ting, han uträttat med dig och mig! Hvad du i barnsligt lättsinne der felade, har du dyrt fått plikta för; och du kan vara säker på att jag alltid der, liksom här, ser i dig en annan menniska: utom den olycka, som träffade dig i första ungdomen, tror jag aldrig att du blifvit det präktiga qvinnfolk, som du nu är – och det svär jag dig vid Gud i himmelen, att jag håller dig renare nu, än den tiden då gudmor först trolofvade oss!» 
<sec/>
Nora lade sitt hufvud intill Påls axel, och hviskade sakta och innerligt: »Jag tror så med, och om jag än inte utan tårar kan återse Knäppen, så lägger sig snart den sorgen; för med din kärlek och aktning kan jag också ha aktning för mig sjelf». 
<sec/>
Och härmed var allt afgjordt. 
<sec/>
Från sin fästmö flög Pål med gladelig håg till patron Lerbergs kontor och anmälde sig såsom hugad spekulant till Knäppen. Han blef genast igenkänd; och emedan han fordom rekommenderat sig genom den stora ordentlighet, hvarmed han skött gudmors affärer, emottogs hans anbud med nöje, och detta nöje tycktes för ingen del minskas, då han meddelade att gudmors dotter skulle blifva husmor och värdinna på stället. 
<sec/>
Arrendet uppgjordes för 15 år, och den första paragrafen deruti lydde: att Pål skulle få verkställa alla de reparationer, han fann nödige, men att materialierna dertill finge tagas hos herrar Lerberg, samt Påls alla kontanta kostnader afdragas på första årens hyra. 
<sec/>
En så stor liberalitet å herrar Lerbergs sida fann endast sin motsvarighet deruti att Pål förband sig att, i likhet med företrädarne, taga alla sina behöfliga varor hos huset Lerberg; och då års-kredit genast erbjöds, såg Pål sig i tillfälle att med Noras och sina egna penningar endast tänka på boet och reparationerna. För dessa begge ändamål räckte medlen väl till; och i lugn kunde det unga paret, med sådana utsigter som de närvarande, gå framtiden till mötes. 
<sec/>
I anledning deraf att Knäppen under vintern stått ledig, afflyttade Pål vid första öppna vatten. Och så outtröttlig var hans verksamhet, att värdshuset, såväl till dess inre som yttre, redan i medlet af maj var färdigt att öppnas. Nora kände icke det ringaste till alla de öfverraskningar, som väntade henne; men hon såg af Påls glada och skälmaktiga blickar, då han vid pingst-tiden återvände för att hålla bröllop och hemföra sin unga hustru, att visst många förändringar blifvit företagna till begges nytta och trefnad. 
<sec/>
Bröllopet bekostades gemensamt af Påls fordna husbonde, källarmästaren på Drufvan, och af konditor Streling, i hvars hus det firades. Men Pål saknade de käraste gästerna, Elgen och VattenLasse – de hemförväntades först till nästa år. Orätt vore likväl att säga det Pål lade denne motgång tyngre på sinnet, än som anstod en lycklig brudgum. Tvertom stod hans glädje i himmels sky, dock tillräckligt jordisk för att kunna fröjda sig åt de hederliga bröllopsskänker, hvarmed de båda husbönderna begåfvade det unga brudparet, en artighet, hvari patron Lerberg, som äfven var närvarande i anledning af hans fordna relationer till brudens föräldrar, frikostigt förenade sig, allt under vänlig förhoppning att det nya värdskapet på Knäppen städse måtte komma att stå i samma vänskapliga förhållande till Lerbergska huset, som det gamla stått. 
<sec/>
Men till och med sjelfva bröllops-glädjen, så högt den än jublade inom brudparets hjertan, förbleknade för den tystare, men outsägligt fridsälla känsla, hvilken intog dem, då de med Göteborg långt bakom sig fingo Knäppen, deras gamla, nu nya hem, i sigte.... 
<sec/>
Hand i hand stodo de vid relingen; och om Noras rörelse svallade upp i en halft bekämpad suck, tryckte Pål hennes hand hårdare emellan sina och sökte att få en blick från hennes öga, och då Nora såg in i hans, måste hvarje skymt af vemodsfulla minnen försvinna – de gungade till himmelen, tycke hon, och så tyckte äfven han. 
<sec/>
Nymåladt, med väggar liknande de dunkelgröna hafsvågorna i deras djupaste bädd, och med knutar och fönsterluckor liknande deras hvit-krönta toppar, stod det fordna lilla huset med upphuggna fönster och långa fladdrande gardiner. Sjelfva hällen såg blank-polerad ut; och på den nya bryggan, med bänkar och säten, stod en gammal kär figur med förklädssnibben viftande mot de unga ett gladt välkommen. 
<sec/>
»Lura!» ropade Nora, och låg snart i den gamla trotjenarinnans famn. »Lura, käraste Lura – liksom du en gång såg min skam och sorg, skall du nu också se min lycka och glädje!» 
<sec/>
»Ja då», sade Lura, och torkade sig i ögat; »nu blir här andra dar på Knäppen!» 
<sec/>
Med triumf införde Pål sin hustru i deras hem. »Se dig omkring, Nora lilla!» 
<sec/>
Nora trodde ej sina ögon: allt var nytt, allt var nätt och trefligt; och så väl passade det ena efter det andra, att knappt någonting för henne återstod att omflytta. Den grofhuggna disken, som i gudmors tid slutligen stått der sönderskuren, och inom hvilken hennes fastage alltid haft sin plats, hade nu lemnat rum för en nätt gulmålad med flera rader lådor. En snygg skänk-hylla, fullsatt med buteljer, glas, blanka tumlare och tennstop, figurerade der invid och gaf nogsamt tillkänna, att Knäppens närvarande ägare hade en närmare bekantskap med Göteborgs fina värdshus, än förhållandet fordom varit, då krogen innehades af gudmor. 
<sec/>
Men se, en ännu större fröjd var Nora förunnad, då hon inträdde i en af de fordna så kallade gästkamrarne, hvilka dock aldrig varit annat än skräpkamrar. En dörr var öppnad emellan dem begge, och der stod nu för den unga fruns förtjusta blick ett vackert förmak och den raraste lilla sängkammare med gröna tapeter och en säng med röda-hvita kattuns-omhängen, och en byrå med spegel på, och soffa och stolar, klädda med samma tyg som säng-omhängena, och gardiner med yfviga fransar. 
<sec/>
»Nej, min himmelske gud», ropade Nora och slog begge händerna tillsammans, »hur har du fått ihop allt detta? Ack, Pål, det är för mig du ställt så i ordning!» 
<sec/>
»Ja, kontant för dig, kära Nora lilla – här har du ju ett litet förmak alldeles såsom en grefvinna ... Ä’ de inte vackra, de här möblerna? Mot de blå tapeterna tar ju den gula björken och de gridelina bombasins-varen sig ståtligt ut! Du må tro, jag gick länge på auktionskammarn och spekulerade, innan jag fick det som jag ville ha det; men så en morgon voro de här sakerna ankomna, och jag fick dem för ett ram-pris, när en besinnar att de ä’ så godt som nya. Gardinerna köpte jag på en slump; men om de inte ä’ goda nog, så skall du få nya till nästa år! Jag ville ändå nödvändigt hafva dem sådana de voro, och jag har sjelf hängt upp både dem och sparlakanen kring sängen, för den händigheten lärde jag mig hos fru Hamrin, som ständigt ville ha min hjelp i allting.» 
<sec/>
Nora visste knappt till sig af fröjd. 
<sec/>
Arm i arm, med lycksaliga blickar, gick det unga paret och satte sig rundt omkring på sina stolar, på en i sänder, för att pröfva dem; och vid hvarenda uppstigning skrattade de så godt åt sin egen barnslighet, tills ordningen kom till soffan. Framför denna stod ett rundt bord af päron-träd, också en god kupp från auktionskammaren; och på bordet fann Nora ett sy-skrin jemte Nya Testamentet, vackert inbundet: bandet var ett minne från Hamrinska huset och af salig faktorns egen hand. 
<sec/>
»Se här», sade Pål och öppnade en liten skänk-dörr i väggen, »här har du ditt grannlåtspostlin: ett halft dussin kaffekoppar, med kanna och gräddsnipa och socker-ask – du tycker väl om att jag tog rödt och hvitt? ... Och här har du ett par små korgar att ha skorpor i! Du kan baka sjelf, det vet jag; och om det inte blir så fint som det, de hade hos konditorns, så blir det då i min smak så mycket bättre; och det vet jag för visso, att du tycker hvad roligt det blir att baka mig en kaka i din egen ugn!» Och Pål småskrattade och knep Nora så godt i kinden. »Jag är så glad, så glad, att jag inte nog kan tacka Gud ... 
<sec/>
För en hu, hu, hu!» 
<sec/>
»Åh, du får nog se, du får nog se», nickade Nora, »hur fina saker jag skall baka, och så’n hushållerska jag blir – de ska inte ha lätt att finna maken i skärgården, vänta bara!» 
<sec/>
»Ja, se det går jag i borgen för!» inföll Pål. »Och när jag har tid, kan jag sköta fisket sjelf, så att vi kunna lefva som riktigt herrskapsfolk ... Men här har jag något mer att visa dig! När det kommer resande, som vill bo hos oss öfver natten, och det kan ofta bära till, så ha vi här gästkammare» – och Pål gick med Nora tvers öfver stugan och öppnade dörren till gudmors fordna rum, hvilket nu, liksom de andra, var alldeles på sprätten. 
<sec/>
Nora darrade väl litet, och en tår darrade i hennes öga, då hon trädde öfver tröskeln till den kammare, som hennes stränga moder bebott. 
<sec/>
Men Pål nickade och sade: »Här trolofvade hon oss. Måtte Knäppen, hvad rörelsen och kunderna beträffar, bli sådan som den var i hennes tid! Gudmor hade sitt fel, det veta vi nock, men en dugtig och kavat gumma var hon, det vare sagdt förutan prut .... Men se der, Nora lilla, se hit genom fönstret – en stor däcksbåt för fulla segel ... min själ, gigar den inte upp .. Se så, nu ankrar den: inom en halftimma ha vi de första kunderna här. Och det löftet gör jag, att i dag, och alla år på denna dag, skall hvar och resande, hvem han än vara må, få äta och dricka fritt hos värden på Knäppen!» 
<sec/>
Då Pål och Nora första gången firade årsdagen af sin lyckliga bosättning, hade ryktet om det löfte, Pål gjort, redan spridt sig så vidt omkring, att alla bekanta båtskeppare, som hade kosan ditåt, satte till hvarenda klut, för att på aftonen få dricka sina fria glas hos »de regale Påls på Knäppen». 
<sec/>
Men bland alla gäster, som denna dag samlades i källarsalen, var det isynnerhet tvenne som innehade hedersrummet. Elgen och Vatten-Lasse, nyligen återkomne till Göteborg, hade skyndat ut för att få vara med på Påls kalas; och nu, i midten af det glada laget, medan toddiarne flitigt anlitades, redogjorde de omständligt för alla sina öden och äfventyr. 
<sec/>
Långt efter sedan Sakarias Amundsson och Petter från Grisholmen jemte de öfrige gubbarne återvändt till skutorna, sutto Elgen och Lasse förtroligt inne hos Pål och Nora i deras lilla sängkammare; och under det Lasse, som gerna hade något att syssla med, i jemn takt trampade vaggan, uppgjordes samfält den plan för kommande vintern att Elgen och Lasse skulle ackordera sig in hos Påls, så att de måtte få bo under ett tak och språka vid samma spis.... 
<sec/>
»Men Pumpen kommer här aldrig!» sade Pål och drog en suck. 
<sec/>
»Han får inte se din lycka, Pål!» tillade Elgen. 
<sec/>
»Nej men», instämde Lasse: »han har väl liksom mången annan sjöman, försvunnit, utan att en får spörja det minsta om honom!» Lasse reste sig »för att titta efter vinden», såsom han sade, men egentligen för att dölja sin rörelse. I det samma blänkte full-månen vänligt in, från fönstret afmålande Noras balsaminer i underliga skuggor på golfvet. 
<sec/>
Minnet af den försvunna vännen gjorde för några ögonblick alla tysta, hvarunder endast ljudet af böljornas gång der ute i sjön lät förnimma sig i den eljest lugna natten. 
