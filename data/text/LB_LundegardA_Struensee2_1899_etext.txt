<title>STRUENSEE</p><title>STRUENSEE</title>
<title_subTitle>EN MÄNNISKOSKILDRING UR HISTORIEN</title_subTitle>
<title>PÅ HÖJDERNA.</p>
<chaptername>PÅ HÖJDERNA</chaptername>

<chaptername></chaptername>

<chapter/>

<chaptername>I.</chaptername>

<chaptername>(Kjöbenhavn. 17 April 1769.)</chaptername>

<sec/>
Det mörknar öfver Sundet. Moln efter moln jagas fram af nyckfulla stormilar från nordost. En hagelskur fräser öfver de hoppande, skumkrönta böljetopparna. Segelfartygen på redden kränga våldsamt och rycka i de dubbla ankartågen. Två fiskarbåtar länsa undan mot land med slitna segel. Skriande flykta måsarna öfver bommen, fladdra som hvitt flarn mellan masterna i hamnen, drifva in öfver Kongl. varfvet på Nyeholm och försvinna bortom Vår Frälsares kyrka. 
<sec/>
Skiltvakten på kastellets norra vall slår kappkragen upp öfver öronen och söker lä bakom en trädstam. Nu hvisslar det och rasslar i de nakna grenarna, stora hagel studsa mot marken, som redan börjat skifta i grönt, och vattnet i den inre vallgrafven skummar mellan de smältande isflaken. 
<sec/>
Inne i citadellet träder en trumslagare fram på den öppna platsen mellan de smutsröda kasernerna och förrådshusen, kastar en blick upp mot kyrkan, en annan mot kommendantsbostället och slår en hvirfvel. Haglen smattra öfver alla tak och öfver borggården, som blir hvit på mindre än en sekund. Stormklockan klämtar till, det hviner i alla knutar och dannebrogen sjunker flaxande ned från sin stång. 
<sec/>
In öfver Österport stormar en annan by, hvirflar rundt om den öde trekanten, som kallas Grönland, rifver upp ett moln af sopor och vräker öfver de små husen vid öfre ändan af Store Kongensgade, bort till Norgesgade och Botaniska trädgården, nedanför Friedrichs sjukhus. Det dånar i luften liksom vid brådskande vingslag af tusentals skrämda fåglar, ett vindkast slår ned öfver Friedrichs-Plads, bryter ut öfver Tömmer-Plads och dör bort med ett klagande hvin i hamnen mellan masternas tackel och tåg. 
<sec/>
Samtidigt har en annan by kastat sig öfver bröstvärnet mellan Nörre- och Österport. Väderkvarnen på vallen snurrar rundt med vingarna i svindlande fart, vindfanorna på Rosenborgs slott vändas blixtsnabbt mot sydväst, och parkens ärevördiga träd böja sina klippta grenkronor. En hvirfvelvind sopar fram genom Gothers-gade till Kongens nye torv, trådar en ringdans längsmed allén förbi Charlottenborg, Komediehuset och Hovedvagten, vindlar ännu ett hvarf öfver rabatterna närmast omkring bronsryttaren i torgets midt, hviner om hörnet till Östergade och söker sig väg genom smågatorna förbi Nikolai kyrka till slottsplatsen. Här möter en hagelby, som strukit öfver Bremerholm, och förenade till en orkan famna de slottets väldiga byggnadskomplex med en kraft, som kommer den trekrönta tornspiran att vackla och de tusen rutorna att skallra. 
<sec/>
Bakom ett af de stora fönstren i första våningen närmast mot söder skymtas ett blekansikte med ett par ögon, som fladdra skyggt mot ovädret. Liten, spenslig och i förtid vissnad står den tjuguårige envåldshärskaren i fönstersmygen – lik en fånge bakom gallret – och fingrar oroligt på bröstet af sin guldbroderade rock. 
<sec/>
Nu smattrar den första hagelskuren mot rutorna. Han lyfter sina händer och begrafver dem i sin pudrade peruk. Hans ögon få ett uttryck liksom af en olidlig kroppslig smärta, den lilla pygméfiguren krymper ihop, vänder sig om och flyktar inåt rummet. 
<sec/>
Warnstedt, kammarpagen, följer sin kunglige herres rörelser med ångest och förvåning. Plötsligt hejdar sig monarken och rätar ut sin lilla figur till en ansträngd kunglighet: 
<sec/>
– Hvad stirrar ni efter? frågar han häftigt. – Tror ni, att jag är rädd? 
<sec/>
Han drager sin värja och kastar den rakt i spegeln på motsatta väggen. Det gyllene fästet träffar i ansiktet på hans egen spegelbild. Glasskärfvorna dansa klingande om hvarandra på golfvet. Kung Kristian står med högburet hufvud, ser sig triumferande omkring och talar förvirradt: 
<sec/>
– Det tog! – Såg ni att det träffade! Midt i planeten slog det! Men han är oskadd! Han är hård ... både mot stål och guld ... 
<sec/>
Två kammartjänare ha skyndat till och betrakta under tystnad förödelsen. Warnstedt böjer sig efter värjan och återlämnar den med en djup bugning åt konungen, som med sin högra hand famlar under västen och ser ut som om han med spänning afvaktade resultatet af en undersökning. 
<sec/>
Då skallra rutorna under en ny hagelskur, och monarkens händer flyga åter upp till hufvudet. Hans ögon få samma plågade och förvirrade uttryck som nyss, han sjunker ihop som ett litet knyte på golfvet och hela hans kropp skakas af nervfrossa. 
<sec/>
– Nerestan! Nerestan! mumlar han sakta. 
<sec/>
Kammarpagen står blek och rådvill, vågar icke röra sig från sin plats och vet icke hvad han skall taga sig till. De sista orden har konungen deklamerat, som en skådespelare på scenen, men efteråt blir hans tal oartikuleradt, tills han plötsligt ser upp med en stickande, vredgad blick. 
<sec/>
– Hör ni icke hvad jag säger? Sänd bud på den kristne hunden! 
<sec/>
– Hvem, Ers Majestät? stammar Warnstedt. 
<sec/>
– Doktorn! Doktorn! 
<sec/>
– Struensee? 
<sec/>
– Oui! je veux le voir et lui parler! Allez, volez, esclave, et m’amenez ... 
<sec/>
Kammarpagen bugar sig djupt och försvinner. De där replikerna måste ha funnits färdiga i monarkens hjärna sedan den tiden, då H. M:t spelade Orosmane i Voltaires tragedi. 
<sec/>
Haglen smattra öfver slottets kopparklädda tak, piskas ned öfver borggården och ridbanan, öfver slottskyrkan, gardesstallen och ridhuset, öfver hofteatern och marmorbron mot Kongl. Palatset vid Kalleboe kanal. 
<sec/>
Bakom ett af de stora fönstren i detta palats – enligt gammal häfd ett slags annex till slottet, med rum för hofvets privilegierade gäster – står en högvuxen och skulderbred kavaljer med djärft buktad näsa och stora, blåa ögon, som blicka lugnt mot hagelskuren genom de grönskiftande små rutorna. Det är hofmedikus Johann Friedrich Struensee. 
<sec/>
Af sina vänner i Altona kallades han »den tystlåtne», därför att han till och med i deras krets oftast satt som en sfinx, rufvande öfver dunkla framtidsplaner. Sådan han nu står där bakom fönstergallret, en smula framåtböjd, med blicken skarp och de fylliga läpparna hårdt slutna, liknar han en vandringsman, som sträfvar framåt mot stormen, drifven af en rent fysisk verksamhetslust, utan tanke på sina krafters begränsning och utan att ana sitt mål. Han rör sig framåt därför att han icke kan vara overksam, luftens motstånd eggar hans fåfänga, och han spänner sin kraft till det yttersta; men den gnistan, han bär inom sig, kan flamma upp till en eld, som förbränner alla ädlare inre organ. 
<sec/>
Tankarna draga i en lugn, bred ström genom hans själ, utveckla sig ur eller vid sidan om hvarandra, liksom hvirflar i rök. Ibland skimrar där fram en glimt af ironi och ibland glimmar en gnista af vrede, men det finns ingenting nervöst eller nyckfullt i rörelsen och allt det mörka tecknar sig mot en bakgrund af ljus och stark själfförtröstan. 
<sec/>
Vintern i detta land har varit lång, men våren måste ju komma. Mer än tre månader har han nu bott här uppe i mörker och köld, och ofta har han under den tiden längtat tillbaka till det lilla huset med utsikten öfver Elbe, till det otvungna umgänget med vännerna, som samlades omkring hans bord i Altona ... Här uppe har han inga vänner. Det kommer sig af den tvetydiga ställning han för ögonblicket intager. 
<sec/>
Under resan genom Europa, vid hofven i London och Paris, hade den danska hofetikettens strama snören lossnat, och lifläkaren var då en själfskrifven deltagare i alla nöjen och festligheter, ehuru han icke hade någon rang, som berättigade honom därtill. Det föll sig endast helt naturligt, ty i kraft af den gunst konungen bevisade honom personligen, umgicks han nästan på jämnlik fot med alla de förnämligaste kavaljererna. Nu däremot har hofetiketten återfått all sin bindande kraft, och här i Kjöbenhavn är till och med en hofmedikus ingenting annat än en yrkesman, aktad i jämnhöjd med barberare och lakejer. Han tillhör den oräkneliga mängden af nollor utanför rangförordningen, han har icke tillträde till hofvets fester och sällskapslifvets nöjen, han saknar alla möjligheter att göra sig personligen gällande; han är bunden till händer och fötter af samma lumpna etikett, som tillåter hans titulerade kollega och företrädare, etatsrådet Joh. Just von Berger att visa sig öfverallt. 
<sec/>
I detta lilla land liksom öfverallt i världen sitta ytligheten och flärden i högsätet, och människorna bli små i sin lumpna äflan. Alla böja sig för den uppstyltade, utklutade och pösande andefattigdomen, och ingen aktar den enkla, gedigna förtjänsten! 
<sec/>
Han gör den reflexionen utan någon som helst vare sig bitterhet eller lidelse; och ett kriterium på dess sanning finner han nära till hands. Af alla Kjöbenhavns läkare har blott en enda mottagit honom själf med uppriktig välvilja, och denne ende är en medikus af ringa reputation: Chr. Joh. Berger utan von, professor i förlossningskonst, med rang främst bland barnmorskorna ... en vetenskapsman af banbrytande betydelse, men som ses öfver axeln af sina samtida därför, att han hör till dem, som sakna både vilja och förmåga att göra sig personligen gällande. 
<sec/>
Struensee skakar sitt hufvud, ogillande. Han älskar och vördar platoniskt den andliga försyntheten, men har ingen lust att själf vandra sin väg fram i dunklet. Han känner sin egen praktiska begåfnings styrka, hans genius pekar utåt, icke inåt. Och han är fast besluten att följa anvisningen. Är allt omkring honom ytlighet och flärd, måste den kloke också räkna med slika faktorer. Ser han längre än andra och vill han i stort uträtta något nyttigt och godt, bör han leda de kortsynte och blinde så, att de omedvetet tjäna hans syften! För att sätta dem i gång, torde det ofta bli nödvändigt att kittla deras lumpna fåfänga eller tända deras lidelser. 
<sec/>
Instinktlikt rätar han ut sig i fönstersmygen, och hans min blir befallande, som om tusendens öden berodde af hans vink. Ringaktad och förbisedd är han ännu i denna stad, många små förödmjukelser har han fått utstå under de senaste månadernas väntan i dunklet, och i stunder af missmod har vägen nästan tyckts honom stängd; men i grunden har hans själftillit aldrig varit rubbad, och aldrig har han på fullt allvar misströstat om framtiden. Förr eller senare finner han alltid ro i den tanken, att hindren måste falla; de svårigheter han hittills haft att öfvervinna i lifvet ha ju endast gifvit honom en kittlande förnimmelse af samlad och brukad kraft. 
<sec/>
Sedda från tinnarna af hans själftillit tyckas honom nu också alla motgångar ömkligt små till sina proportioner. Hvad betyder det väl, till exempel, att några hofmän se honom öfver axeln? Det kommer sig blott af hans för tillfället tvetydiga ställning som obetitlad hofmedikus, någonting midt emellan kavaljer och lakej. När hans stjärna en gång börjar stiga, skola de alla söka hans sällskap lika ifrigt, som de nu ängsligt undvika honom! Också de eleganta damerna, med hvilka han just nu, tyvärr, icke har något umgänge, fast ingen tör kunna säga, att han försummat sina plikter som galant kavaljer gentemot hofkretsens firade skönheter. Men öfverallt ha hans tillnärmelser strandat därför att han står utanför rangförordningen. 
<sec/>
Han småler vid minnet af de många visiter han gjort förgäfves. En vinterdag kom han också till general Gæhlers hus i Stormgaden, blef mottagen och växlade några iskalla repliker med lilla Sophie, som affekterade, att hon glömt sin förflugna nyck. Det var i det hvita kabinettet, där de lackerade möblerna stodo stelt utmed väggarna. Utanför de höga fönstren dalade stora snöflingor, och en glåmig dager föll genom de små rutorna öfver det bonade golfvet, som glänste kallt. Pendeluret på kaminfrisen pickade och pickade, orden blefvo klanglösa och tomma, det hela liknade en dröm, och för att öfvertyga sig om, att han var vaken, började han räkna moucherna i hennes ansikte ... Det var ingen dröm! Den där röda munnen med det höfliga leendet hade han en gång kysst och de där kalla stenkolspärlorna hade då i lidelse gnistrat mot hans blick; hennes armar, som nu lågo sedesamt i skötet, hade en gång slingrats om hans hals, medan barmen böljat under hans smekningar – hela hennes person hade verkligen en gång tillhört honom, det var ingen dröm, ty han kände den liniesköna gestaltens hemliga lyte, som hon dolde med en utsökt toalettkonst – hennes midja var sned ... 
<sec/>
Hur skulle hon icke ha rodnat och bleknat, om han plötsligt hviskat någonting därom i hennes öra! Men han smålog endast stilla, ty sådan hon satt där framför honom var hon i alla händelser förtjusande, och ibland glittrade i hennes ögon en reflex från en kornblixt i hennes blod. Lilla Sophie var sig lik sådan hon alltid varit: nyck fullt sinne och beräknande tanke i evig fejd. I armarna på denna kalkylerande kärleksgudinna skulle hans lidelse aldrig tändas på nytt! Dock önskade han, att hon en gång, när han nått upp på höjderna, måtte erinra sig hvad som varit, och inbjuda honom till en fest för de gemensamma minnena. Han såg sig själf, artigt småleende, böja sig fram och hviska i hennes öra: att han glömt hennes hemlighet, och att hon för honom hädanefter alltid skulle förbli en skönhetens gudinna, en Venusbild i marmor, med en midja utan vank och lyte ... 
<sec/>
Ännu piska haglen mot rutorna, molnen jaga hvarandra öfver himmeln, en stor blåsvart trasa sveper öfver slottstornet och drifver, söndersliten, bort öfver Amagerlandet. 
<sec/>
Struensee rynkar ögonbrynen. En allvarstanke kastar sin skugga öfver hans sinnesstämning, hans min blir otålig och blicken fördunklas. Hans verksamhetslystna ande lider af den sysslolöshet, omständigheterna påtvingat honom. För hans inbillning hägra redan mångahanda fruktbärande idéer, som han borde förverkliga, och mångahanda lyckobringande förändringar, som han känner sig kallad att åvägabringa. Ännu föresväfvar honom allt detta blott i dunkla och abstrakta bilder, som fördomar att utrota, orättvisor att afskaffa, okunnighet att skingra. Hans verksamhetsbegär, som för närvarande icke finner afledning i någon praktisk sträfvan, tynger hans själ som en mara och alstrar fantastiska drömmar. Gent emot denna småvuxna nation, som han i grunden ringaktar, känner han sig som en beskyddare, därför att han själf är barn af ett större folk och af en rikare kultur. Han älskar icke det främmande landet, men han hyser ett allmänt mänskligt deltagande för dess bebyggare, och han förnimmer ett oemotståndligt begär att göra dem delaktiga af den moderna kulturens välsignelser. Hvad allt skulle han icke kunna uträtta här, om han hade makt! 
<sec/>
Och makten är honom så nära! Hans inflytande öfver monarken är i ständigt tilltagande, aldrig står han ansikte mot ansikte med majestätet utan att förnimma sin starkare andes makt öfver den svagare. Men kungens vilja är slapp och intrycken utplånas alltför fort. Gällde det att genomdrifva någonting af vikt eller att arbeta för en bestämd plan, behöfde han alltid vara i envåldshärskarens närhet. 
<sec/>
För närvarande har han icke ens obehindradt tillträde till konungens person. Etiketten och rangförordningen stänga hans väg. Endast när han kallas i egenskap af läkare får han sätta sin fot i de kungliga gemaken – –  
<sec/>
Haglen piska nu icke längre mot rutorna. Det har ljusnat i luften och en blå flik skiner fram bakom Nikolaikyrkans spetsiga torn. Struensees blickar vändas mot slottet. 
<sec/>
Så högt som en konung står öfver allt folket, reser sig Sophie-Magdalenes stolta och praktfulla Kristiansborg öfver alla stadens hus. Detta är maktens symbol och brännpunkt, där ligger målet och dit går hans väg! 
<sec/>
Öfver marmorbron kommer just nu en löpare med konungens befallning till hofmedikus Struensee att ofördröjligen inställa sig på slottet. 
<sec/>
I mezzaninen strax nedanför trappan till konungens privata våning, väntar Warnstedt som nu öfvervunnit sin förskräckelse. Struensee hälsar hjärtligt och förtroligt. 
<sec/>
– Hur mår majestätet? 
<sec/>
– Gud vet, hur det står till – svarar kammarpagen med en axelryckning. – Jag har varit formligen altererad. Jag är glad att ni är här. Ni har alltid ett lugnande inflytande på kungen, och jag själf känner större trygghet i er närvaro. 
<sec/>
Hans ögon ha det uttryck af frimodighet och beundran, hvarmed en pojke ser upp till en äldre vän, till hvilken han hyser ett obegränsadt förtroende. Han är icke något snille, den gode kammarpagen, men han är slug och lider icke af öfverdrifven själftillit. Eftersom han alltid är i monarkens närhet, lämpar han sig till språkrör för andras tankar, ty han har aldrig några egna att föra fram. I likhet med alla andra pager, lefver han i hoppet att en gång bli konungens gunstling, men tror sig visst icke om att intrigera på egen hand utan mottager tacksamt alla goda råd, hvilket han hittills icke haft anledning att ångra. 
<sec/>
Medan de vandra uppför trapporna aflämnar han sin rapport om dagens tilldragelser och beskrifver konungens tillstånd. Struensee svarar med några reflexioner, som otvetydligt ådagalägga olämpligheten af, att konungens läkare saknar rang och bor utom slottet. 
<sec/>
– Har ni aldrig talat med kungen därom? 
<sec/>
– Nej. Men om ni anser det lämpligt skall jag vid första tillfälle bringa saken å bane. 
<sec/>
– Jag vore er mycket förbunden. Jag behöfver till en början en etatsrådstitel för att kunna röra mig fritt. Den gunsten vore det väl icke så svårt att utverka? 
<sec/>
– Nej – säger Warnstedt fundersamt – men Bernstorff skall säkert göra många invändningar – anmärka, att ni som hofmedikus endast varit i tjänst några få månader – och att andra fått vänta tiotal år på en sådan utmärkelse. – Kungen kan naturligtvis drifva sin vilja igenom, men trakasserier och förtretligheter väcka ju alltid H. M:ts höga misshag – och ni vet, att detta misshag till sist alltid drabbar den, som blifvit föremål för ett slikt nådevedermäle. 
<sec/>
Struensee har lyssnat uppmärksamt och nickar nu eftersinnande: 
<sec/>
– Jag tror nästan, att ni har rätt, min käre vän ... Det är kanske bäst, att jag själf, vid lämpligt tillfälle framställer saken för kungen. 
<sec/>
Nu glittrar det till i Warnstedts ögon, och ett tjufpojksleende lägrar sig omkring hans röda mun. 
<sec/>
– Om jag, för omväxlings skull, finge ge er ett råd? Låt mig i stället utverka af kungen befallning till er att närvara vid en cour! Jag tror det skulle bereda H. M:t mycket nöje och hemlig skadeglädje, om han på så vis finge tillfälle att ge en spark åt etiketten. – –  
<sec/>
Inne i sitt innersta gemak vandrar kung Kristian oroligt af och an, då dörrarna slås upp af kammarpagen, som anmäler hofmedikus Struensee. I det ögonblick, han inträder, har det lilla majestätet intagit en imposant attityd midt på golfvet med det brådgamla pojkhufvudet tillbakalutadt och tätting-bröstet utspändt. Han håller vänstra handen på värjfästet och den högra i sidan. Hans uppsyn är vredgad, och han deklamerar: 
<sec/>
– Que ces moments, grand Dieu, sont lents pour ma fureur! Eh bien! que t’a-t-on dit? 
<sec/>
– Ers majestät har låtit kalla mig. Ers majestät befinner sig icke väl? 
<sec/>
Struensee har stannat innanför dörren, afvaktande majestätets befallning att träda närmare; men kungen, som redan tröttnat på sin pose, vänder sig om på klacken och fortsätter sin rastlösa vandring, medan hans nervösa upphetsning tager sig uttryck i osammanhängande ord och häftiga åtbörder: 
<sec/>
– Hundar! Otacksamma kräk, som slicka min hand och vifta svans – när hvita knogar knacka på fönstren äro alla bortblåsta! Men jag behöfver ingen – du död hvar är din udd, sa’ Schönbeyder! Platt mot mitt bröst – jag börjar bli hård. Jag är en konung inför allt folket och glänste vid de främmande hofven, där Peter den store blef endast beundrad, men jag vardt dyrkad, jag! 
<sec/>
Han stannar framför lifläkaren och räcker fram sin hand med en högdragen gest: 
<sec/>
– Se där! Jag vet, att ni vill känna min puls. Var så god. Det bultar och bultar i mitt hufvud, och när hagelskuren kom, kändes det som om tusen silfvernålar dansat med ögonen nedåt på min hjässa. Gör mig frisk, doktor! Jag vill icke vara så här ... det hvirflar i min hjärna, och jag blir visst aldrig annat än en liten, liten man ... 
<sec/>
Struensee håller kungens hand i sin och hans ögon hvila med ett uttryck af djupaste deltagande på detta i förtid vissnade ansikte, där öfverspänningen just nu slår öfver i dödlig trötthet. Blicken slocknar och dragen slappas, de spensliga benen vilja icke längre bära hans tättingkropp; den sjunker samman och skulle ha fallit, om icke lifläkaren mottagit honom i sina armar. 
<sec/>
– Tack! Tack! hviskar han matt. – Hu! Jag fryser. Men det känns lugnare nu. Ni skall stanna hos mig – jag vill ha er hos mig, när natten kommer – – –  
<sec/>
Kallsvetten pärlar på hans panna under den hvita peruken och tänderna klappra i hans mun. 
<sec/>
– Behagar Ers Majestät gå till sängs? 
<sec/>
– Nej, nej! 
<sec/>
Struensee ser honom lugnt in i ögonen och säger stilla: 
<sec/>
– Ers M:t skall gå till sängs! 
<sec/>
Så lyfter han monarken som ett barn och bär honom in i sofgemaket. Den lilla kroppen hvilar viljelöst i hans armar. 
<sec/>
– Ni får icke lämna mig! hviskar han blott. – Jag vill att ni sitter hos mig och håller min hand! – 
<sec/>
Nervkrisen är öfver, kungen har somnat, och Struensee smyger på tå bort till fönstret. Tankarna hvirfla häftigt i hans hufvud, och pannan bränner het. Aldrig har han känt sin makt öfver envåldshärskaren starkare än i dag. 
<sec/>
Ingen utan han förstår detta misshandlade nervsystems hemligheter, och ingen kan som han lugna det med en strykning af sin hand. I detta ögonblick drager det genom hans själ en kittlande förnimmelse af, hur oumbärlig han är för konungen, och hans hjärta klappar hårdt af förväntningar för framtiden. 
<sec/>
Där nere ligger staden: ett virrvarr af tegeltak och gaflar, gator och gränder, öppna platser och trädgårdar. Här och hvar pekar en kyrka mot himmeln, och vid dess fot ruttna de döda, två alnar under jorden, midt ibland de lefvande. På gatorna mellan rännsten och vägg har hvar borgersman sin privata sophög, där afskräden och smuts stinka mot fotgängaren, som försiktigt balanserar sig fram på de flata stenarna i midten af den knottriga stensättningen. 
<sec/>
Detta är Danmarks hufvudstad! En by i jämförelse med London och Paris. En pesthåla där mordängeln går ohejdad fram och skördar sina offer i bländande lyx och smutsig fattigdom ... En gång, när han tändt ljus i detta lilla land och skänkt frihet åt detta folk af småvuxna slafvar, skall han också lägga sin hand skyddande öfver denna stad, där han ännu är en främling. 
<sec/>
Borta i väster går solen ned bakom kronorna i parken omkring Friedrichsbergs slott; dess sista röda strålar flyga öfver vallgrafven, tända eld i de nakna träden på Vestervold, glida öfver Rosenborgs eleganta profil, hoppa från Trinitatis kyrkas kakelugnsrunda torn till den gyllene tuppen på Petri kyrka, lysa upp universitetshusets kupol och Vår-Frukyrkans trekrönta spira. Det kungliga slottets hundra fönster mot väster glimma som om elden vore lös, och börstornets spetsvridna drakstjärtar förgyllas. En slocknande glimt klättrar uppför spiraltrappan utanpå tornet till Vår Frälsares kyrka och kysser Kristusbilden, som står mörk mot luften. 
<chapter/>

<chaptername>II.</chaptername>

<chaptername>(12 Maj.)</chaptername>

<sec/>
På Kristiansborgs slott är stor mottagning för ståndspersoner af alla rangklasserna. De höga, rikt förgyllda gemaken i den första våningen fyllas efterhand af festklädda damer och kavaljerer, som taga plats på taburetterna utmed väggarna eller röra sig trippande om hvarandra på de bonade golfven. Kavaljererna buga sig med händerna på hjärtat till höger och vänster, eller hylla den kvinnliga skönheten med lekande fingerkyssar, som likt fjärilar korsa hvarandras banor. Damerna svara med koketta reverenser af skälmsk gratie, ögon glittra i skiftande uttryck, röda läppar öppna sig som bristande knoppar och leenden slå ut i blom. Ett dämpadt sorlande fyller luften. 
<sec/>
Alla tyckas känna hvarandra och ha idel behagligheter att säga hvarandra. Blott en enda kavaljer synes främmande i detta sällskap. Icke som skulle hans min eller hållning förråda någon osäkerhet; tvärtom, han ser sig omkring lugnt och uppmärksamt, som om han vore hemma hos sig själf. Han dräkt är också af oklanderlig elegans. Men han tycks icke vara personligen bekant med flertalet af de närvarande. Ingen talar till honom, och han talar till ingen. Där är ett tomt rum närmast omkring honom, och han tycks vara föremål för en icke alldeles smickrande uppmärksamhet. 
<sec/>
– Hvem är den där personen? frågar grefvinnan Reventlow i det hon vinkar till sig grefve Fritz Moltke, öfverhofmarskalken, som just passerar. 
<sec/>
– Det är H. M:t Konungens nye hofmedikus, en monsieur Struensee. 
<sec/>
– En hofmedikus – här! Det är mer än djärft! 
<sec/>
Och hon ser på öfverhofmarskalken med ett par ögon, som kräfva hans ingripande till försvar för den kränkta etiketten. Men han bugar sig endast med en axelryckning och försvinner. 
<sec/>
Inom henne sjuder det hetsiga Rabenska blodet. Hon kan rangförordningen på sina fem fingrar, och hon känner denna obetitlade persons närvaro nästan som en personlig förolämpning. Snart kommer väl konungens barberare också att visa sig i hofvets salar, klädd som kavaljer. Hon ser i inbillningen Burkas med pariservärja. Nej, detta går för långt! 
<sec/>
Gemålen är, gudi lof, i närheten, och hon hviskar ifrigt i hans öra. Hans bitvargsfysionomi blir grymmare i sitt uttryck, och till sist sätter han sig i rörelse, styr rakt på sitt mål, stannar framför medikastern och fixerar honom skarpt. 
<sec/>
Struensee bugar sig höfviskt. Han känner alltför väl denne potentat, som han till och med uppvaktat en gång på den tiden, då han sökte gynnare för att uppnå sin anställning hos konungen. 
<sec/>
– Hvad gör han här? 
<sec/>
– Detsamma som Ers Excellens! – Lifläkarens ögon möta frimodigt och lugnt grefvens vredgade bulldoggsblick. 
<sec/>
Detlev Reventlow är van vid att verka skräckinjagande och kan icke fatta, hvarför hans bisterhet nu gör så ringa intryck. Han måtte väl vara i sin fulla rätt att vaka öfver ordningen vid hofvet. Alltså fortsätter han i samma brutala ton: 
<sec/>
– Har han en rang, som berättigar honom att visa sig här? Hvasa? 
<sec/>
Men Struensee småler frankt och svarar med utsökt förbindlighet: 
<sec/>
– Jag är här som följd af H. M. konungens befallning. Jag förmodar att det är tillräckligt. 
<sec/>
– Så-å? 
<sec/>
Därtill är verkligen ingenting att säga, och den bredbringade bitvargen kan endast tillkännagifva sitt missnöje genom en grymtning, i det han med förkrossande värdighet vänder sig bort från myggan, som han behagat hedra med en oförtjänt uppmärksamhet. 
<sec/>
Det är icke första gången denne medikaster väckt hans eget och hans gemåls misshag. Senast i morgse mötte de honom till häst, då de kommo åkande genom alléen utanför Vesterport – och han satt där så fast i sadeln, som skulle han aldrig kunna skiljas från gångarens rygg. – Du borde skaffa kungen den där individen från halsen, Detlev! sade Margarethe. 
<sec/>
Hm! Den tiden är förbi, då Detlev Reventlow var envåldshärskarens envåldshärskare! Han tänker med vemod på de sköna fack, han en gång lät anskaffa för att däri förvara alla statshandlingar af vikt. De kommo aldrig till användning, hans docka tog själf hand om papperen, icke för att läsa dem, men för att lämna dem åt andra. Sedan dess har den gamle mentorn haft en obehaglig förnimmelse af alltings föränderlighet. Han hade ju under hela fjorton dagar varit afskedad i onåd från alla sina ämbeten, därför att han råkat stöta sig med den mäktige ryske ambassadören. Då han, tack vare Schimmelmann, åter kom till makten, lofvade han sig själf, att för framtiden iakttaga större försiktighet. 
<sec/>
Hans uppsyn är allt annat än bister, då han åter närmar sig sin gemål för att aflämna rapport om sin misslyckade mission. Han vet, att hårda ord vänta honom, ty Margarethe är icke att leka med, det känner han af många föregående erfarenheter. 
<sec/>
Men nu blir det plötsligt rörelse i salen, sorlet dämpas till hviskningar: Kungen! Kungen kommer! och allas ögon riktas mot en enda punkt. 
<sec/>
Kristian VII visar sig i salen, följd af geheimekonferensrådet Lühe, den unge grefve Holck, general Gæhler och kammarpagen Warnstedt. Han går med raska, lifliga steg, men lifligheten förefaller icke naturlig. Framför allt tyckes den takt, hvari fötterna trippa, oförenlig med det trötta, slappa gammalmans-uttrycket i hans ansikte. 
<sec/>
Som säf när en vindkåre sveper fram längs med stranden, så böja sig de pudrade perukerna, där konungen går fram, och det rasslar sakta af sidenkjolar, som snudda mot hvarandra vid damernas djupa reverenser. Alla ögon få samma uttryck af underdånig vördnad och nådehunger, de unga, sköna damernas såväl som de gamla högborna gubbarnas, ty detta är envåldsmakten af Guds nåde, och hvar trogen undersåte är redo att gifva öfverheten hvad öfverheten tillkommer: kavaljererna sitt lif och damerna sin dygd ... dock nej, där intet är att taga, har till och med kejsaren förlorat sin rätt! 
<sec/>
Slika tankar susa genom Struensees själ, medan han på afstånd betraktar scenen. Nu stannar kungen och växlar några ord med en dam, som genom en personligare hållning och ett friare väsen fördelaktigt skiljer sig från de andra. Hon står vid sidan om grefvinnan Anton Moltke, och det finns syskontycke mellan de två, men hennes växt är spensligare och hennes ansiktes uttryck mera själfullt. Hon tyckes vara blond under pudret och hennes ögon äro strålande blå. 
<sec/>
Innan konungen går vidare, vänder han sig om och ser ut öfver salen. Allas blickar följa monarkens, och alla se med förvåning det underliga småleende, som leker omkring hans bleka läppar, då han vinkar sin hofmedikus fram och befaller honom att sluta sig till sviten. Grefvinnan Reventlow stirrar häpen på denne medikaster utan rang, där han går fram med en min så trygg, som trampade han sina egna golf. Han har till och med djärfhet nog att intränga i det inre gemaket, där drottningen tronar i en krets af hofvets kvinnliga dignitärer och landets förnämligaste damer, bland hvilka hon själf egentligen borde ha tagit plats. Nu kan det just vara detsamma. 
<sec/>
Hon fattar sin makes arm och går bort, full af kränkt värdighet och dystra aningar om kommande olyckor. 
<sec/>
– Men han måtte väl åtminstone vara etatsråd! utbrister hon i olycksbådande ton, vänd till sin gemål. 
<sec/>
– Ja, kära vän! svarar Detlev, ängslig i sitt bemödande att dämpa hennes vrede. – Javisst! Han måste vara etatsråd – utan tvifvel. 
<sec/>
Och hviskningen går vidare: 
<sec/>
– Han är etatsråd! Lifläkaren Struensee har blifvit utnämnd till etatsråd. 
<sec/>
Inne i det inre gemaket hälsar konungen sin drottning med öfverdrifna ceremonier utan värme eller hjärtlighet. Hans ansikte behåller sitt ointresserade uttryck, med ett stänk af stelnad ironi omkring munnen. De höfviska attityderna göra därför intryck af hån, och drottningens kinder bli högröda. 
<sec/>
Kavaljererna i konungens följe buga sig samtidigt, men endast general Gæhlers hälsning värdigas Hennes majestät besvara. – 
<sec/>
För första gången sedan han kom till Kjöbenhavn står Struensee ansikte mot ansikte med sin drottning. 
<sec/>
Hon är icke längre den ljusa jungfrun med den fylligt mjuka flickfiguren, det stackars femtonårs barn han såg i Altona, och som han då drömde om att beskydda. Hon liknar icke längre en vårmorgon af slumrande skönhetsmöjligheter; hon är en kvinna på sjutton år med nästan öfvermogna behag och en gryende embonpoint. Också ansiktet har blifvit rundare i sin kontur och draget omkring munnen med de svällande röda läpparna är gröfre. Ögonen tyckas trötta af längtan och hela uttrycket vittnar obehärskadt om en äktenskaplig misère, full af erfarenheter, som förbittrat hennes blod och knappast förfinat hennes tanke- eller känslolif. – Hon är en kvinna, hvars yppiga skönhet otvifvelaktigt skulle ha tändt mången mans lidelse, om hon icke i sin egenskap af drottning stått för högt för hans åtrå; men hennes fägring är icke af den art, som lockar en kavaljer till svärmeri och månskensdrömmar! – –  
<sec/>
Om aftonen är där fransk komedi på hofteatern. Konungen och drottningen och de båda änkedrottningarna bevista spektaklet, och publiken utgöres i öfrigt af hofstaterna jämte damer och kavaljerer af de högsta rangklasserna. Konungens lifläkare visar sig också här. 
<sec/>
Han står i en vårdslös ställning i närheten af den kungliga logen och lyssnar med ett förströdt småleende till Warnstedts tal, alltmedan han låter sina blickar mönstrande glida öfver salen. 
<sec/>
– Jag försäkrar er, min käre vän – hviskar kammarpagen ifrigt – att detta lilla tjufpojkstreck mot etiketten har försatt kungen i briljant humör! Han njuter formligen af den förvåning och förbittring, han framkallat genom att befalla er trotsa rangförordningen. Man talar också icke om annat i dag, än detta oerhörda majestätsbrott; man menar, att ni antingen måste vara tokig eller också etatsråd. De flesta luta åt det senare antagandet, och ni får vara beredd på att man hädanefter kommer att hedra er med titeln – –  
<sec/>
– Jag får väl försöka finna mig i mitt öde! Men säg mig – hvem är den ljusa damen där – i samma loge som änkedrottning Julianes öfverhofmästare, vid sidan om grefvinnan? Jag såg kungen tala med henne vid couren i dag. 
<sec/>
Warnstedt, som med sina blickar följt riktningen af hans, nickar förstående: 
<sec/>
– Åhå! Har ni nu åter era falkar ute på jakt! Den sporten är eljes ett kungligt prerogativ, och den dufvan har kungen fåfängt jagat! 
<sec/>
– Jag beundrar er kvickhet, men skulle sätta mera värde på, om ni helt enkelt nämnde mig damens namn! 
<sec/>
– Som ni vill! Tillåt mig alltså föreställa er för geheimerådinnan Birgitte Sophie Gabel eller de Gabel, som en galant kavaljer helst bör kalla henne, ty det finnes en ofrälse jungfru med samma namn bland drottningens kammarsnärtor. 
<sec/>
– Jag tackar för upplysningen! Och denna fru de Gabel är förmodligen en yngre syster till grefvinnan Anton Moltke? 
<sec/>
– Förmodligen! I alla händelser äro de båda födda Rosenkrantz, och jag vill helst tro, att friherre Holger till Rosenlund är deras dagars upphof. 
<sec/>
– Och gemålen? Monsieur de Gabel? 
<sec/>
Warnstedt småler förstående: 
<sec/>
– Tillåt mig att komplimentera! Ni är en klok jägare! Låt oss alltså till en början tala om gemålen! Ni ser honom för öfrigt alldeles bakom henne – ett bredt bröst och ett stort hufvud med grofva drag. Det är deputeraden i sjöstatens generalkrigskommissariat, nyutnämnda geheimerådet Chr. Carl de Gabel, f. d. hofmästare hos prinsessan af Ostfriesland och senare hos prinsessan Louise, tills hon blef gift med prins Karl af Hessen – som dessförinnan var den lilla fru Birgits svurne riddare! 
<sec/>
– Verkligen? – Uttrycket i Struensees ögon förtydligar meningen; men Warnstedt skakar sitt hufvud: 
<sec/>
– Nej, nej! Det märkes alltför väl, att ni icke känner till hofkrönikan. Fru Gabel räknas för en af de tre dygdiga damerna i Kjöbenhavn! De andra två äro: drottningen och fru Lühe – 
<sec/>
– Mycket förbunden, men låt oss tala om den förstnämnda. Kan ni lämna mig några ytterligare bidrag till hennes historia? 
<sec/>
– Ingenting är lättare! Det är en mycket vanlig historia. Hon blef gift när hon var femton år – och gemålen ser ni. Han är tjugutvå år äldre än hon, och hon borde egentligen kalla honom onkel, ty han är kusin med hennes far; hans första hustru hade dött i barnsäng några månader innan han firade sitt biläger på nytt – – ni vet, att döden brukar fara fram en smula ovarsamt bland sådana små femtonårsbrudar. Lilla fru Gabel har undgått sitt öde i mer än sju år; men så har hon också aldrig födt några barn åt sin gemål. 
<sec/>
– Och icke heller åt någon annan? 
<sec/>
– Jag har ju sagt er, att hon är en så kallad ärbar kvinna, troligen öfverspänd, ty hon sysslar med läsning och har aktning för män med intellektuell anläggning. Ni har hört talas om Reverdil, kungens f. d. lärare och senare favorit, som störtades genom Holcks och Stövlett-Katrines intriger? En anderik man, som hon hedrade med sin vänskap. Likaledes grefve Ferdinand Ahlefeldt, kammarherren. Båda voro bleka af trånad efter någonting mera, som hon aldrig gaf dem, och fingo trösta hvarandra, sedan hon i sitt hjärtas godhet gjort dem till vänner. Många andra af hofvets kavaljerer ha försökt galanta tillnärmelser, men med dem har hon gjort processen kort. Också anses hon högmodig. Kanske beror hennes så kallade ärbarhet mest därpå, att hon en gång kastat sina blickar mycket högt – –  
<sec/>
– Ni nämnde prins Karl af Hessen? 
<sec/>
– Ja. Prins Karl såg för djupt in i hennes svårmodiga ögon på den tiden, då han var en lättsinnig generalmajor och krigsminister på tjugutvå år, och det sägs, att hon icke förblifvit likgiltig för hans trägna uppvaktningar. – Men det fanns vissa, som hade fördel af att blåsa på hans ärelystnad. Han var kungens köttslige kusin och gunstling; genom honom skulle sedan allting kunna nås! Man föreslog honom ett giftermål med kungens älsklingssyster. – Den tanken föll i god jord, ambitionen började hetta i blodet – det var sommar, galanteri låg i luften, och prinsessan var blid under ögonen. De båda lyftes bekvämt och buros mjukt af osynliga händer, tills intrigen slutade med ett bröllop i Augusti. 
<sec/>
– Och fru Gabel simmade i tårar? 
<sec/>
– De, som känna henne närmare, säga, att saken gick henne djupt till sinnes, men hon visade ingenting. Hon stannade vid hofvet, där hon alltid hört till de mest bemärkta af damerna, deltog i intrigerna med ifvern hos en spelare, som en gång förlorat på ett kort allt hvad han ägde och sedan ideligen söker revanche med småsummor, lånade af andra; var afundad af många och beklagad af ingen. När kungen fick i sitt hufvud att uppföra Zaire, gaf han titelrolen åt henne och spelade själf Orosmane – då hviskades det i alla hörn af det gamla Kristiansborg, att H. M:t i nåder gjort henne till föremål för en galant nyck – – Det började med, att han ofta besökte henne, men han tycks ha gjort sin cour på ett mindre kavaljersmässigt sätt, ty det lär ha slutat med en mycket kännbar tillrättavisning åt envåldshärskaren, sedan han i hennes eget hem bemött henne, som om han befunnit sig i ett af jungfrukontoren på Gammel Mönt. – Efter den betan drog hon sig tillbaka från hofvet. Hennes hälsa blef vacklande, ty hon lär lida af mycket hjärta, och hon behöfde lång tid för att återhämta sina krafter. Hon lefde i en styrkande ro hos sin familj på Rosenlund i Jylland – och först nu i vinter har hon uppenbarat sig vid hofvet. – Kan jag stå till tjänst med några ytterligare upplysningar? 
<sec/>
Under hela den tid, Warnstedt, med märkbar själfbelåtenhet, excellerat som undervisare i det enda ämne, han verkligen behärskar, ha Struensees blickar icke vikit från den unga damen med de vemodiga blåa ögonen, som spegla en ömtålig och brådmogen själ. Hennes ansikte är eljes lifligt, ögonbrynen höjas och sänkas nervöst, liksom vingar i flykt, och leendet omkring den känsliga munnen skiftar ständigt – –  
<sec/>
– Hvad tänker ni på, käre vän! hviskar Warnstedt gäckande. – Den oförställda beundran, hvarmed ni fixerar en viss dam, har redan väckt uppmärksamhet! Jag fruktar att bli komprometterad och anser klokast att retirera. För öfrigt börjar spektaklet strax. 
<sec/>
Han gör min af att draga sig tillbaka, men Struensee håller honom kvar: 
<sec/>
– Ni får icke gå, innan ni gett mig ett råd. Jag önskar göra den nämnda damens bekantskap. Hur skall det ske? 
<sec/>
– Det är alltså ingenting mindre än Coup de foudre! – Warnstedt småler ironiskt. – Vänta! Jag har en idé. Då ni just nyss blifvit ett slags illegitimt etatsråd och på sätt och vis hör till hofkretsen, bör ni också uppvakta änkedrottning Julianes öfverhofmästare. Lämna det öfriga åt grefvinnan Moltke och Försynen! Au revoir! Glöm icke, att ni är befalld till kungen efter spektaklets slut! 
<chapter/>

<chaptername>III.</chaptername>

<chaptername>(15 Maj.)</chaptername>

<sec/>
Nu ligger vinterns mörker och köld fjärran, i dag är det den första varma vårdagen. Lifläkaren Struensee kommer i sakta mak ridande öfver Vesterbro, käck i sadeln, med värdighet i sin hållning, följd på vördnadsfullt afstånd af en lakej i livré. Hästarnas mundering förråder, att de tillhöra det kungliga stallet. 
<sec/>
Utanför Vesterport mötas två alléer, af hvilka den ena drager sig mot sydväst, närmare Kalleboestrand, till Söndermarken, den andra rakt västerut förbi den lilla S:t Jörgensdammen till Friedrichsbergs kapell och slott. Tillsammans inrama de med dubbla trädkronor en trekantig äng, som sträcker sig ända fram till slottsparken. 
<sec/>
Struensee slår in på vägen till höger och rider långsamt fram under de ljusgröna almkronorna. Det har regnat i natt, och hästen slinter ibland på den fuktiga marken, men solen har redan länge varit uppe, himmeln är molnfritt klar, och luften ljum, doftande af hafstång, jäsande mylla och knoppar, som slå ut. I trädgårdstäpporna rundtom de små husen vid vägkanten stå körsbärsträden i blom, och till vänster ligger ängen ljusgrön, glänsande af sol. 
<sec/>
Genom diket porlar vattnet klart och rent öfver en grund bädd af sand och kiselstenar; och midt i strömmen står en ljusbrun hund, plaskande med tassarna. Tungan hänger rosenröd och darrande ut ur gapet, då och då böjer han hufvudet och dricker, höjer det sedan åter och ser på ryttaren. Vattnet droppar glindrande ur hans gap, svansen viftar, och öfver hans ljusbruna fysionomi hvilar ett njutningsfullt leende, medan han gång på gång lyfter tassarna ur vattnet och vaggar af och an med kroppen. 
<sec/>
Det är någonting smittande i denna uppsyn af innerlig belåtenhet, och Struensee nickar sympatiserande i det han rider förbi. Han ser sig omkring efter ett kungligt ekipage och funderar på att lyfta på hatten, ty denna hund står främst i rang af alla Danmarks hundar; det är konungens fyrbente favorit, Gourmand. Också han har då flytt från hofvets salar ut i naturen för att få tumla sig i frihet denna härliga vårdag! 
<sec/>
Struensee kittlar sin häst med sporren, och nu bär det i galopp fram genom allén. Det är en lyckodag i dag. I sin brefväska har han två små biljetter, som kommit honom till handa på morgonen. Den ena är från lilla Sophie och innehåller blott en inbjudan till soiré hos general och fru von Gæhler. Den andra, som icke är undertecknad, och som är skrifven med förvänd stil, stämmer honom till möte i Friedrichsbergs slottsträdgård. Brefskrifverskan – ty det är naturligtvis en dam – har ett meddelande att göra honom. 
<sec/>
Ett meddelande! Han småler. Under de två dagar, som förflutit sedan konungen på ett så uppseendeväckande sätt visat honom sin gunst inför hela hofvet, har han varit föremål för en smickrande uppmärksamhet. Man börjar misstänka, att han är en man af inflytande, och man bemödar sig att vinna hans vänskap. Det skulle icke förvåna honom, om det nu också fallit en ung dam in att i god tid försäkra sig om den nye gunstlingens hjärta! Hofvets skönheter äro icke blyga, när det gäller intriger, och ingen gnista tänder lättare deras sinnen, än föreställningen om makt – – Han kunde ha önskat ett något mindre skarpt ljus öfver detta första möte, något mera af hemlighetsfull skymning och försiktighet – –  men det finns skugga under parkens kronor och trädgården har boskéer, som hägna förtroligheten! 
<sec/>
Utanför grindarna stiger han af hästen, lämnar tyglarna åt ridknekten och går till fots genom slottsträdgårdens snirklade gångar, längsmed klippta buxbomshäckar, förbi snäckformade rabatter med gula vårblommor, kommer in i skuggan af ett träd, hvars nylöfvade krona höjer sig som en ljusgrön pyramid mot den blåa himmeln, stannar ett ögonblick, lyfter hatten af sitt hufvud och torkar pannan med en fin silkesduk; vandrar sedan vidare ut i solskenet. 
<sec/>
Han ser icke fullt så ståtlig ut till fots som till häst. Han är alltför tungt byggd, benen äro visserligen väl formade, men fetman gör hans gång besvärad. Den lätta pariservärjan, som hoppar vid hans steg, passar icke hans massiva personlighet. 
<sec/>
På terrassen utanför slottet promenerar en dam, klädd i schäferhatt och veckadt tyll, med en kjol af voluminösa proportioner. I handen håller hon en parasoll, som döljer hennes ansikte, medan hon med vaggande höfter rör sig af och an. – Då hon ser sig iakttagen, viker hon af nedåt trädgården, trippar sakta längsmed gången, som slingrar sirligt framåt mot parken, och försvinner plötsligt i en ljusgrön berså. 
<sec/>
Struensee följer långsamt efter, redan från början full af beundran för hennes rörelsers rytm och den mjuka midjans behag; allt detta väcker inom honom en dunkel erinring; han ökar stegen, och hans hjärta börjar slå fortare. Men då han träder in genom öppningen till bersån, skiftar han färg, och hans uppsyn förråder, att sammanträffandet icke är oblandadt angenämt. Därinne i skuggan står han plötsligt ansikte mot ansikte med Elisabeth Eyben. 
<sec/>
– Hvilken öfverraskning! säger han med någon själfironi medan han hälsar höfviskt. – Att möta drottningens första hofdam här! Och vid en så tidig timme! 
<sec/>
– Ja, icke sant? – Hon anslår samma lekande ton, men det glänser stål i hennes blick. – Ni hade väntat er bättre lycka! 
<sec/>
– För ingen del! En bättre lycka har jag aldrig kunnat drömma om! 
<sec/>
– Tack! Era ord äro galanta, men ni har ännu icke lärt era ögon att ljuga. 
<sec/>
Där ligger tvungen kallsinnighet i hennes ton. Detta sårar honom, och rösten får en skarpare klang, när han genmäler: 
<sec/>
– Det gör mig ondt, att jag icke kan öfvertyga er, men jag inser, att jag i mimisk förmåga icke kan täfla med en komediant af facket – som t. ex. La Tour – –  
<sec/>
Hon blir märkbart blek vid denna oförblommerade anspelning, och hennes blickar äro stela, liksom af en olidlig smärta, men hon småler: 
<sec/>
– Det var aldrig min mening att sätta er förmåga i den vägen på prof; men jag måste erkänna, att jag skrifvit den biljett som lockat er hit. Jag har verkligen ett meddelande att göra er. 
<sec/>
Han bugar sig förbindligt. 
<sec/>
– Jag är idel öra och hjärta! 
<sec/>
– Ni är fortfarande alltför galant! svarar hon med en axelryckning. – Men jag vill icke täfla med er i konsten att välja granna ord. Tillåt mig därför att strax kasta masken och säga er mitt ärende. Det är en vän – –  
<sec/>
– Öfverhofmarskalken? 
<sec/>
– Hur vet ni det? 
<sec/>
– Jag gissar bara. Det är ingen hemlighet, att den stackars grefve Fritz brinner i ljusan låga för drottningens första hofdam. Och jag förutsätter, att han är hennes vän, eftersom han icke får vara någonting mera – – Så grym är aldrig en dam, att hon icke upplåter en lönlig vrå i sitt hjärta åt en tillbedjare, som suckar förgäfves – om han blott nöjer sig med en blygsam ställning på expektans och låter henne titulera sig vän. 
<sec/>
Han talar i en ton af gammal förtrolighet och sätter sig vid sidan om henne på bänken. Hon flyttar sig några tum bort ifrån honom, innan hon svarar: 
<sec/>
– Jag skall icke inlåta mig på raisonnementet i öfrigt, men slutledningen är riktig. Jag kommer å grefve Fritz Moltkes vägnar. 
<sec/>
– För att bjuda mig sold som menig man i partiet? 
<sec/>
– Nej. Man utgår icke från, att era tjänster äro till salu. Grefven och grefvinnan Moltke taga sig friheten att fråga er genom mig, om ni skulle önska en inbjudan till deras intimare sällskapskrets, där ni förmodligen skall träffa åtskilliga damer och kavaljerer, som ni kan ha fördel af att lära känna närmare, och med hvilkas åsikter ni antagligen sympatiserar. 
<sec/>
– Jag är mycket förbunden – han bugar sig en smula ironiskt – och skall med tack profitera af inbjudningen, utan att därför anse mig på minsta vis bunden. Jag önskar nämligen allt framgent hålla mig fjärran från intrigerna vid hofvet. 
<sec/>
– Ni är försiktig – säger hon sakta och ser på honom, uppmärksamt iakttagande och eftersinnande – sådan var ni icke i Altona. Ni har icke längre någon – – något förtroende till mig. 
<sec/>
– Tvärtom! Jag kan ju icke visa det tydligare än genom att vara fullt uppriktig. Men ni? Handen på hjärtat – hvad tror ni det ligger bakom denna plötsligt påkomna vänlighet från Moltkepartiets sida? 
<sec/>
Hon tvekar ett ögonblick och svarar sedan i en ton, som om hon vägde hvart ord på ärlighetens guldvikt: 
<sec/>
– Man börjar väl ana, att ni och Warnstedt ha inflytande på kungen, och man vill kanske försäkra sig om ert bistånd, om det skulle gälla att – t. ex. störta grefve Holck. 
<sec/>
– Men jag skulle icke åtaga mig något som helst uppdrag gent emot grefve Holck – om jag också hade det inflytande, man supponerar. 
<sec/>
– Och hvarför icke? 
<sec/>
– Därför, att man vet, hvad man har, men icke hvad man kan få i stället. Gunstlingar måste det ju finnas – de äro parasiterna på enväldet, och svamparna frodas i ekens skugga. Grefve Holck är som sådan jämförelsevis oskadlig, och jag tviflar på, att förhållandena vid hofvet skulle bli bättre, om han aflägsnades. 
<sec/>
– Ni gillar kanske också hans uppförande mot drottningen? 
<sec/>
– Därom vet jag ingenting bestämdt, och erfarenheten har lärt mig, att icke fästa alltför stor vikt vid hofskvaller. 
<sec/>
Nu rynkar hon ögonbrynen, otåligt, och svarar i en ton af kallt förakt: 
<sec/>
– Å, ni vet nog, att han öfverhopat sin drottning med ohöfviskheter – både sockrade och pepprade. Och ni har själf hört, hur han nu låter påskina, att hennes afsky för en viss tjock kavaljer kommer sig uteslutande af försmådd kärlek. – I förtroende kan jag säga er, att drottningen lifligt intresserar sig för alla de ansträngningar, som göras för att påskynda hans fall. 
<sec/>
– Det tror jag gärna! Men till trots för detta höga intresse, tviflar jag på att ansträngningarna lyckas. Dessutom är intrigen mer än invecklad; det finns nog många andra faktorer att räkna med. Grefve Fritz har förmodligen sina planer – grefve Holck är honom i vägen – och bakom grefve Holck står ännu en grefve, Bernstorff, som förmodligen stänger utsikten för en fjärde – –  
<sec/>
– Nej, nej! – Hon reser sig upp och skrattar till nervöst. – Ni är verkligen alltför slug! Ni tycks icke ha öga för annat än intriger, numera, och trådarna sträcka sig i er fantasi så långt, att jag med mitt nyktra förstånd icke kan följa dem. Jag uppgifver er tills vidare. Men vi träffas snart, hoppas jag, hos grefven och grefvinnan Moltke. 
<sec/>
– Jag förmodar, att vi återse hvarandra redan i afton – hos general och fru Gæhler! 
<sec/>
– Verkligen? Jag gratulerar! Detta bevisar mer än någonting annat, att ni misstänkes ha vind i seglen, herr etatsråd. Lilla Sophie Gæhler har då förmodligen också sina planer på er – och kanske lyckas hon bättre än jag. Det blir mig personligen en sorg, men jag får trösta mig med, att hon hör till partiet. – Au revoir! Ni stannar väl här en stund och öfverväger hvad jag har sagt? En hofdam måste vara rädd om sin reputation – och ju oskyldigare man är, desto värre råkar man ofta ut för onda tungor – därför måste jag just nu vara särskildt försiktig. – Au revoir! Tillåt mig att komplimentera er kallblodighet. Jag har känt mig som om jag vore hundra år. Ni är en mästare i konsten att glömma! 
<sec/>
En god stund efter det hon försvunnit sitter han kvar på stenbänken och ritar i sanden med spetsen af sin värjslida. 
<sec/>
Hennes röst har några djupa brösttoner, som väcka föreställning om en hemlig smärta, just när orden falla som käckast; och hennes skratt klingar ibland som dämpad gråt. – –  
<sec/>
I general Gæhlers våning har hela den trängre hofkretsen stämt möte denna afton: ett virrvarr af guldbroderade, stjärnbehängda kavaljerer med höga krås, och af högt-coifferade, sidenfrasande, juvelgnistrande damer med blottade skuldror. Starkast är partiet Moltke representeradt i denna lysande församling. Där är öfverhofmarskalken grefve Fritz, en spenslig trettiotvåårs kavaljer, som i sin egenskap af kung Moltkes äldste son tror sig kallad till chef för oppositionen mot det närvarande gunstlingsväldet, till hvilket han själf genom sin börd anser sig ha bättre anspråk. Han håller sig troget inom trollkretsen af Elisabeth Eybens gråa ögon, lutar sig ofta fram och ser på henne med blickar af ett smäktande uttryck, obekymrad om sin gemål, grefvinnan Ida af släkten Buchwald, en spetsnäst och kvickögd tjugufem års dam, som till ersättning funnit sin riddare i kammarherre Plessen. Där är den trettioårige grefve Caspar Moltke, generalmajoren, med sin gemål af ätten Cicignon, och den tjugusjuårige grefve Christian, chefen för holsteinska dragonregementet, och grefve Joachim Gotsche, generaladjutant i marinen och tjugutvå år, och deras kusin grefve Anton, öfverhofmästaren hos änkedrottning Juliane, och hans gemål, född Rosenkrantz. Alla ha de anledning att vara missnöjda med de närvarande förhållandena vid hofvet, där grefve Holck kastar skugga på den gamle Adams ätteläggar; alla sympatisera därför af hjärtat med drottningen och med det parti, som är under bildning för att störta grefve Holck. Till detta parti, räknar sig också värdfolket, general och fru Gæhler. – Men också motpartiet har sina representanter här, och lutad mot dörrposten till det inre gemaket ses själfva grefve Holcks ungdomligt välmående, godlynta fysionomi. Han talar lugnt och säfligt till grefve Danneskjold-Laurvig, som, synbarligen gunstigt stämd, nickar och nickar; måhända lofvar han just åt den yngre kamraten i så många nattliga orgier sin tolfåriga dotter Juliane Marie till brud. Hela hofvet vet ju, att grefve Holcks sinne på senare tid vändts mot det barnsliga. – Inne i det inre gemaket ses kabinettsministern, grefve Hartvig Bernstorff, inbegripen i en liflig diskussion med den ryske gesandten, geheimerådet Saldern, en högröstad gubbe med plumpa drag och befallande väsen; troligen behandla de åter, för tusende gång, någon detalj af den segslitna frågan om bytestraktaten, för hvars skull Saldern ursprungligen kom till det danska hofvet, där han utöfvat sitt skräckvälde i mer än två år, tilltvingande sig personligen oerhörda förmåner, med knölpåken lyft mot alla, som våga trotsa hans bud. Hans är den starka handen, som håller grefve Holck fast i sadeln, han är själen i det parti, hvars makt grundar sig på oenigheten mellan de kungliga makarna. Den ton, i hvilken han talar till kabinettsministern, förråder en själfmedveten brutalitet, för hvilken Bernstorff tydligen faller undan; men där leker ett fint småleende omkring den gamle diplomatens mun. 
<sec/>
Är geheimerådet Saldern upptagen af allvarliga angelägenheter, ägnar sig däremot hans kollega, den kejserliga ambassadören och generalen Michael Filosofow, uteslutade åt nöjet, och hela hans traktan går tydligen ut på att eröfra en dams gunst. Men denna dam är ingen mindre än den sköna och galanta värdinnan, inför hvars mörka ögon den ryske björnen utvecklar hela sin lysande eloquentia corporis. Också uttrycka hans pussiga drag ett missnöje, som han icke ens försöker dölja, då hon plötsligt, med en urskuldande kompliment, vänder sig ifrån honom för att mottaga en nyankommen gästs hyllning. Den öfvergifne rätar ut sig i hela sin längd och mönstrar fientligt och föraktfullt denne medikus och barberare, som för ögonblicket sägs stå högt i konungens gunst, och mot hvilken den lilla generalskan nu småler så huldsaligt! Barbarens blod börjar sjuda af vrede och hat mot den misstänkte medtäflaren. 
<sec/>
Hon mottager verkligen också den nye gästen med i ögonen fallande empressement, och han bugar sig och kysser hennes hand med en min, som i all sin ridderlighet, har ett oförklarligt tycke af gammal intimitet. Till råga på olyckan väcka också deras första, betydelselösa repliker föreställning om en konspiration mot intressen, öfver hvilka den ryske ambassadören måste hålla sin skyddande hand. Också af den anledningen liknar riddar Michael en tupp retad till strid. 
<sec/>
Det är dock endast lösryckta fragment af deras samtal, han förmår uppfatta: någonting om Holstein och om Altona, där de möjligen träffats förr, ty hennes småleende blir förbehållsamt, som om hennes tankar sysslade med en hemlighet. 
<sec/>
– Jag har mycket att tala med er om – säger hon strax därefter – ämnar fånga er i våra garn! 
<sec/>
Han svarar någonting galant och en smula ironiskt, med handen på hjärtat. 
<sec/>
– Vi träffas då snart hos öfverhofmarskalkens. – Ni spelar ju loup? 
<sec/>
– – beredd att underkasta mig allt, som följer med min nya ställning – af ryktet utpekad gunstling! – –  
<sec/>
I en fönstersmyg har kammarpagen Warnstedt en förtjusande tête à tête med sin älskade Anne- Sophie, och ett stycke därifrån ses hennes gemål, friherre Ernst Bülow, stallmästaren, uppbjuda hela sin älskvärdhet för att behaga den sköna geheimerådinnan Gabel. Han är en kavaljer med skarp näsa, trång panna och en liten mun med ett själfbelåtet leende. 
<sec/>
Hon tycks måttligt intresserad både af hans artigheter och hans anmärkningar. Inom sig känner hon, nu som alltid, flygande värk af en längtan efter något, som lifvet aldrig gett; men fadda känslor, uttryckta med fadda ord, kunna icke stilla den värken. Hennes blickar irra utan intresse om bland de närvarande och fängslas slutligen af ett par ögon, som fixera henne med ett uttryck af spänd uppmärksamhet. Hon känner dem från hofteatern för några aftnar sedan. 
<sec/>
Nya ansikten väcka lätt hennes nyfikenhet, och det intresserar henne att träffa främmande människor, ty hon hoppas alltid finna någon, som på ett eller annat sätt skiljer sig från hopen – men nu känner hon till sin egen förvåning en löjlig skygghet, någonting liknande fruktan att komma under inflytande af dessa underligt viljestarka blickar. 
<sec/>
– Lifläkaren tycks höra till era ifrigaste beundrare! läspar friherre Bülow, som nyss besvarat Struensees hälsning. 
<sec/>
– Det skulle förvåna mig – svarar hon kallt. – Jag har icke ens den äran att känna etatsrådet. 
<sec/>
– Verkligen icke? Det är skada. Han skall vara en skicklig man i sitt fack och har ord för att vara farlig för damerna. Anne-Sophie bland andra – –  
<sec/>
Hon småler åt denne alltför öppenhjärtige äkta man à la mode. Det är ingen hemlighet, att lilla Anne-Sophie i rikaste mått begagnar sig af den frihet, hans lättvindiga åsikter om äktenskapet inrymma henne; och ryktet har redan för ett par år sedan vetat berätta om en tillfällig mesallians mellan henne och en viss stadsläkare i Altona. 
<sec/>
– Jag har personligen ingen svaghet för kavaljerer med epitetet: farliga för damerna! säger hon förbindligt. I detsamma ser hon upp och skiftar färg inför ett par blåa ögon, som nu kommit alldeles inpå henne. Friherre Bülow läspar: etatsrådet Struensee. 
<sec/>
Han sätter sig ogeneradt i en ledig bergère och börjar konversera artigt och okonstladt. Det finns ingenting affekteradt, cirkladt eller sirligt i hans väsen, men icke heller någonting särskildt fängslande i hans tal. Det rör sig till en början mest om den lilla världen närmast omkring dem; men han tillmäter icke ämnet större vikt, än det förtjänar, och hans personlighet står öfver hans ord. Han är så hemmastadd och så säker, att hennes nerver förnimma en egendomlig trygghet i hans närhet. Han gör intryck af någonting stort, tungt och starkt; af en man, som icke liknar alla andra och som har mod att vara den han är. Han skrattar åt mycket, som andra människor taga imponerande allvarligt, men till gengäld tager han ofta allvarligt, hvad en annan skulle ha skrattat åt. Han är icke en tanklös spefågel, men icke heller en moralist, som väger på guldvikt och fördömer. 
<sec/>
Han har friska kinder och hvita tänder och ett vackert leende. Framför allt har han ett par ögon, som tyckas kunna se igenom henne och läsa hennes hemligaste tankar. Likväl känner hon ingen förlägenhet inför hans blickar, tvärtom. Medan samtalet glider vidare, är det som om hvart ord vidgade den idékrets, inom hvilken det i början rört sig, den lilla världen krymper ihop, försvinner, och någonting stort, vidt och luftigt öppnar sig för tankarna. Han talar om andra länder och andra städer, om människor, som han träffat, och händelser, som han upplefvat i den stora värld, han sett en glimt af under sin resa. Han nämner namn, hvilkas rykte redan flugit öfver jorden, individualiserar för hennes inbillning dragen af dessa berömda franska filosofer, som han träffat i Paris: herr d’Alembert och monsieur Diderot och abbé Condillac och friherre Holbach, skildrar dem som människor med mänskliga svagheter, sådana han sett dem vid det officiella gästabudet i Yorkska palatset, skrattar åt snillenas inbördes afund och enstämmiga smicker för »den nordiske Trajanus». Men samtidigt skymtar det fram bakom hans ord den djupaste beundran för dessa människors verk. 
<sec/>
Hon lyssnar. Blodet stiger henne åt kinderna och hennes ögon glänsa. Hon frågar efter en man, hvars verk hon just håller på att läsa – en monsieur Rousseau, som skrifvit La nouvelle Heloïse. 
<sec/>
Nej, monsieur Rousseau var icke närvarande vid gästabudet, och La nouvelle Heloïse känner Struensee icke; men redan för fem år sedan läste han i Altona en bok, som hette Emile. 
<sec/>
Och deras själar mötas i gemensam beundran för denne olycklige, ensamme monsieur Rousseau, som fått utstå så mycken förföljelse för sin litterära frimodighets skull. – –  
<sec/>
Den unga, vackra geheimerådinnan har för länge sedan upptäckt, att konungens lifläkare är en anderik man; bakom allt hvad han yttrar nu, darrar den heliga känsla för frihet, som hon själf går och bär på, och som ingen i hennes omgifning förstår. Hon är rörd, hennes ögon tåras af tacksamhet, och hon skulle velat räcka honom sin hand. 
<sec/>
Då ser han på henne med ett spörjande uttryck och säger: 
<sec/>
– Ni mår icke helt väl? 
<sec/>
Hon småler åt detta plötsliga afbrott, men blir icke förvånad, det förefaller henne alldeles naturligt, att han märker allt. Och hon känner sig verkligen för tillfället så svag, som kunde hon svimma i nästa stund. 
<sec/>
– Å, det är ingenting! svarar hon. – Här är mycket varmt. För öfrigt är det bättre nu. 
<sec/>
– Ni är icke stark? 
<sec/>
– Nej. Och våren passar mig icke. Den gör mig yr, och jag blir så matt. Jag känner mig orolig, skälfvande – och tänker alltid på döden. 
<sec/>
– Det kommer sig af kraftnedsättning! – Hans ton är deltagande och hans väsen är nu alltigenom läkarens. – Troligen också af blodbrist. Om ni tilläte, skulle jag skrifva ett recept på järn – –  
<sec/>
– Järn? Hu då! Ni begär väl icke att jag skall äta det? Därtill har jag icke nog goda tänder – och icke heller tillräckligt stark aptit! 
<sec/>
– Ni skall slippa förstöra era vackra tänder min nådiga. Ni skall endast behöfva taga in några små, små piller, med fint, fint filspån – nyttigt för sådana unga damer, som ha för tunt blod. 
<sec/>
– Men hur vet ni, att jag har för tunt blod? 
<sec/>
Han tager varsamt hennes hand, som hvilar på armstödet, och lyfter den upp mot ljuset: 
<sec/>
– Se hur genomskinlig denna lilla tingesten är! Hvit som elfenben och med tunna blåa streck till ådror. Så ser en hand ut, när man har för blått blod! 
<sec/>
Hans tvärsäkra ton roar henne och hon utbrister: 
<sec/>
– Hvad ni är klok! Kan ni också säga mig, hvarför jag lider af blodbrist? 
<sec/>
– Det är svårare, men jag skall försöka. Låt oss antaga att ni har en själ – –  
<sec/>
– Ett djärft antagande, menar ni? – Hon skrattar till. 
<sec/>
– Förstå mig rätt, min nådiga. Jag tror i allmänhet, att begreppet själ är någonting problematiskt. Det lär väl ändå finnas någonting ditåt, men jag har förgäfves spanat efter tecken därtill i människokroppen. Somliga lärde mena, att själen skulle vara till finnandes i en viss liten körtel i hjärnan; men jag tror snarare, att den är någonting liknande en eldslåga, som brinner inom oss, fladdrande och flyktig. En låga måste ha näring, och själen får sin näring af vårt blod; men ju klarare, starkare den brinner, dess mera olja förbrukas. – Kan ni nu räkna ut, hvarför ni har för litet blod? 
<sec/>
– Det låter ju högt acceptabelt, men jag fruktar att artigheten i er hypotes är större än vetenskapligheten. 
<sec/>
– Visst icke! protesterar han lifligt. – Ni misstänker mig väl icke för att endast vilja säga en kompliment? Det är min öfvertygelse, att en människa, som lefver ett starkt själslif, förbrukar mera blod än en annan, som hvarken har tankekraft, fantasi eller känslighet. 
<sec/>
– Ni menar således – säger hon småleende – att jag är en lampa, som brinner med för stor låga? Någonting sådant har verkligen ibland föresväfvat mig som en aning. 
<sec/>
– Jo, jo! Ni har snillrika aningar, ni! Ju mer jag ser på er, dess tydligare blir det – eldslågan skimrar fram i allt, af den har hela er varelse tagit tycke – den är i era drag, i hvarje minsta rörelse, i er hållning – – framför allt i era ögon – – –  det är därför de äro så farliga att blicka för djupt in i – –  
<sec/>
Men nu har detta samtal nått en gräns, öfver hvilken hon icke vill gå, och hennes min blir plötsligt förbehållsam: 
<sec/>
– Om er hypotes är riktig – fruktar jag, att ert sällskap gör ondt värre. Det är ju en kompliment – tillägger hon, då han mulnar. – –  Jag har förbrukat alltför mycket olja i ert sällskap – det är tid att släcka ljuset! 
<sec/>
– Det vill säga sofva. Godt! Jag underkastar mig allt, som kan främja ert väl. Vill ni tillåta mig att göra min uppvaktning? 
<sec/>
– Med nöje! Men era piller törs jag icke taga! Jag är rädd för vår husläkare – etatsrådet Berger. 
<sec/>
– Au revoir, således. Jag skall taga på mitt ansvar att göra er frisk bakom husläkarens rygg. 
<chapter/>

<chaptername>IV.</chaptername>

<chaptername>(20 Juni.)</chaptername>

<sec/>
Geheimerådinnan Gabel hvilar bekvämt tillbakalutad på en kanapé i sin boudoir, omgifven och stödd af kuddar med öfverdrag af finaste linne, klädd i en morgondräkt med spetsar, som drapera sig luftigt omkring hennes spensliga gestalt – sluta sig lätt som spindelväf omkring den fina halsen, falla som breda engageanter ned öfver de hvita underarmarna och garnera kjolens nedersta kant, där ett par eleganta skor med röda klackar skymtas under det lätta stoffet. Rundt om den bleka ansiktsovalen med de blåa ögonen faller det ljusa håret fritt. 
<sec/>
Genom de två höga fönstren utåt Norgesgade strålar solskenet in i rummet, skuggar fram två smårutade rektanglar på det glänsande golfvet och flammar i en bukett af gula rosor på det lilla bordet vid hennes sida. 
<sec/>
Hon håller en bok i sin hand, och hennes smala fingrar vända alltemellanåt dess blad, medan blickarna ifrigt följa raderna upp och ned. Från pärmen lyser titeln La nouvelle Heloïse. – Hvar gång hon vill drömma sig bort från världen, läser hon några kapitel af detta kärlekens evangelium, och alltid kommer det då öfver henne samma outsägliga längtan efter de stora och starka känslor, som andas i denna inspirerade dikt. 
<sec/>
Kärlek – – –  hennes ögon vändas mot solen med ett uttryck, som om hon spanat efter det oupphinneliga. – Finns det då någonting annat än denna ytliga lek med gnistor från stål? Någonting djupt och mäktigt, som gör människorna goda, inför hvilket de glömma sitt småsinne och sin själfviskhet? 
<sec/>
Ibland kan en aning därom fläkta varmt genom hennes själ, och en gång trodde hon sig ha mött det. Nu återstår ingenting annat än en oändlig tomhet – minne af det varma som en gång var. 
<sec/>
Dock – till det minnet har hon alltid vändt tillbaka. Ännu för några veckor sedan behöfde hon blott sluta ögonen för att se ett uttrycksfullt ansikte med hög och klar panna, vackert bågade ögonbryn, en djärf näsa och en liten mun med skarpt skurna läppar. Det var den unge krigsministern, Prins Karl. Hon älskade hans händer. Hvita och lifliga, icke alltför små, men af en utsökt form, med rosafärgade naglar under spetsmanschetten. Men mest älskade hon dessa underbara ögon, glimmande af en eld, som släcktes så fort – – –  
<sec/>
Sedan dess har hennes lif varit en serie af hvardagar, fyllda af små tilldragelser, utan djupare betydelse. Visst håller hon af sina anhöriga: sin far och sin syster med en innerlig ömhet, ty med dem har hon alla sin barndoms lyckliga minnen gemensamma; sin make med den vördnad och tillgifvenhet, hon måste hysa för en äldre släkting och vän, som numera icke gör anspråk på annat än hennes godhet. Och visst har hon ofta senare sett lidelsen glimma i mäns ögon, fast hon själf alltid förblifvit oberörd däraf, ty den känsla som en gång förbrunnit, kan väl aldrig tändas på nytt? 
<sec/>
Hon tror det icke; och ändå är det som om elden ständigt glödde under askan, fast den aldrig fått luft. Ibland ger den sig tillkänna i en brännande längtan att offra sig, lida eller dö för någonting – någonting mäktigt och starkt, som skulle lyfta henne öfver det hvardagliga, om också blott för en enda sekund. 
<sec/>
Någonting ... eller någon? På sista tiden ha de lösa, dimmiga konturerna af hennes dröm samlat sig, och när hon nu sluter ögonen, tycks det henne, som om det forna idealet bleknat, som om den gamla afgudabildens ansikte täckts af ett annat, med ett mera lefvande uttryck, icke så furstligt förnämt men mera personligt. Båda ha så många gemensamma drag, att hennes fantasi kan få fram någon likhet, men det nya ansiktet som nu är henne närmast, har djärfvare och starkare linier, mäktigare ögon och ett mera anderikt uttryck. Och det tillhör en kavaljer, som aldrig spetsat sina läppar för att i flöjtton läspa fram ordet amour, utan i stället underhållit henne med samtal om tidens djupaste idéer, och bakom hvars ord hon hört dallra den heliga kärlek till upplysning och frihet, för hvilken hon ibland drömt om att offra sitt lif. 
<sec/>
När hon tänker på, hur kort tid, som förflutit sedan den aftonen, då hon talat med honom för första gång, förefaller det henne obegripligt, att bekantskapen redan hunnit utvecklas till förtrolighet. Likväl hade hon redan då förnummit samma oförklarliga trygghet i hans närvaro. Också önskade hon själf lifligt att känna honom närmare, och dock gjorde hon ingenting för att uppmuntra hans tillnärmelseförsök. Hela hennes uppfostran hade gått i strid mot hennes böjelser, oafsedt om de yttrat sig som stundens nycker eller som naturens djupare kraf. Systematiskt fick hon lära sig misstro sin instinkt, efter hvilken hon eljes kunde ha styrt, då regler och formler icke längre visade vägen. Därför dref hon också redlös ut i sitt lifs första skeppsbrott – äktenskapet vid femton år. 
<sec/>
Sedan dess har hon i mångt och mycket frigjort sig från regler och teorier; men aldrig har hon kunnat befria sig helt och hållet från sin uppfostrans lärdomar, och hennes första impuls drifver henne alltjämt att handla i strid mot sin instinkt. 
<sec/>
I början mottog hon således etatsrådet Struensee höfligt, men utan tillmötesgående. Dock, den mannen hör tydligen icke till dem, som låta sig afspisa med förevändningar. Möjligen kände han redan då, att han lyckats intressera henne för sin person, möjligen föresatte han sig att, trots allt, vinna hennes förtrolighet. Han talade klokt och gaf goda råd för hennes hälsa; hon följde dem och fann sig väl däraf. Hans besök blefvo tätare, och hon vande sig så småningom därvid, ty han var utan tvifvel en intressant personlighet, och han ingaf henne mera förtroende än någon annan, hon mött under hela sitt lif. Till sist kom han dagligen, som läkare och vän, och om han dröjde, längtade hon efter honom – som hon längtar i dag – – –  
<sec/>
Hon öppnar ögonen vid det hon hör hans steg öfver golfvet ute i salongen. Småleende stiger han öfver tröskeln till hennes boudoir och hälsar artigt, uppmärksamt och förtroligt. Hans höflighet är af annan art än den yttre form och de cirklade talesätt, bakom hvilka en kavaljer eljes så ofta söker dölja sitt hjärtas elakhet eller sitt hufvushufvuds tomhet. 
<sec/>
– Hur känner ni er i dag, min nådiga fru? frågar han muntert, i det han kysser hennes hand. 
<sec/>
– Tack, tack – en smula bättre, tror jag. 
<sec/>
Han undersöker pulsen och nickar belåtet och så är samtalet i full gång. Det rör sig i zig-zag, fram och åter, snuddar vid stort och smått. I dag är änkedrottning Juliane Marie inbjuden till taffel på Kristiansborg, och den första veckan i nästa månad väntas hertig Edward af Gloucester, drottningens bror, till Kjöbenhavn, för att lyckönska Hennes Majestät till födelsedagen den 22. Vid hofvet gå intrigerna sin gilla gång, och de inbördes kämpande partierna söka draga till sig förstärkningar från alla håll. Drottningen är icke vid bästa lynne, sägs det, men kungen – –  
<sec/>
Hvar gång han talar om monarken, får hans röst ett mjukare tonfall, och han använder starka ord. Då krusas hennes läppar af ett egendomligt småleende, en reflex från ett minne om någonting, som en gång upprört henne djupt, men för hvilket hon numera endast har ett blekt förakt. I hennes blick glimmar dock samtidigt en smula nyfikenhet och intresse, när han berättar smådrag från sitt förtroliga umgänge med majestätet. Men när han framställer det i alltför förskönande ljus, skakar hon sitt lilla hufvud afvärjande: 
<sec/>
– Nej, ni ser då också allting genom rosenröda glas! Jag känner kungen! 
<sec/>
– Men jag försäkrar er – han är mycket förändrad – –  
<sec/>
– Ja, så säga alla. Denna utomlandsresa skall ha uträttat ett under. Men det händer inga underverk i våra dagar! 
<sec/>
– Ni har ju själf talat med kungen? Hvad är er egen uppfattning, min nådiga? 
<sec/>
– Jag har icke märkt någon förändring. 
<sec/>
– Det kommer sig af, att ni endast växlat några få repliker med monarken – i förbigående och i allas närvaro. Om ni ville tillåta honom att tala mera förtroligt, skulle ni få en annan uppfattning. Han har mycken beundran för er – – –  
<sec/>
Hennes munvinklar dragas uppåt, och hon småler åter, men ögonen få ett skrämdt uttryck: 
<sec/>
– Jag vet, hvad hans beundran är värd och af hvad art den är. Jag har pröfvat det förr! 
<sec/>
– Skulle ni icke kunna öfvervinna er antipati? För min del är jag öfvertygad om, att ni – och ingen annan än ni – just nu kunde få ett oinskränkt inflytande öfver monarken – och på så sätt göra honom till en bättre människa. 
<sec/>
Hon leker med handen och hennes blickar bli plötsligt borta: 
<sec/>
– Jag trodde själf någonting sådant en gång – ja, ni vet det. Ni vet också, att jag bedrog mig. – Hvad jag då fick pröfva, har jag ingen lust att utsätta mig för ånyo. Det finns en annan dam, som står närmare till att åtaga sig missionen – drottningen. 
<sec/>
– Ni vet ju, hurudant förhållandet är mellan de höga makarna – invänder han ifrigt. – Jag har gjort allt för att åstadkomma ett närmande; hvad jag hittills vunnit, är att kungen börjat bemöda sig om ett slags yttre anständighet. Men drottningen lär uppfatta hans höfviska attityder som ironi. – För öfrigt torde Hennes Majestät hysa samma känslor gentemot min ringhet som t. ex. gentemot grefve Holck. 
<sec/>
– Förmodligen tror hon er tillhöra samma kategori af kavaljerer. – Och ni har hittills ingenting gjort för att öfvertyga Hennes Majestät om motsatsen. Dessutom är det en trosartikel för drottningen som för många andra, att om någon varaktig förbättring skall uppnås, måste grefve Holck aflägsnas. Ni har icke velat bidraga därtill – ehuru ni vet, att han varit kungens onda genius. 
<sec/>
– Jag tror det vara oklokt att spilla kraft på aflägsnandet af en så pass oskadlig dämon! säger han småleende. – Är kungen en gång inne på en annan väg, skall grefve Holck sjunka ned i jorden, utan annan anledning än tyngden af sitt eget kött. Den store dödgräfvaren, tiden, har redan urhålkat marken under hans fötter! – Brukar man däremot våld eller list, blir det strid och utgången är oberäknelig. Mäktiga intressen ha förskansat sig bakom grefve Holck. Möjligt är också, att kungen saknar honom, om han ryckes för tidigt bort. I så fall kan H. M. få i sitt hufvud att fylla tomrummet med en favorit som är sjufaldt farligare. – Det är därför jag icke kan sluta mig till det Moltkeska partiet. – Jag visste icke att ni hörde dit, min nådiga. 
<sec/>
Hon skakar sitt hufvud: 
<sec/>
– Jag tillhör intet annat parti än mitt eget! 
<sec/>
– Skulle detta förtjusande parti vilja tillåta mig att bära dess färger? 
<sec/>
– Nej – säger hon och ser på honom med ett vemodigt småleende. – Det har icke bruk för någon riddares tjänst, och det lär icke bringa er lycka att bära en gengångares färger. Men om det intresserar er, skall jag gärna berätta dess historia. 
<sec/>
Under några sekunder sitter hon tyst, frånvarande i sina minnen. 
<sec/>
– Ni vet, att drottningen icke har någon sympati för mig – börjar hon sakta. – Detta daterar sig från den tiden då Zaïre uppfördes på hofteatern. Hennes majestät lär ha tagit illa upp, att hon själf icke anmodades spela titelrollen, då konungen ju spelade Orosmane. – Senare trodde hon sig märka mera naturlig värme i aktionen, än som egentligen betingades af omständigheterna! Hvad mig beträffar, är det åtminstone visst, att Hennes Majestät bedrog sig. Jag var just då icke i sinnesstämning att bli för varm; mitt hjärta hade helt nyligen lidit en mycket kännbar förlust. Jag var upprifven och désillusionerad; och med all skyldig vördnad för majestätet – en kavaljer, som lämpar sig att läka en dams hjärtesår, är han icke. – Emellertid kan jag icke förneka, att H. M. gjorde mig sin cour – ehuru på ett sätt, som jag helst icke vill närmare karakterisera – och man underlät icke att inberätta för drottningen om de otaliga besök, som han gjorde i mitt hem. Troligen utsirades dessa rapporter med många fantastiska detaljer, och då drottningen i hög grad försummades af sin höga gemål, får man kanske icke undra på, att hon kände sig bitter. Också begagnade Hennes Majestät hvart tillfälle att på ett rätt eftertryckligt sätt visa mig sin köld. 
<sec/>
Då jag visste mig aldrig ha uppmuntrat kungen, sårade mig drottningens misstankar kännbart; men som jag samtidigt började tro, att jag verkligen hade någon makt öfver monarken, föll det mig in att samla glödande kol på drottningens hufvud. Mitt eget lif var förfeladt, och för egen del hoppades jag ingen lycka. – Jag ville då försöka uppoffra mig för en annan. Jag inbillade mig – ja, det var verkligen alltför romantiskt! – kunna göra konungen till en bättre människa genom att påverka honom moraliskt. Sedan ämnade jag återskänka honom, luttrad och förädlad, först och främst åt sitt folk, sedan också åt sin drottning. 
<sec/>
Ni har kanske hört berättas, huru detta experiment utföll. I alla händelser bjuder det mig emot att tala därom. Nog af – en sådan behandling, som kungen då fann passande att utsätta mig för – ämnar jag icke riskera en gång ännu. – Hvad som händt, visste hela hofvet, och det var ingen hemlighet för drottningen; men det föll aldrig Hennes Majestät in att gifva ringaste upprättelse åt en dam, som hon kränkt med sina obefogade misstankar! 
<sec/>
Medan hon talat, ha hans blickar icke vikit från hennes känsliga ansikte, hvars minspel återgifvit hvarje den minsta skiftning i hennes stämning, och därigenom förlänat orden ett djupare innehåll. Nu då hennes hufvud trött sjunker tillbaka mot kudden, omfattar han hela hennes gestalt med en blick, som strålar af ömhet, böjer sig sedan framåt och kysser hennes hand. 
<sec/>
– Jag förstår, hvad ni har känt! säger han sakta. 
<sec/>
Och så blir det tyst. En vilsekommen fjäril med bruna, sammetsglänsande vingar fladdrar förbi i solskenet. Den lilla geheimerådinnans ögon ha tårats, och hennes hjärta är fullt af tacksamhet gent emot denne kavaljer, som säger sig förstå. – Fjäriln har satt sig till ro på en af rosorna, och Struensee lyfter den varligt, bär den fram till det öppna fönstret i salen därutanför och återskänker den åt friheten. – Hon följer honom med blicken och säger sig själf, att han har ett ömt hjärta. 
<sec/>
Han återkommer småleende och flyttar sin stol närmare, lutar sig fram och ser på henne med sina trovärdiga ögon, som ha en så underbar förmåga att öfvertyga. 
<sec/>
– Jag förstår, att ni icke vill spela skyddsängel, vare sig för kungen eller drottningen. Men ni älskar ju ert land – icke sant? 
<sec/>
– Jag älskar både kung och land – men den förre helst på afstånd, som begrepp, regerande docka – hvad ni vill! Den lilla lastbara människan tror jag mig ha rätt att hålla några steg från lifvet! 
<sec/>
– Och ni kan icke – om det än gällde någonting mycket stort – öfvervinna den personliga antipati, han ingifver er? 
<sec/>
– Därtill har jag nog redan en gång blifvit alltför grundligt skrämd! Vet ni, hur det käns, om man, trefvande i mörkret efter någonting, man förlorat – plötsligt får en kall och klibbig groda i handen? 
<sec/>
– Jag vet, att ni har ömtåliga nerver, min nådiga. Men om grodan nu – då ni är förberedd på det värsta – skulle visa sig vara en förtrollad fursteson, alldeles som i sagorna? Och om ni kunde lösa förtrollningen genom att taga djuret i er hand? Skulle ni icke våga försöket? 
<sec/>
Hon skakar sitt hufvud eftertänksamt. 
<sec/>
– Jag är så rädd för smärtan! säger hon vekt. Hennes ögon äro mörka af ångest; de blåa näthinnorna ha smalnat till ränder omkring de stora, glänsande pupillerna. 
<sec/>
– Tror ni då, att jag, er vän – säger han ömt – vill utsätta er för någonting, som ni icke har krafter att bära? Men det är icke endast en furste, ni kan lösa ur förtrollningen – det är ett helt folk. 
<sec/>
– Å, ni vet väl icke, hur svag jag är. 
<sec/>
– Jag vet, att ni har en stark själ. Och jag vet – tillägger han sakta, i en ton af dämpad lidelse – att jag skulle vilja besegla er lycka med mitt blod. 
<sec/>
Hon sluter ögonen och rodnar inför det brännande uttrycket i hans blick. Det käns, som om all förfrusen längtan hölle på att vakna ånyo i hennes bröst. En underbar lifvets nyfikenhet börjar leka och spela inom henne – trots allt hvad hon hittills pröfvat, är hon kvinna och ännu ung. 
<sec/>
– Jag förstår icke – hvart ni vill komma – svarar hon utan att slå upp ögonen. 
<sec/>
– Min nådiga, unga fru – det förefaller mig som om ert hjärta hölle på att förstenas, och ni gläder er däråt – därför att det är lugnt och ni slipper lida. Men jag har drömt om att ännu en gång öppna detta hjärta för varmare känslor, ge er någonting att lefva för. Det gäller att frigöra den oändliga fond af kärlek, som slumrar inom er – – kärleken till era närmaste, era vänner, ert land och ert folk. Ni skulle kunna göra oss alla lyckliga. 
<sec/>
– Jag förstår icke på hvad sätt. 
<sec/>
– Genom att taga grodan i er hand. 
<sec/>
– Kungen? – hon ryser till. 
<sec/>
– Envåldsmakten! Om ni vore en smula förekommande mot kungen, skulle han strax ligga för era fötter, och ni kunde då linda makten som en silkestråd omkring ert lillfinger. 
<sec/>
Hon sitter tyst och ser ut i solskenet. De fina spetsarna gunga öfver hennes bröst. Hon är mycket blek. 
<sec/>
– Är det er mening – frågar hon slutligen i ansträngd ton – att jag skulle bli kungens – –  hon tvekar i valet af ord, men han känner i själfva luften, hur tanken upprör henne. 
<sec/>
– Se på mig – svarar han sakta, förebrående – ser jag ut, som om jag önskade, att ni skulle bli en annans – –  
<sec/>
Han vågar icke nämna ordet, men meningen kan icke missförstås. Blodet stiger henne till kinderna, och hennes ansikte får ett uttryck, som om han med ovarsam hand berört en punkt, där nerverna lågo blottade. Hon svarar icke, och ögonen äro nedslagna, men den böljande barmen vittnar om hennes sinnes uppror. 
<sec/>
Det kommer öfver honom en jagande ångest. Nu står allt på spel – nej, nu är allt förloradt, om han icke kan stryka bort intrycket af denna förhastade bekännelse. Och han börjar tala med feberaktig ifver: 
<sec/>
– Envåldsmakten är mogen att falla i en kvinnas hand, och ni kan bli ert lands och ert folks välgörarinna. Här är mycket, som behöfver förändras och förbättras, innan lyckan och välståndet bli bofasta i Danmark. Tiden är inne att göra godt i stort, om man har klokhet, energi och kvinnligt behag. Ni har behaget, jag tror mig äga energien, och tillsammans ha vi klokheten. 
<sec/>
Ännu förråder ingenting i hennes ansikte, att hennes sinnes uppror lagt sig. 
<sec/>
– Jag har redan sagt er – fortsätter han – att kungen är mycket förändrad. Han har blifvit mera intresserad af det allmänna bästa, och han har fått håg för att uträtta någonting. Men han är alltjämt svag i viljan, han behöfver stöd af någon, som han hyser förtroende till, och med hvilken han lefver i intimitet – – med ett ord, han har behof af en kvinnas ömhet och ingenting mer. Sådant förhållandet nu en gång är, kan drottningen icke fylla den platsen. Ni skulle kunna det, om ni ville bringa ert folks lycka offret af er personliga antipati. 
<sec/>
Han har talat sig varm och fortsätter: 
<sec/>
– Det är ett stort ansvar och en svår uppgift – men kommande tider skola välsigna oss, om vi lyckas – – och skulle icke det goda, som ni får tillfälle att utföra, fresta er? – Tänk på detta fattiga lilla land, där större delen af befolkningen lefver i slafveri, nedtryckt af oerhörda skatter, i okunnighet och elände. Med en vink af er lilla hand lyfter ni oket från folkets skuldror, lindrar ni fattigdomen och sprider upplysning i de mörka djupen. Det behöfs blott ett penndrag af monarken för att frigöra tanken och det tryckta ordet, omskapa rättskipningen – belöna förtjänsten och – – å, hur mycken uselhet är här icke att bekämpa – i administrationen – i politiken – i det offentliga och det enskilda – –  
<sec/>
Nu har hennes ansikte skiftat uttryck, och hon stirrar drömmande framför sig, som om hon någonstädes långt borta såge ett oändligt perspektiv af de välgärningar, om hvilka han talat. Inom sig börjar hon höra idéernas lockande sirénsång, och hon drages mot makten. 
<sec/>
Bakom allt hvad han sagt skymta konturerna af en gammal dröm, fast nu rikare utarbetad med ideella arabesker. Och mot den nya bakgrunden bygga hennes tankar upp samma eteriska luftslott som förr. Hennes agg mot drottningen förlorar åter sin brodd, då hon står inför möjligheten att samla glödande kol på Hennes Majestäts hufvud. Hon skall återställa den äktenskapliga lyckan mellan de höga makarna, återföra monarken, luttrad till en ädel människa, i triumf till drottningens famn – –  och ett lyckligt folk, befriadt från fattigdom och förtryck, skall hälsa återföreningen med jubelrop och välsigna henne, som varit den goda fén – –  
<sec/>
Hennes ögon stråla, och hennes ansikte bär ett exalteradt uttryck. Hon räcker sin hand till Struensee, som under stark spänning väntar ett svar. 
<sec/>
– Ni är en ädel man! säger hon varmt. – Ni har höga mål! Jag ville så gärna uträtta någonting godt – och jag tror på er. 
<sec/>
Han kysser hennes hand med en berusande känsla af lycka. 
<chapter/>

<chaptername>V.</chaptername>

<chaptername>(22 Juli.)</chaptername>

<sec/>
Tidigt på morgonen, när garnisonsregementenas pipare och blåsare spelade psalmer från kyrktornen, stod ett hotande moln öfver Kristianshavn. Det sträckte sig mot staden, och där föll något regn; men vinden från Sundet dref skuren västerut, in öfver land, och sopade himmeln blå. Snart förkunnade kastellets kanoner, högröstadt, med skott efter skott, att Hennes Majestät Danmarks drottning fyllt aderton år. 
<sec/>
Öfver hufvudstadens gator och öppna platser darrade solljuset hett, och öfverallt vimlade det af helgdagsklädda borgare och kvinnor, som gått ut för att få se en skymt af ståten. Störst var trängseln omkring Kongens Nye torv, där grefve Ahlefeldt samlade sin kadrilj af gröna riddare, och knappt hade de försvunnit bakom Östergades hörn, innan folkmassorna satte sig i rörelse för att följa dem. Men just då hördes hästtramp från Norgesgade, och allas blickar vändes ditåt – där kom kungen själf i spetsen för de blå! Allas hufvuden blottades, då han red förbi, och efter kavalkaden böljade människomassorna mot slottet. 
<sec/>
Den stora balkongen mot ridbanan var präktigt prydd med draperier af skarlakansrödt sammet med broderade kronor i guld, och här hade drottningarna tagit plats under en tronhimmel af siden med gyllene fransar. Där satt den gamle änkedrottningen Sophie Magdalene, styf i sin ståt, och den yngre änkedrottningen, Juliane Marie, med hopknipen mun, och den unga drottningen, som icke såg glad ut, och hennes bror, hertigen af Gloucester, bred i ansiktet och med ett däst uttryck. Framför dem bredde sig ridbanan som en amfiteater, badande i sol. 
<sec/>
Där svängde den gröna kadriljen in, och där kom den blå, och så började de ridderliga lekarna. Rundtomkring, under arkaderna, stodo de privilegierade damer och kavaljerer, som fått tillträde, och utanför marmorbron böljade en oräknelig folkmassa, hufvud vid hufvud. 
<sec/>
Det var icke medeltidens hårdhändta nappatag, som ånyo kommit till heders vid kung Kristian VII:s hof; inga pansrade ridare, som med sina lansar sökte lyfta hvarandra ur sadeln. Det var icke styrkan eller modet, som skulle pröfvas; det var skickligheten och elegansen. Och i den täflan kände de sig alla som segrare, ty enhvar hade sin sköna, af hvars mun han om aftonen skulle mottaga segerns pris. 
<sec/>
Och nu är afton, solen har dalat, men i allén från Vesterport till Frederiksbergs slott flamma bloss mellan träden, och eleganta ekipage rulla ideligen den vägen fram. Slottets trädgård och park stråla af hundratals lyktor och lusteldar; därinne under de klippta trädkronorna, genom de vindlande gångarna, i boskéernas halfdunkel och i den djupa skymningen, rör sig ett hviskande, sorlande, fnittrande vimmel af maskerade damer och kavaljerer. Parvis fladdra de om i fantastiska förklädningar, det tisslar och tasslar i alla vrår, det suckas smäktande och läspas sirligt, den klippta och snirklade naturen à la mode bildar ram om en trippande och pudrad älskogslek à la mode. Men dessa träd med de pyramidaliska kronorna ha sina rötter djupt i jorden, och lifvets vätskor sjuda i dem alla; den doft, som stiger från markens gräs och blommor, är naturens egen anda, och fåglarna förkunna dess evangelium, kvittrande yrvakna mellan kvistar och blad. Så lefver också allnaturen inom dessa trippande marionetter med de inlärda manéren af den franska skolan, och lidelsen kan bryta fram ibland, och smärtan kan snyfta, ty under pudret är blodet rödt. 
<sec/>
En dominikanermunk med svart sutan och kapuschongen neddragen till ögonhålorna i sidenmasken rör sig med tung värdighet i det lättfotade vimlet, ifrigt spejande åt alla håll. 
<sec/>
– Hej, svartebroder! Jag vet hvem du söker! 
<sec/>
Han stannar och lyfter sina händer välsignande öfver en smidig herdinna i en dräkt af koketterande landtlig elegans med schäferhatten framstupa öfver coiffuren och en rosettprydd staf i sin hand. 
<sec/>
– I så fall, sköna Chloë, vet du mer än jag! Men låt höra i alla fall. 
<sec/>
– En liten geheimerådinna, som har blåa ögon och bor i Norgesgade – skall jag uttrycka mig tydligare? 
<sec/>
– Mitt vackra barn – han talar med prästerligt allvar – du är tydligen på villospår. En andans man, bunden af sitt klosterlöfte – –  
<sec/>
Hennes skratt klingar gäckande in i hans patos och afbryter tiraden: 
<sec/>
– Nej, svartebroder, bockfoten sticker fram under prästrocken. Du är ingen munk! Gif mig din hand, så skall jag skrifva ditt namn. Och därunder skall jag, om du vill, skrifva namnet på den sköna, som du uppvaktar dagligen – –  
<sec/>
Där kvällde de fram, de djupa brösttonerna; nu vet han, hvem hon är. Men han har ingen lust att ingå i vidare svaromål och förskansar sig därför hårdnackadt bakom sitt prästerliga patos: 
<sec/>
– Du är ett världens barn, och du dömer andra efter ditt eget sinnelag. Min hand kan jag icke gifva dig, ty jag har förpliktat mig till cœlibat, och den sköna, du talar om, känner jag icke. Pax tecum! 
<sec/>
Han fortsätter sin väg med gravitetiska steg och värdig hållning, men hon följer efter och talar gycklande, med en grundton af agg: 
<sec/>
– Ditt munklatin narrar mig icke, och ditt dygdesamma väsen än mindre. Och jag vet hvad dina förpliktelser äro värda – lika visst, som jag vet, hvem du söker. Hon är icke här. Hon vågar icke utsätta sin ömtåliga hälsa för nattluften; eller också är hon rädd för dig. – Tillåt mig i förbigående komplimentera dig för din plan. Den är djärf som ditt roffågelsnäbb och svart som din själ. Å, jag känner den! Du vill skaffa kungen en härskarinna och dig själf en slafvinna i samma person – delad sällhet är dubbel sällhet, kantänka – och envåldsmakten i hennes hand betyder, att det blir du, som regerar. Men drottningen vet också hvart du syftar – och hon älskar dig icke! Pax tecum själf, svartebroder! 
<sec/>
Hennes herdestaf faller med ett lätt slag öfver toppen på hans kapuschong, och hon är borta innan han hunnit genmäla ett ord. 
<sec/>
Han viker af och slår in på en gång, som leder bort från människovimlet. Leken intresserar honom icke längre nu, då han förlorat hoppet att finna Birgitte Sophie. Han vandrar fjärran från festens brännpunkt. Här glimma inga lyktor i träden, endast månskenet duggar hvitt öfver ensamheten med de skarpa skuggorna. Han skjuter hättan tillbaka och befriar sina heta kinder från sidenmasken. 
<sec/>
Herdinnans ord ljuda ännu inom honom och väcka en obestämd oro, som han söker bekämpa. Hvarför tillmäta slika svartsjukans speglosor en betydelse, som de icke äga? Hvad kan Elisabeth Eyben och hvad kan drottningen veta om en plan, som hittills icke varit annat än ett hugskott, hvarom han aldrig talat med någon annan – och hvars förutsättningar ännu icke äro förhanden? Intet! Men hofvets damer och kavaljerer ha fint väderkorn för intriger, och skvallret anteciperar ofta. Det är bekant, att kungen ånyo gjort den vackra geheimerådinnan Gabel till föremål för en synnerlig uppmärksamhet; och det är ingen hemlighet, att en viss lifläkare dagligen uppvaktar samma dam i hennes hem. Man har sammanställt dessa fakta – och vågat en gissning; någonting annat kan det icke vara! 
<sec/>
Ingen kan veta någonting om de tankar och känslor, som besjäla den sköna och stolta geheimerådinnan, när hon mottager monarkens alltigenom höfviska hyllning. Och ingen har sett det strålande uttryck och det ömma leende, hvarmed hon hvar morgon räcker lifläkaren sin hand att kyssas. 
<sec/>
Då blossar längtan alltid upp inom honom; han vill böja knä för hennes fötter och låta kärleksintrigen börja. Men hittills har han hållits tillbaka af ett mera förfinadt begär att ännu en stund njuta den förkänslans och aningens lycka, som han förnimmer, då han ser hennes själ långsamt öppna sig, liksom en hvit vattenlilja, hvars blomkalk slår ut i solen, genomträngd af dess värme och ljus. 
<sec/>
Vid denna inbillningens lek smekas hans nerver af mångahanda förnimmelser, rikare och mera sinnesretande än allt hvad han erfarit inför någon af de sköna damer, som hittills hugnat honom med sin gunst, efter en skenfäktning hvars resultat varit på förhand gifvet. Han känner de trollformler, för hvilka, en sådan kvinnlig marionett måste öppna sin famn – lika visst som ett ryck i en bestämd nerv framkallar en bestämd rörelse af en människokropp. – Men den dam, som han nu drömmer om, har han hvarken kufvat med makten af sin vilja eller fångat i hennes egen känslosamhets garn eller bländat med sin lidelses plötsligt uppblossande halmeld! Om hon gifver sig åt honom, sker det stolt och fritt – som en drottning ger sig åt en höfding – därför att han ensam hållit målet inför hennes längtan och ensam förmått fylla hennes själ med sitt väsens värme och ljus. Måhända också därför, att de båda eldas af ett gemensamt högre mål – sitt lands och sitt folks väl. – 
<sec/>
Det krafsar och tasslar öfver gruset, och längsmed en buxbomshäck kommer en sylfid sväfvande så lätt, som om hon bures af sina fladdrande sidenvingar. Då och då stannar hon, böjer hufvudet framåt och spanar i ljusdunklet. Hon är omaskerad och månskenet dallrar öfver hennes ansikte, som bär ett öfversinnligt, förklaradt uttryck. Nu glider hon in i skuggan af ett träd, lutar sig skyggt fram, med handen öfver pannan och hviskar: 
<sec/>
– Friedrich! 
<sec/>
Munkens hjärta börjar plötsligt dansa, han öppnar sin famn mekaniskt som en marionett och skyndar den sköna till mötes. Men när han kommer närmare, sjunka hans armar till sidorna. Sylfidens ansiktsuttryck blir mindre öfversinnligt, allteftersom afståndet minskas, och nu igenkänner han lilla Anne-Sophie Bülows pikanta drag. 
<sec/>
– Ni, herr etatsråd! säger hon skrattande, sedan hon öfvervunnit sin synbara missräkning. – Är ni också ute och svärmar i månskenet? 
<sec/>
– Som ni ser, min nådiga! – han bugar sig ironiskt – jag är på jakt efter lyckans gudinna! 
<sec/>
– Låt höra! Hvad namn bär er gudinna för tillfället? 
<sec/>
– Anne-Sophie! Döm då om min gränslösa förtjusning, då jag nyss hörde henne hviska mitt namn! 
<sec/>
– Verkligen? – Hon skrattar till – Ack ja, det är ju så sant – ni heter också Friedrich! 
<sec/>
– Också! Store Gud! Skulle det endast ha varit en illusion! 
<sec/>
– Snarare ett gammalt minne, som spökar ur sin graf. Au revoir! 
<sec/>
– Jag förstår! Nu hör också jag stegen af en kommande Friedrich. Jag måste då förmodligen bereda mig på, att ni lämnar mig? 
<sec/>
Hon nickar småleende: 
<sec/>
– Måtte ni kunna bära ert öde som en man! – och hon sväfvar vidare ut i månskenet, förenar sig med en skugga, som af alla tecken att döma måste vara Warnstedt, och försvinner. 
<sec/>
Munken står kvar och ser efter dem och tänker med någon själfironi, att den damen verkligen en gång vållat honom en högst allvarlig hjärtekvida. Då hade hans fantasi förespeglat honom lyckan att äga henne, som det härligaste på jorden. Hans själ fylldes af ljufva aningar, när han hörde hennes röst eller ljudet af hennes lätta steg eller rasslet af hennes kjolar. Men samtidigt öfvervägde hans förstånd i hemlighet medlen att fortast möjligt vinna hennes gunst. Han hade icke tagit miste om vägen eller förfelat målet! – 
<sec/>
Men från de höga rymder, där hans längtan för ögonblicket dväljes, ser han alla förflutna galanterier i fågelperspektiv, och de tyckas honom obetydliga eller själlösa. Hans känslor och hans tankar ha fått mera allvar nu; han vandrar fjärran från de hvardagliga kärleksintrigerna och tänker på henne. 
<sec/>
Han har kommit in i parken och framför honom glänser kanalens vatten silfverhvitt mellan trädtopparna, som stå mörka i djupet. Då hviskar det stilla från gången till vänster: 
<sec/>
– Friedrich! 
<sec/>
Han stannar och lyssnar. Spökar det också här? Nattvinden stryker prasslande mellan bladen, men samtidigt förnimmes ljud af rasslande kjolar och lätta steg. En hvit nunna med spetsigt dok öfver hjässan skymtar fram i halfdunklet. Tvekande närmar hon sig, doket håller hon ännu försiktigt framför ansiktet, men på de mörka ögonen igenkänner han Sophie Gæhler. Ännu inne i sin roll, lyfter han händerna välsignande: 
<sec/>
– Pax tecum filia mia! – 
<sec/>
– God afton mitt kära etatsråd – eller rättare sagdt god natt. Det är sent ... Hon vill skynda förbi, men han ställer sig i hennes väg. 
<sec/>
– Nånå – bättre sent än aldrig! Jag känner dina ögon – min sköna syster – deras uttryck leder icke tankarna till en enslig klostercell. Också din röst har jag hört en gång förr hviska mitt namn med det där tonfallet! Det är längesedan nu! 
<sec/>
Hon tycks något brydd, men på samma gång road; hennes blickar irra ängsligt rundt omkring, men hennes skratt klingar helt otvunget och muntert. 
<sec/>
– Ni är då alldeleralldeles viss om, att ni ensam i hela världen heter Friedrich? 
<sec/>
– Tvärtom! – suckar han ironiskt. För ögonblicket törs jag knappast tro, att jag har rätt till mitt eget namn! Jag har redan en gång förut i natt gjort samma nedslående erfarenhet som nu! Gud bevare mig! Det ser ut som om alla kavaljerer i detta lilla land skulle heta Friedrich. Åtminstone alla, som de skönaste damerna öfver hufvud taget ha lust att stämma möte med. 
<sec/>
– Au revoir! min f. d. Friedrich! – Hon småler deltagande och sänder honom en fingerkyss till tröst – Akta er, att ni icke för tredje gången råkar ut för samma äfventyr! 
<sec/>
– Är det någon öfverhängande fara på färde? 
<sec/>
Nu nickar hon betydelsefullt: 
<sec/>
– Jag mötte nyss Ida Moltke – och jag tror nästan, att hon också går omkring och söker sin Friedrich. 
<sec/>
– Nom d’un chien! Är Plessen fallen i onåd och en ny Friedrich korad? 
<sec/>
– Nej, men ni vet väl, att grefve Fritz officiellt heter Christian Friedrich. 
<sec/>
– Ni menar, att grefvinnan skulle ha stämt möte med sin egen gemål? 
<sec/>
De se på hvarandra och skratta båda. 
<sec/>
– Nå, hvarför icke? 
<sec/>
– Nej, Nej! Det vore alltför originellt. Men om ni fordrar det, skall jag gärna tro, att ni själf just nyss, då ni ropade Friedrich, tänkte på er gemål – ehuru generalen officiellt heter Peter Elias! 
<sec/>
– Au revoir, ni oförbätterlige! Nej, jag fordrar ingenting annat af er, än att ni nu låter mig gå! 
<sec/>
Hon niger kokett och vill fortsätta sin väg, men han följer efter: 
<sec/>
– Au revoir, ni alltid lika förtjusande och lika oberäkneliga! Jag närer den djupaste afund gent emot denne ert hjärtas nye kung Friedrich – den femte, men jag hyser också tacksamhet gentemot honom – –  
<sec/>
– Verkligen? 
<sec/>
– Ni tror mig icke. Det är bokstafligen sant. Jag kan icke annat än glädja mig åt den ryska diplomatiens nederlag. Det var på tiden, att Rysslands tyranniska öfvermod stäcktes, och att här sattes en gräns för dess eröfringslystnad. – Jag är tacksam mot er Friedrich, därför att han utestängt riddar Mikaël – ehuru den snopne ärkeängeln sedan dess hedrar mig med sitt hat – därför att han tror mig vara den lycklige. Hvilken ödets ironi! 
<sec/>
– Jag skulle beklaga er lifligare – säger hon gäckande – om jag icke visste, att ni fått full ersättning på annat håll för allt hvad ni i denna affär förlorat! Det enda, som gör mig otröstlig, är att kärleksintrigen i Norgesgade, enligt hvad det sägs, också har ett politiskt föremål. Jag skulle så gärna se er bland de våra! Med eller utan geheimerådinna! 
<sec/>
– Men jag har redan en gång haft äran säga er, min nådiga, att jag önskar hålla mig fjärran från partierna! 
<sec/>
– Och jag har likaledes haft äran säga er, mitt kära etatsråd, att ni gör dumt däri. Ni vet att Brandt i dag utnämnts till kammarherre? Drottningen har icke glömt, att lilla Enevold föll i onåd då han sökte störta grefve Holck. En vacker dag kommer kammarherre Brandt otvifvelaktigt att återvända till hofvet! Troligen skulle också ni handla klokare, om ni ville begagna det inflytande ni redan äger öfver konungen, till att främja drottningens intressen. – Au revoir! 
<sec/>
Hon hälsar ännu en gång och sväfvar så vidare ut i månskenet, där hennes hvita nunnedok lyser en sekund, tills det uppslukas af skuggorna mellan de mörka träden. – Munken vänder sig diskret åt motsatt håll. Det hvilar ett öfvermodigt småleende kring hans läppar, medan han ensam vandrar sin väg i skymningen. 
<sec/>
Han ler åt hennes välmenta råd och genomskinliga förespeglingar. De förefalla honom så mycket mer opåkallade, som han själf tror sig ha utverkat af konungen den kammarherretitel åt Brandt, hvarom hon talat. Men han småler framför allt åt minnet af sin egen lidelse för den lilla vackra Sophie. Det är knappast mer än ett år sedan han för hennes skull kände sig som den olyckligaste af all världens kärlekskranka kavaljerer – och nu kan han med jämnmod se henne sväfva bort i månskenet för att möta en annan. 
<sec/>
Hans tankar ha åter slagit in på samma spår som nyss, och han säger sig själf, att alla de kärlekskval, han hittills genomgått, egentligen haft sin härd i fåfängan, icke i hjärtat. Att lidelsen icke kan flamma evigt, förefaller honom numera alltför naturligt; en skilsmässa måste då komma. I de fall, där han själf varit den förste, som tröttnat, hade skilsmässan endast vållat honom några stunders vemod; men när hon blifvit kall eller svikit, hade fåfängan vridit sig inom honom som ett såradt djur och vållat honom alla helvetets kval. Dock hade smärtan alltid varit öfvergående! 
<sec/>
Det var naturligt att hjärtat sedan, någon tid, känts dödt som en lök om vintern; men lika naturligt var det väl också, att löken i mars åter sköt skott och blommade i en ny tulipan. 
<sec/>
Sådan är passionens blomma! Icke en ros med ett inveckladt system af doftande blad, nej, en tulipan med några enkla, högröda och köttiga blad utan doft. Sådan är lidelsen! 
<sec/>
Nu känner han åter de första hjärtbladen af en ny lidelse skjuta fram inom sig, och nu som alltid ha dessa första tecken till en ny vår gifvit anledning till en del ljuft och dumt svärmeri. Och nu som alltid tror han så visst, att blomman som just håller på att spira, skall bli skönare till formen och rikare till färgen än någon, han hittills skådat. Icke en enkel tulipan – alldeles icke! Troligen en skär ros af rusande doft – eller kanske snarare en vattenlilja ... 
<sec/>
Ack! Han har icke längre några illusioner! Och ändå klappar hans hjärta så oroligt nu, då han tänker på henne, som redan gifvit honom sin själ, att hela hans varelse fylles af förväntningens sällhet. 
<sec/>
Måhända är detta aningens stadium det, som i grund och botten skänker den rikaste behållningen och den renaste lyckan! 
<chapter/>

<chaptername>VI.</chaptername>

<chaptername>(11 Augusti.)</chaptername>

<sec/>
Strax efter det hertigen af Gloucester rest, har hofvet flyttat ut till Friedrichsberg, och det blir tydligare och tydligare, att H. M:t hedrar sin läkare med ett vidtgående förtroende. Denne hofmedikus bor i ett särskildt litet hus på andra sidan om parken, men vistas merendels på slottet, uppvaktar konungen, på befallning, morgon och afton, deltager för öfrigt med mycken suffisance i det landtliga sällskapslifvet och skickar sig i allo som en kavaljer: gör sig angenäm för damerna, dricker te, spelar kort med genomgående otur, förlorar utan att blinka beaktansvärda summor på loup. – 
<sec/>
Har han otur i spel, finner han förmodligen riklig ersättning i annat; åtminstone rider han dagligen in till staden för att besöka den sköna geheimerådinnan de Gabel. – Också H. M:t konungen lär ofta åka in till staden i samma ärende, och den kunglige berlinaren får då vänta i timmar utanför hennes bostad. 
<sec/>
Hvad månde detta betyda? Rykten och gissningar flyga om i luften. Hofvets damer och kavaljerer vädra intrig, betrakta hvarandra med misstänksamma blickar och söka utspionera hvarandras mått och steg, ty ingen unnar den andra minsta öfvertag i den allmänna kampen om gunst och makt. Särskildt är denna högt sträfvande medikus föremål för en spänd uppmärksamhet; honom afundas alla och mot honom småle alla, ty ingen kan veta, hvad morgondagen bär i sitt sköte. – 
<sec/>
Det är afton efter en brännhet dag. På en träbänk utanför sitt logis sitter Struensee, med hufvudet tillbakalutadt mot den murgrönsbevuxna väggen, försjunken i betraktelse af molntapparna, som brinna likt blånor öfver skogen, där solen nyss gick ned. 
<sec/>
Hans tankar kretsa ideligen omkring två punkter mellan hvilka han anar ett inre sammanhang – två hotfullt stirrande onda ögon, hvilkas olycksbådande blickar han icke kan undkomma. För det första blef han i dag icke mottagen af fru Gabel, utan afspisades med den förevändningen, att geheimerådinnan icke befann sig väl. Om det varit sant, borde hon ju så mycket hellre ha mottagit sin läkare! – För det andra har konungens hela uppsyn och uppförande i dag erinrat om en elak pojkes, då han vet sig ha gjort ondt. H. M:ts blickar ha varit dolska och skygga, allt sedan han i går afton hemkom till slottet från sitt besök hos geheimerådinnan Gabel. Det har dock varit omöjligt att aflocka honom minsta antydan om hvad som passerat. 
<sec/>
Någonting måste ha händt; men hvad? 
<sec/>
På sista tiden har Struensee ofta frågat sig själf, om han icke, i sin ifver att öfvervinna Birgitte- Sophies motvilja, framställt kungens allmänna moraliska förbättring i alltför ljusa färger. Härigenom har han lyckats locka henne in i en intrig, hvars utfall icke kan på förhand beräknas, ty ingen vet bättre än han, att den tjuguårige gubbens sinne, under den slappnande ytan, gömmer en outrotlig fond af vanmäktig lystnad och lastbarhet. Och ingen vet bättre än han, hur ömtålig hon är, och hur varsamt det måste tagas på hennes känslolif, om hon icke skall brytas. 
<sec/>
Blodet stiger honom plötsligt åt hufvudet, och en kall kåre hvirflar längsmed hans ryggrad: han tänker sig den möjligheten, att kungen åter bemött henne på samma sätt, som en gång förut. I så fall torde hon nu anse sin läkare och vän för en hjärtlös bedragare, som uppoffrat henne för att främja egna äregiriga planer. 
<sec/>
Han reser sig upp. Han fryser. Det börjar bli fuktigt; dimmorna stiga därborta öfver ängen. – Hvilken vansinnig idé, att kombinera kärlek och ärelystnad – spänna lidelsens eldiga springare framför beräkningens lastvagn! I detta ögonblick skulle han med glädje ha offrat alla sina högtflygande framtidsplaner, om han därmed kunnat köpa sig en enda sekund i hennes närhet, ty hans hjärta svider af längtan och oro. 
<sec/>
I morgon skall han få se henne! I morgon? En svart spökhand sätter frågetecken bakom orden, och hoppet törs endast hviska fram ett: måhända. 
<sec/>
Det är lönlöst att grubbla vidare. Han går in i sitt sofrum och söker hvila. Till trots för alla onda aningar, somnar han tungt. – 
<sec/>
Han far upp vid en häftig bultning på fönsterluckorna. Hvad står på? Är kungen sjuk? – Kammartjänaren skjuter regeln tillbaka och öppnar förstugudörren. En andfådd röst talar häftigt därutanför, och han urskiljer ett ord: Geheimerådinnan. I samma nu har han kastat sig ur bädden och börjat kläda sig utan hjälp. 
<sec/>
Wolff, kammartjänaren, knackar på dörren och tassar in. 
<sec/>
– Det är bud från geheimerådet de Gabel ... 
<sec/>
Och medan han hjälper sin herre med toaletten, berättar han allt hvad han fått veta: Den nådiga fru geheimerådinnan har plötsligt blifvit sjuk, ligger nu i häftig feber och yrar ... 
<sec/>
På vägen utanför trädgårdsgrinden håller en ridknekt sin häst i beredskap. Struensee svingar sig upp i sadeln, och det bär af i galopp genom allén. 
<sec/>
Hvad har händt? Hvad har händt? Träden jaga hvarandra som skuggor i cirkel rundt omkring honom, där han flyger fram. Klockan är vid pass tre och det har börjat dagas. En svag morgonbris fläktar från Kalleboestrand in öfver de sanka markerna, förande med sig en frän doft af ruttnande tång. Han lyfter sin ena hand för att hålla hatten kvar på hufvudet, handsken snuddar vid pannan och blir våt – naturen luktar lik. 
<sec/>
Hästens hofvar dåna mot Vesterbro, men stadsporten är stängd, och det dröjer innan den öppnas. En väktare visar sitt omorgnade hufvud och ryter: 
<sec/>
– Här slipper ingen in! Det är natt nu. 
<sec/>
– Du tror så därför att du sofvit på din post. Det är ljusa dagen! Öppna bara! 
<sec/>
– Hoho! murrar väktaren och bligar upp. – Hvad är det för en hög herre, som tar sig en sådan ton? 
<sec/>
Struensee skälfver af otålighet i sadeln. Lumpna formaliteter! Dröjsmålet kan bestämma öfver lif och död. Han letar fram passersedeln och sticker den in genom öppningen. 
<sec/>
Det tager tid innan väktaren hinner granska papperet, och då hans röda näsa åter visar sig, har han en ny invändning till hands: 
<sec/>
– Passersedeln gäller för en annan. – – Ni är icke lakej? 
<sec/>
– Jag är kungens hofmedikus. Om du icke öppnar strax, blir du hängd, Jens! 
<sec/>
– Kungens hofmedikus! brummar väktaren hånfullt. – Ja, om det så vore själfvaste kungens barberare, så skulle jag följa instruxen, så mycket han det vet! 
<sec/>
Och porten smäller i. Men strax därefter öppnas den åter och själfva väktarelöjtnanten visar sig. 
<sec/>
– Hvad står på? 
<sec/>
– Jag måste in! svarar Struensee häftigt. – Jag rider i H. M:t konungens ärende, och ni påtager er ett drygt ansvar, om ni hindrar mig. Det andra sömntrynet stängde porten, fast han hade passersedeln i hand. Honom tar hin håle i morgon! 
<sec/>
Efter denna energiska vädjan öppnas portarna, och Struensee rider in i staden. Gatorna äro ännu öde, husen slumra med slutna fönsterluckor; hästhofvarna smälla hårdt mot stenläggningen, och en skrämd tupp börjar gala i en gård vid Östergade. – 
<sec/>
Geheimerådet Gabel väntar i salen; hans breda, godmodiga ansikte är blekt af nattvak, och han talar med tjockt mäle, som om tungan hölle på att fastna honom i halsen: 
<sec/>
– Det lär ha börjat i förgår afton, efter det H. M:t konungen lämnat vårt hus. Jag var icke tillstädes, men kammarjungfrun säger, att min gemål redan då klagat öfver opasslighet. I går låg hon hela dagen, men jag antog att det icke var värre än vanligt – hufvudvärk – fruntimmerskrämpor – – Ni vet – – och hon ville icke ha någon läkare. Så blef jag väckt i natt af min svägerska – – hon fruktar, att sjukdomen tagit en farlig vändning. – – Jag är glad åt, att ni är här, mitt kära etatsråd. – –  
<sec/>
Struensee öppnar sakta dörren till sofrummet och stiger ensam in. Nattlampan kastar ett svagt och darrande sken öfver hufvudkudden, där fru Birgitte-Sophies ansikte hvilar mörkrödt af feber. På en stol tätt intill bädden sitter hennes syster, grefvinnan Moltke; hon hälsar sorgset och skakar sitt hufvud. 
<sec/>
– Känner ni igen mig, min nådiga geheimerådinna? frågar Struensee, som smugit på tå fram till bädden. 
<sec/>
Hon ser upp. Hennes blåa ögon glänsa feberaktigt. Det ljusa håret faller oordnadt öfver skuldrorna, då hon reser sig från hufvudgärden och börjar fäkta med händerna framför sig i luften mot en inbillad fiende. 
<sec/>
– Gå er väg, Sire! Låt mig vara i fred, ditt lilla djur! Fy, fy, fy! – Hennes röst, som eljes är varm och mjuk, klingar hård och gäll. Hon gömmer ansiktet i sina händer, men hennes ögon stirra med en vettskrämd blick mellan de uppspärrade fingrarna. 
<sec/>
Han lägger sin hand på hennes panna, som är brännande het, och tager hennes hand i sin, för att räkna pulsslagen. Men hon spjärnar emot af alla krafter och söker rycka sig lös, alltmedan hon ropar med rösten halfkväfd af ångest: 
<sec/>
– Släpp mig! Fy! Ers Majestät borde blygas! – Jag är icke en nymf från ett jungfrukontor! Jag är en dam, som fordrar att bli behandlad med aktning. – Nej, eländige, låt mig vara, eljes ropar jag in mitt folk. 
<sec/>
Struensee har bemäktigat sig hennes hand och håller den fast. Pulsen är ojämn och hård, febern hög. Han stirrar rådvill på den sjukas ansikte, tankarna fladdra af och an, men finna ingen hållpunkt, och oemotståndligt suger sig den föreställningen fast vid hans hjärta, att hon måste dö. 
<sec/>
Hvarför? Hvarför? En upprörande scen tecknar sig pinsamt tydligt för hans inbillning. Hennes ord, åthäfvor och minspel under yrseln lämna intet tvifvel om den ursprungliga anledningen till den kroppsliga och själsliga kris, hon för närvarande genomgår, och hvars utgång han fruktar. Han anklagar sig redan själf för hennes död, smärtan och ångern förlama hans omdömeskraft, han känner sig endast hjälplöst olycklig och famlar i mörkret efter en af dessa ingifvelser, tack vare hvilka han ofta förr funnit räddningsmedlet vid en sjukbädd, där andra trott allt förloradt. 
<sec/>
Grefvinnan Moltke sitter tyst vid bädden, men hennes blickar söka i ångest läkarens ansikte, bönfallande om ett enda ord af hopp. Strax innanför dörren står den sjukas gemål, som smugit sig in, trots förbudet: 
<sec/>
– Det är fara på färde? hviskar han. 
<sec/>
– Ja. 
<sec/>
Struensee går förbi honom utan att våga möta hans blick. Han vill själf hämta kylande pulver på sjukhus-apoteket, ty han längtar efter att få vara ensam en stund. – –  
<sec/>
Två dagar och två nätter släpa sig långsamt fram. Struensee viker icke från hennes sjukbädd. Än flämtar lifslågan högt i feber, än tyckes den slocknad i vanmakt. På morgonen den tredje dagen slår hon ögonen upp, och hennes blick är klar. Hon ser på systern, uttrycket i hennes ansikte blir varmt, och hennes mun öppnar sig till hälften, som om hon velat tala, men saknat kraft. – Sedan vänder hon blicken mot höjden, som om hon anropat himmelen om nåd för en stor syndare. Och just som den första solstrålen stjäl sig in genom en springa mellan de stängda fönsterluckorna, slocknar hon stilla. – 
<sec/>
Blek som döden, vacklande i sadeln, utmattad till kropp och själ, rider Struensee hem genom allén. Solen bränner honom i ryggen, och framför sig ser han skuggan af en lång, smal ryttare, framåtböjd, som om han dignat under en osynlig börda. 
<sec/>
Utanför det lilla huset väntar en kunglig löpare med befallning till lifläkaren att ofördröjligen inställa sig på slottet. 
<sec/>
Det finns icke en redig tanke i Struensees hufvud, men han lyder mekaniskt. I audiensgemaket spankulerar kungen af och an på golfvet, lik en anemisk hankyckling. Då dörrarna slås upp, stannar han och blir majestätisk, med tillbakakastadt hufvud och högdragen min; men endast några sekunder uthärdar han i denna ansträngda pose. 
<sec/>
– Hvad straff förtjänar en hofmedikus, som försummar sin konung och därigenom utsätter ett helt land för de allvarsammaste vådor? 
<sec/>
– Jag vet icke, Ers Majestät. Det är förmodligen stor skillnad på en hofmarskalk och en hofmedikus. 
<sec/>
– Hvad menar ni? – Kungen rynkar ögonbrynen. 
<sec/>
– Grefve Holck har lärt mig, att en hofmarskalk under slika omständigheter har dess större behof af sin konungs nåd! 
<sec/>
Nu är majestätet borta, och tjufpojken börjar skratta. Den förstuckna anspelningen mot Holck har plötsligt försatt honom i godt lynne. 
<sec/>
– Ett hvitt band om halsen i stället för ett vanligt rep? Nej, nej! Det går icke an. En hofmedikus hör till dem man hänger, en hofmarskalk till dem man hänger på. Det är skillnaden. – Hvar har ni hållit hus? 
<sec/>
– Hos en som nu är död. 
<sec/>
– Berätta! säger kungen och närmar sig, djupt intresserad. – Hvem är död? 
<sec/>
– Geheimerådinnan de Gabel. 
<sec/>
– Verkligen? Det var en öfverraskande nyhet! 
<sec/>
Men Hans Majestäts ansikte uttrycker ingen öfverraskning och intet medlidande. Hans ögon lysa blott af en hjärtlös nyfikenhet att få veta de närmare omständigheterna vid hennes död. 
<sec/>
– Berätta! uppmanar han ifrigt. – Tala om, hur det gick till! Hvad var det, hon dog af? Och hur såg hon ut, när döden tog henne? 
<sec/>
Darrande af spänning afvaktar han, till svar på sina frågor, en noggrann detaljerad beskrifning eller helst ett mimiskt återgifvande af dödsminutens fasa; men Struensee sänker sitt hufvud och svarar icke. 
<sec/>
– Nå? säger kungen, otåligt. – Hur gick det till? 
<sec/>
– Förlåt mig, Ers Majestät, jag har icke sofvit en blund på två hela dygn. – Han vacklar och måste stödja sig mot väggen för att icke falla. 
<sec/>
– Gå hem och lägg er då! säger Majestätet och rynkar ögonbrynen onådigt. – Sof ut, för all del! Och kom icke igen förr än jag låter kalla er! 
<chapter/>

<chaptername>VII.</chaptername>

<chaptername>(Friedrichsbergs slott 3 – 4 September.)</chaptername>

<sec/>
Ni är sjuk, min käre vän! säger Warnstedt, i det han stannar framför Struensee, som sitter på en taburett i kammarpagens rum och stirrar melankoliskt ut öfver terrassen, där regnet piskar. – Hvad fattas er? 
<sec/>
– Ingenting! 
<sec/>
Kan man lida af kärlek, fast man förnekar namnet? Hvarför icke? Lika väl, som man tynar bort af en sjukdom, om hvars orsak man ingenting vet! 
<sec/>
– Ni är sjuk – fortsätter Warnstedt – därom är intet tvifvel! Symptomen äro i ögonen fallande: klen matlust, kraftnedsättning, bleknande hy och försvinnande hull! Jag konstaterar dagligen med grämelse, att er lofvande lilla embonpoint är på retur! Allt sedan ni kom i kungens tjänst har den hittills vuxit och frodats – hvad är anledningen till att den nu försvinner? 
<sec/>
Struensee skakar sitt hufvud men svarar icke. 
<sec/>
Hvad vet man om de lönliga djupen i sitt eget väsen och om sin egen själs hemlighetsfulla sjukdomsprocesser? Det är sant, att alla hans tankar och känslor kretsa omkring minnet af henne, som nyss gick bort. Hans hjärta lider af en naggande värk, gent emot hvilken förståndet förgäfves uppbjuder all sin kraft. Han säger sig själf: hvad mer, om en vacker dam blåst bort från jordens yta! Sådant händer ju alla dagar och det finnes alltid tillräckligt många sköna damer kvar. Kanske saknar jag henne så svåra, därför att hon gick bort ur lifvet utan att någonsin hafva tillhört mig. Men om också bägaren rycktes bort just i det ögonblick, då jag skulle föra den till mina läppar, behöfver icke vinet ha varit ädlare än allt hvad jag smakat hittills! – Dock, fantasiens vin har alltid en ljufligare bouquet än verklighetens, och all den vällust, man känt i lidelsen, bleknar för minnet af en inbillnings lycksalighet. 
<sec/>
Warnstedt lägger sakta sin hand på hans skuldra. 
<sec/>
– Ni måste krya upp er, käre vän! Under de sista veckorna har ni gått omkring som en sömngångare. Jag slår vad om, att ni aldrig ens reflekterat öfver anledningen, hvarför ni i dag är befalld till drottningen! 
<sec/>
– Anledningen? upprepar Struensee och rynkar ögonbrynen, som om han ansträngt sig att förstå. 
<sec/>
– Ja väl! Ni har aldrig ens ägnat en tanke däråt! Och ni är ändå den man, hvars skarpsynthet jag så ofta beundrat! 
<sec/>
– Anledningen hvarför en läkare kallas till en patient är sällan mer än en. Drottningens hälsa och lynne ha ju på sista tiden lämnat en del öfrigt att önska! 
<sec/>
– Visserligen! Men ni tör knappast kunna smickra er med att vara den hofmedikus, som Hennes Majestät särskildt önskat att få konsultera! I själfva verket har hon i denna sak gifvit vika för en stark påtryckning från kungens sida. Men den som ursprungligen satt idén i hufvudet på kungen, är ingen annan än Holck! 
<sec/>
Det sista ordet uttalar Warnstedt med ett menande tonfall, och hans blick får ett uttryck som om han öfverlämnade en syndare i rättvisans händer; men Struensee svarar med en axelryckning: 
<sec/>
– Och förmodligen vädrar ni därför kabal och lömska anslag? 
<sec/>
– Jag vädrar ingenting! säger kammarpagen, förnärmad. – Men jag håller ögonen öppna. 
<sec/>
– Och hvad ha dessa öppna ögon sett? 
<sec/>
– De ha observerat grefve Holcks hela hållning och sätt gentemot er och mig under det sista året. I Paris var han den älskvärde kamraten, i hvars sällskap vi aflade små besök bakom teatrarnas kulisser och upplefde en del andra galanta små äfventyr. Strax i början, när vi kommit hem till vårt land igen, blef herr garderobstormästaren plötsligt högdragen och kallsinnig, men föreföll i öfrigt sorglös och trygg. Detta betydde förmodligen, att han började känna marken vackla under sina fötter. På allra sista tiden har han blifvit förunderligt älskvärd. Detta betyder utan tvifvel att han börjat intrigera mot oss. 
<sec/>
– Utredningen hedrar er skarpsinnighet, men slutsatsen kan vara förhastad! Ni menar, att grefve Holck sätter krokben för oss i dunklet? 
<sec/>
– Utan tvifvel! Djuren ha ofta en förunderligt fin instinkt, och Holck har nog märkt, hur hans stjärna håller på att dala. Slagsmål med väktare, äfventyr i gränderna intressera icke längre kungen, och supéerna på Blaagaard med franska aktriser och inhemska kvinnliga lättmatroser trötta H. M:t. Redan i Paris fick Holck göra den erfarenheten, att kungens fysiska utmattning kunde taga form af ovilja mot hans egen brutala sundhet. Nu ha de sista lusteldarna slocknat, och därmed allt hvarpå favoritens framgång hittills berott. Till på köpet gifter han sig nu för andra gången och blir därigenom löjlig i monarkens ögon. Han vet, att han måste falla; men dessförinnan vill han sparka undan dem han misstänker ha utsikt att efterträda honom! Därför är ni befalld till drottningen i dag. 
<sec/>
– Och hvad tror ni, han anser sig kunna vinna därmed? frågade Struensee i ringaktande ton. 
<sec/>
– Omöjliggöra er för framtiden! Å, han har en fin näsa. Han anar, att de kungliga makarna snart skola närma sig hvarandra, sedan han själf icke längre finnes till hands att sätta split dem emellan. Så snart det gått upp för drottningen, att hennes barns far är en bruten man, som behöfver hennes ömhet och omvårdnad, skall förhållandet dem emellan bli bättre. Hon skall ryckas upp ur det apatiska tillstånd, hvari hon för närvarande befinner sig, och så småningom kommer då makten att falla i hennes händer. Dessförinnan skulle grefven gärna se, att drottningen lärde hata och afsky er lika högt, som hon hatar och afskyr honom själf, och detta hoppas han uppnå genom att tvinga er på Hennes Majestät i egenskap af läkare. 
<sec/>
Där leker ett ironiskt leende omkring Struensees fylliga läppar, och han nickar för sig själf, som om allt hvad Warnstedt sagt beredt honom ett oblandadt nöje. Men så skakar han sitt hufvud, och hans min blir allvarlig: 
<sec/>
– Det där är fiffigt utspekuleradt – men planen är alltför invecklad för att härstamma från grefve Holck. 
<sec/>
– Jag menar icke heller, att han själf tänkt ut den. Andra som ha hufvud stå bakom Holck. Många viktiga intressen dölja sig bakom hans tjocka lekamen. Tror ni icke, det vore klokast, om vi slöte oss till öfverhofmarskalkens parti? Vill man vinna drottningens gunst, måste man bära hennes färger! Och man skulle kunna tjäna sina sporrar genom att kasta Holck ur sadeln. 
<sec/>
Medan han talat, har Struensee rest sig upp och börjat röra sig af och an på golfvet. 
<sec/>
– Jag är tacksam för edra råd, min käre vän – men för min del har jag ingen lust att tjäna som menig man under grefve Fritz. För resten tror jag icke heller, att den antipati, drottningen hyser mot min person, kan öfvervinnas därigenom, att jag blandar mig i en hofkabal. – Här skiljas alltså våra vägar? 
<sec/>
– Jag hoppas – stammar Warnstedt, rodnande som en scholaris under sin lärares blick – att vår vänskap icke därför behöfver lida? Jag har måst lofva Anne-Sophie – jag menar friherrinnan Bülow – att sluta mig till partiet – Ni förstår? Det finnes hänsyn, som man under vissa delikata omständigheter är skyldig – – en dams nycker – –  
<sec/>
– Naturligtvis! Om en kavaljer icke bär samma namn, som den dam han dyrkar, bör han åtminstone tillhöra samma parti som hon! – Hvad mig beträffar, har jag, tyvärr, ingen härskarinna för ögonblicket – eller åtminstone ingen, som befinner sig i delikata omständigheter – –  Jag håller mig alltså fortfarande utanför partierna. – Men nu är det tid, att jag inställer mig hos drottningen. 
<sec/>
Struensee stannar framför en af de stora speglarna, kastar en mönstrande blick öfver sin bild och nickar belåtet! Den blåa lifrocken smyger lika mjukt omkring hans kraftiga gestalt, som de hvita silkesstrumporna omkring hans välformade vador. Han har verkligen magrat. Den bleka hyn och den vemodiga blicken i hans stora blåa ögon mildra och dämpa ansiktets eljes alltför blomstrande uttryck af fysiskt välbefinnande. – 
<sec/>
Sådan står han några minuter senare, höfviskt bugande, inför Danmarks unga drottning, som, klädd i full paryr, sitter otillgänglig i en bergère, med kronprinsen på sina knän. Barnet är icke aderton månader gammalt och liknar en spenslig docka, utstyrd till kavaljer, med guldtrensad hatt på hufvudet. Själf tycks hon, glåmig och butter, förskansa sig bakom sin modersvärdighet gent emot denne medikus, som blifvit henne påtvingad af kungen och af hvilken hon därför väntar sig ingenting annat än nya kränkningar. 
<sec/>
Ehuru hon eljes hatar ceremonier, har hon nu uppbådat hela sin hofstat till värn för sin kungliga höghet. Bakom henne synes öfverhofmästarinnan, fru Lühe, hofmarskalken, grefve Holstein Lethraborg, hofdamen, fröken Eyben och hoffröknarna Wedel och Mösting. 
<sec/>
– H. M:t konungen har önskat – börjar drottningen högtidligt – att jag skulle rådfråga er angående mitt hälsotillstånd – 
<sec/>
– Jag står till Ers Majestäts förfogande! svarar Struensee med en ny bugning. Han känner i luften, att han i detta ögonblick måste vara på sin vakt, och icke får taga ett steg längre fram, än Hennes Majestät befaller. Hennes Majestät vet för tillfället icke, hvad hon skall säga, och det uppstår således en tryckande tystnad. Ingen annan vågar kasta fram ett ord. Grefve Holstein fingrar på sina spetsmanschetter, fru Lühe stirrar och Elisabeth Eyben småler ironiskt. 
<sec/>
Då börjar kronprinsen, skrämd af denna högtidliga tystnad, plötsligt skrika af full hals. Med bibehållen värdighet vänder sig drottningen och öfverantvardar barnet åt öfverhofmästarinnan, som lägger det i armarna på första hofdamen, hvilken, med öppet förakt för alla ytterligare ceremonier, skyndar ut och öfverlämnar den gråtande lille kavaljeren åt hans sköterska. 
<sec/>
Struensee undrar stilla, om ögonblicket nu är kommet, då han törs öppna sin mun. 
<sec/>
– Tillåter Ers Majestät mig att göra några frågor – i min egenskap af läkare? 
<sec/>
Hon ser på honom med en min, som om hon ville bilda sig en klar föreställning om hans oförsynthet, men upptäcker till sin förvåning, att hans ögon ha ett oförställdt uttryck af sympati. Därvid far den tanken för första gång genom hennes hufvud, att han möjligen kunde vara henne till något gagn. 
<sec/>
– Fråga gärna! nickar hon majestätiskt. 
<sec/>
Han lägger sina ord så väl, att hon så småningom blir intresserad, och frångår sitt beslut att svara undvikande. Hon har många svåra krämpor, öfver hvilka hon ofta klagat för sin omgifning, och i hela hofstatens närvaro kan hon nu icke förneka, att hon ofta är nedstämd och alltid trött, med oroliga förnimmelser under bröstet – som om en luftblåsa rörde sig upp och ned. – Hon uttalar sin förmodan, att detta är början till vattusot – –  
<sec/>
Han ser på henne och småler diskret; det undgår icke hennes uppmärksamhet, att hans stora, blåa ögon alltjämt uttrycka uppriktigt deltagande, och att han har vackra hvita tänder. 
<sec/>
– Först och främst ber jag att få lugna E. M:t med afseende på vattusoten! säger han. – Vattusot är en blodsjukdom, som omöjligt kan tänkas i sammanhang med E. M:ts ungdom och sunda konstitution. I det hela taget ger E. M:ts hälsotillstånd icke anledning till allvarligare bekymmer, och jag hoppas att E. M:t snart skall vara fullkomligt återställd. 
<sec/>
Hans röst har något förtroendeingifvande i sitt tonfall, och allt hvad han hittills sagt henne, har förefallit både klokt och höfviskt; men hon bekämpar den sympati, hon börjar känna. Om han också icke är en lyckoriddare af det vanliga slaget, en fursteparasit af samma art som Holck, tör han likväl vara en omoralisk och hänsynslös person, fast han vet någonting mera än de andra och bättre förstår konsten att förställa sig. Därför behåller hon sin buttra min, då hon svarar: 
<sec/>
– Jag är led vid piller och medicin. Jag skall säga er, att jag icke tror på sådant. 
<sec/>
– Därtill har E. M:t goda skäl! – Han bugar sig höfviskt. – Piller och medicin hjälpa i allmänhet mindre, än man tror. Det är naturen själf, som drifver en sjukdom ut ur kroppen. E. M:t har en mycket god kroppsbeskaffenhet. Också tror jag mig kunna lofva att göra E. M:t frisk utan både piller och medicin. 
<sec/>
– Och hvad ämnar ni då ordinera? frågar hon, intresserad. 
<sec/>
– Någonting som icke finnes att få köpa på apoteken. E. M:t har säkert lagt märke till, att blommor, som växa fritt i solen, ha friska färger och gröna blad. Men flyttar man en af dem i skuggan och utestänger ljuset, så blir hon hvad man kallar sjuk och tynar bort. Då behöfver man endast låta solen lysa öfver henne för att få se grönskan återvända. 
<sec/>
Ännu är drottningens min reserverad, men det är tydligt att hon både förstått allegorien och upptagit den väl. 
<sec/>
– Hvad menar ni med detta blomsterspråk? 
<sec/>
Hon väntar, att han skall smickra gröfre; men han är på sin vakt. 
<sec/>
– Det fattas solsken här vid hofvet. Det kommer sig af skrankorna – han ser sig småleende omkring i gemaket, där hofstaten ännu står styf. – Dem förmår jag icke undanrödja; men jag skall nu underdånigast aflämna min rapport för H. M:t konungen och föreslå några läkemedel, som E. M:t icke skall finna obehagliga. 
<sec/>
Han bugar sig ännu en gång, afgörande, som om han icke haft något ytterligare att tillägga; men hon vill icke ännu låta honom gå. 
<sec/>
– Jag skulle själf gärna vilja veta, hvad ni ämnar ordinera! 
<sec/>
– E. M:t har att befalla. Enligt min mening är det enformiga lif, E. M:t för, hufvudorsak till sjukdomen. Från läkarens synpunkt är en drottning endast en människa; och en människa, som är ung och frisk, behöfver kroppsliga och själsliga emotioner för att kunna lefva. Glädje och förströelse muntra sinnet, rörelse i fria luften stärker hälsan. – Rider E. M:t gärna? 
<sec/>
– Det roade mig förr. Men på sista tiden har jag icke ofta haft tillfälle. 
<sec/>
– Här i Danmark rida de förnäma damerna icke så mycket, som till exempel i England. Det är verkligen skada. Att rida är en förträfflig motion. Det skakar om blodet i våra ådror och kommer alla organ att fungera lifligare. – Till en början skulle jag vilja ordinera en timmes ridning hvar dag – om E. M:t icke har något däremot. 
<sec/>
– Visst icke. 
<sec/>
– I så fall skall jag underrätta H. M:t konungen därom. För öfrigt ämnar jag ordinera nöjen och förströelser – – allt som drager E. M:ts tankar utåt är i hög grad välgörande. 
<sec/>
– Skulle detta vara hela kuren? – Hon skrattar högt och det glittrar till i hennes stora, blåa ögon. 
<sec/>
– Det är hela kuren! 
<sec/>
Hon afskedar honom nådigare än hon mottagit honom. När han bugat sig för sista gången och åter ser upp, möter han Elisabeth Eybens gråa ögon. Hon blinkar som om hon velat säga: Det där gjorde du bra! 
<sec/>
– Nå? frågar kung Kristian, som i sina egna gemak afvaktar resultatet af denna preliminära konsultation. – Hur spelade det af? 
<sec/>
– På bästa sätt, E. M:t. – Och Struensee skildrar med lifliga färger audiensen. Mot vanan lyssnar kungen uppmärksamt. 
<sec/>
I London hade han lagt märke till, att hans kusin, konung Georg III, som eljes i alla afseenden var en äkta man à la mode, officielt bemötte sin drottning med utsökt ridderlighet. Men då han själf efter hemkomsten ville följa exemplet, kunde han icke helt och hållet aflägga sin spefågelmin. Olyckligtvis började också grefve Holck samtidigt visa sig ridderlig gent emot drottningen och parodierade därvid omedvetet kungens attityder, hvarför hon uppfattade bådas höfviska later som hån och kände sig blodigt kränkt. 
<sec/>
Emellertid önskar kungen för närvarande ingenting högre än att komma till ro i sitt förhållande till drottningen, ty han känner en utlefvad kavaljers längtan efter fred i sitt äktenskapliga lif och han griper tillfället i flykten, då det nu oförmodadt tycks yppa sig. 
<sec/>
– Det är bra – säger han nådigt. – Jag lägger nu allt i era händer. Ni skall sörja för ridlektioner och förströelser åt drottningen. – Apropos! Har ni nyligen sett till Holck? 
<sec/>
– Nej. Men jag förmodar att grefven simmar i ett haf af lycksalighet! Han skall ju snart gifta sig. 
<sec/>
– Ja visst. Han är komplett galen! För andra gången! – Kungen skrattar högt. – Och med en dotter till Danneskjold! Minsann, hon kommer att kröna honom! 
<sec/>
Men plötsligt skiftar hans lynne, han blir majestät från hjässan till fotabjället, och talar i befallande ton: – Alltså ni uppvaktar drottningen hvar dag, tills Hennes Majestät är fullkomligt återställd. – Angående ridning och förströelser har ni blott att rådgöra med hofmarskalken. 
<sec/>
Och han afskedar sin lifmedikus med en nådig vink – –  
<sec/>
Tidigt nästa förmiddag inställer sig Struensee hos grefve Holstein Lethraborg och anhåller om audiens hos drottningen. Hofmarskalken försvinner, återvänder och beklagar: 
<sec/>
– Hennes Majestät känner sig opasslig. 
<sec/>
– Jag vet det – säger Struensee, småleende. – Just därför är jag här. 
<sec/>
– Jag kan, tyvärr, icke lämna er företräde. 
<sec/>
– För all del! Det är icke min mening att forcera. Bed Hennes Majestät ursäkta, att jag kommit okallad. Det har skett på kungens uttryckliga befallning. 
<sec/>
Han bugar sig och lämnar drottningens våning, går raskt genom korridoren i riktning mot konungens enskilda gemak, i andra ändan af slottet. Plötsligt hör han bakom sig ljud af lätta steg, och då han vänder sig om, ser han en ung flicka komma springande. – Han stannar för att invänta henne. Hvilka putslustiga rörelser, smidiga och tafatta! Hon liknar en kattunge, som försöker skutta på bakbenen. Hon springer som för brinnande lifvet. Då hon ser sig iakttagen, försöker hon också trippa, som en dam. Det blir därefter, men hon är gratiös till trots för det misslyckade försöket att vara elegant. Hennes unga kropp, som är spenslig men mjuk i linierna, vaggar än åt ena sidan än åt den andra, och under den fladdrande kjolen ringa hennes högklackade skor som kläppar i en bordsklocka. 
<sec/>
När hon stannar, är hon andfådd af ansträngningen, och hennes späda barm går i vågor. Det är någonting kyskt och oberördt öfver hennes byst, den är icke så fyllig som de eleganta damernas i allmänhet och drottningens i synnerhet. Hon kan icke vara mer än sexton år. 
<sec/>
– H. M:t drottningen befaller, att – att – stammar hon förlägen, men sänker icke sina ögon inför hans blick. Det är ett par mörka ögon, med något af barn i sitt uttryck. Skulle det finnas en oskuld bland hofvets kammarsnärtor? Han mönstrar hennes drag. Näsan är vackert böjd, munnen skarpt skuren och mycket röd, med en mörk skuggning på öfverläppen. Men hela ansiktet får sin karakter af de där mörka, frågande ögonen i skuggan af halft nedfällda ögonlock, som förläna henne ett trött och sorgmodigt uttryck. Ögonbrynen äro högt hvälfda och hyn blek. 
<sec/>
– att – att – härmar han, godmodigt småleende – att jag skall komma? 
<sec/>
– Ja. 
<sec/>
– Så kommer jag väl. – Han börjar långsamt gå tillbaka. – Hvad heter du, mitt barn? 
<sec/>
– Esther Gabel. 
<sec/>
– Gabel? 
<sec/>
Hjärtat blir oroligt vid blotta ljudet af detta namn, men det lugnar sig snart. Gabel, rätt och slätt, utan von eller de – så hette ju en af drottningens kammarsnärtor, hade Warnstedt sagt. 
<sec/>
– Och du är kammarjungfru hos drottningen? 
<sec/>
– Ja. 
<sec/>
– Vet du af, att du är vacker? 
<sec/>
– Det kan göra detsamma hvilket! säger hon och hennes läppar skiljas i ett småleende. Hon har hvita tänder, men ser icke glad ut. 
<sec/>
– Vill du inbilla mig, att det är dig likgiltigt? fortsätter han, road af hennes förbehållsamhet. 
<sec/>
– Nej. Jag vill ingenting inbilla er. 
<sec/>
– Har ingen förut sagt dig att du ser bra ut? 
<sec/>
– Jo. Många kavaljerer ha sagt precis detsamma. Det är icke så noga, hvad man säger till en kammarjungfru. 
<sec/>
Han vänder sig om, böjer sig öfver henne och ser henne forskande in i ögonen. 
<sec/>
– Hör, min lilla vän – du tyckes icke vara glad? Har du kärlekssorger? Är han otrogen? Trösta dig då med en annan! Världen är ju full af kavaljerer. 
<sec/>
Hon skakar hufvudet, och ögonlocken sjunka ännu djupare öfver de mörka pupillerna, men hon svarar ingenting. Så småningom ökar hon takten af sina steg och till sist springer hon framför honom genom korridoren. Hon håller händerna upp mot ansiktet och liknar ett flyende skogsrå, som snyftar. – 
<sec/>
Inne i ett af de inre gemaken hvilar drottningen på en kanapé. Hon är klädd i en löst sittande morgondräkt af ljusblått siden och spindelväfsfina spetsar. På en pall vid hennes fötter sitter hoffröken Juel med en bok, ur hvilken hon läser högt, när Struensee inträder. 
<sec/>
– Jag hör, att det är min höga gemål, som skickat er! säger drottningen, i det hon med en nick besvarar hans underdåniga hälsning. 
<sec/>
– Ja – han talar i samma högceremoniella ton. – H. M:t konungen har befallt mig att hädanefter hvarje dag efterhöra E. M:ts befinnande. 
<sec/>
– Jag är djupt rörd öfver H. M:ts kärleksfulla intresse och ömhet! – Hon ser allvarsam ut, men orden klinga nästan ironiskt. 
<sec/>
– Vill E. M:t tillåta mig att fullgöra min plikt som läkare? 
<sec/>
– Det är mig alltid en glädje att kunna tillmötesgå min kunglige gemåls önskningar. 
<sec/>
Långsamt, liksom tvekande, närmar han sig några steg: 
<sec/>
– Det vore nu min skyldighet att undersöka min höga patients puls – men om E. M:t har någonting emot det, får det naturligtvis vara. 
<sec/>
– Nej. Jag har ingenting emot det. 
<sec/>
Han böjer sig öfver kanapéen och fattar hennes handled med yttersta spetsen af sina fingrar. Den är mjuk och rund, och handen, som hänger utanför, är knubbig som ett barns, med små gropar vid fingerspetsarna. 
<sec/>
– Hur känner E. M:t sig i dag? 
<sec/>
– Just som i går och alla dagar. 
<sec/>
Hennes tonfall är mörkt, men det finns icke längre någon ovilja i hennes blick. Egentligen är han henne ingalunda osympatisk, denne medikus, om hvilken hon tänkt så mycket ondt. Hans väsen är höfviskt, men icke krypande utan man,&#x00AD; ligt och nästan förtroendeingifvande. 
<sec/>
– Jag kan just tänka mig det! säger han med ett deltagande småleende. 
<sec/>
– Men ni lofvade mig i går, att jag snart skulle bli alldeles frisk! 
<sec/>
– Det löftet hoppas jag kunna infria. Men först måste kuren begynna. Underverk ske icke längre. Allting får ha sin tid. – Har E. M:t bestämt sig för att rida? Stallmästaren väntar E. M:ts order inne på ridbanan. 
<sec/>
– Ja, tack – säger hon, tvekande. – Men jag vet icke, om jag orkar i dag. 
<sec/>
– H. M:t konungen far in till Kristiansborg om en timmes tid och har befallt mig fråga, om E. M:t skulle vilja förunna honom äran af sitt höga sällskap? 
<sec/>
Nu ser hon upp med en glimt af intresse i de stora djupblå ögonen. Hon är icke van att bli behandlad som drottning af konungen. Om hon också icke har några ömmare känslor för sin gemål, hyser hon dock synbarligen ännu någon tillgifvenhet för sitt barns far. – 
<sec/>
En timme senare håller sexspannet utanför slottstrappan, och hofvets damer och kavaljerer lägga med förundran märke till, att kungen ridderligt kysser drottningens hand och önskar henne en god morgon. Han hjälper henne sedan artigt upp i vagnen och sätter sig vid hennes sida. De båda höga makarna blicka vänligare på hvarandra, än de gjort på mången god dag. 
<chapter/>

<chaptername>VIII.</chaptername>

<chaptername>(27 Oktober.)</chaptername>

<sec/>
Träden i Friedrichsbergs slottspark ha fällt sina gulnade löf under höstens slagregn; hofvet residerar åter på Kristiansborg. Men i dag lyser solen varmt som en sensommardag öfver lindarna på Kongens Nye Torv, glittrar i kanalen omkring slottsholmen och kastar sina strålar genom de mångrutade, höga fönstren in i drottningens kabinett, mot Höjbroplads. 
<sec/>
Därinne hvilar Hennes adertonåriga Majestät bekvämt tillbakalutad i en bergère med fötterna uppkastade på en hög pall och kisar välbehagligt mot ljuset. Hennes hy är friskare och minen gladare; ögonen ha återfått hälsans glans. På en annan taburett, till vänster om henne, sitter Elisabeth Eyben. Samtalet har afstannat; men pendylen borta på kaminfrisen hackar sönder stillheten och skapar oro i luften omkring sig. 
<sec/>
– Hvad är klockan? frågar drottningen, som hvilar så bekvämt, att hon icke gitter vända på hufvudet. 
<sec/>
– Klockan är strax elfva, E. M:t. 
<sec/>
– Då måste etatsrådet strax vara här. 
<sec/>
Elisabeth Eybens blick stryker förstulet öfver drottningens profil. Är det den återvändande hälsan som ensam förlänat kinden värme och ögat glans? 
<sec/>
– E. M:t hyser icke längre någon ovilja mot den nye läkaren? 
<sec/>
– Ovilja? – Drottningens blåa ögon uttrycka förundran. – Hvarför skulle jag hysa ovilja mot en man, som aldrig gjort mig annat än godt? 
<sec/>
– Nej – nej, visserligen. – –  
<sec/>
– Ni vet, hur svag och sjuk jag var, då jag första gången rådfrågade honom – och huru väl jag funnit mig af att lyda hans råd. Jag har blifvit starkare för hvar dag, och förhållandet mellan min gemål och mig är bättre än hvad jag på senare tiden vågat drömma om. För allt detta står jag i tacksamhetsskuld till etatsrådet Struensee. Hur skulle jag kunna hysa ovilja mot honom? 
<sec/>
– Nej, men E. M:t trodde ju ända tills helt nyligen, att han hörde till samma kategori af lycksökare – som kammarherre Sperling och grefve Holck. 
<sec/>
– Hvad skulle jag tro? Jag kände honom ju icke. Men nu vet jag, hur högt han står öfver de flesta kavaljerer jag träffat. Hur helt annorlunda är icke hans sätt? Fritt men ändå höfviskt, alltid inom gränserna för det passande och likväl icke slafbundet af etiketten. Alla andra i min omgifning likna vaxdockor – de göra alla samma rörelse och frågar jag dem om något, ge de samma svar. Men han har alltid något nytt att lära mig och för hvar gång, jag talar med honom, blir jag mer och mer intagen af hans klokhet, hans goda hjärta och den sinnets fördomsfrihet, som tycks sträcka sig till allt och alla. 
<sec/>
– Ack ja – säger Elisabeth Eyben sakta – han är verkligen en kavaljer med många naturliga företräden – af det slag vi damer uppskatta mest. Också lär det vara farligt att komma in under trollmakten af hans vackra, blåa ögon. 
<sec/>
– Farligt? – Drottningen reser sig upp och rynkar ögonbrynen. Hennes kinder äro högröda, hållningen stolt och den blick hon sänder sin hofdam, är förkrossande som en ljungeld från skyarna. – Farligt, för hvem? 
<sec/>
– För enhvar, som icke står så högt, att hans lidelse aldrig kan nå henne! svarar Elisabeth Eyben med en djup reverens. 
<sec/>
I detsamma slås dubbeldörrarna upp, och Struensee stannar, bugande, innanför tröskeln. 
<sec/>
– Se där är ni ju! 
<sec/>
Drottningen nickar nådigt och vinkar honom närmare. Han rör sig utan hast fram öfver det bonade golfvet, böjer sig öfver hennes hand, som hon räcker fram, och för den till sina läppar. Sedan ser han henne, småleende, in i ögonen och frågar, som vanligt, efter hennes befinnande. Det är godt och väl – och hon afskedar med en nådig nick sin hofdam, som drager sig tillbaka. 
<sec/>
– I dag har jag en diplomatisk mission till E. M:t! säger han i lekande ton, sedan drottningen återtagit sin plats i bergèren och anvisat honom den taburett, som Elisabeth Eyben nyss lämnat. 
<sec/>
– Nå, låt höra! nickar hon uppmuntrande. 
<sec/>
– H. M:t konungen har fått lust att göra en utflykt i dag – till häst – och har befallt mig fråga, om E. M:t behagar vara följaktig? 
<sec/>
– Gärna! Och hvart styra vi färden? 
<sec/>
– Ja – måtte jag nu kunna lägga mina ord väl! Det är fråga om att öfverraska ett nygift par midt i smekmånaden – –  
<sec/>
Hon reser sig häftigt och kastar fram ett enda ord: 
<sec/>
– Blaagaard? 
<sec/>
– Ja – svarar han och höjer på axlarna, som om han ville försäkra henne om, att förslaget icke kom från honom själf. 
<sec/>
– Men jag har ingen lust att gästa grefve Holck! far hon ut. – Han är min fiende! Jag hatar honom. Berodde det på mig, skulle den uslingen aldrig få visa sig vid hofvet. – Ah – om jag hade makt! 
<sec/>
Hon knyter sina knubbiga händer, det blixtrar till i hennes stora blåa ögon, och den svällande underläppen skälfver. 
<sec/>
– Den nidingen har varit min onda genius! fortsätter hon, häftigt och högröstadt. – Han bär skulden för alla mina lidanden. Han är mig så vidrig som en fet katt. Och ändå vågar han skryta af, att han kunde ha vunnit min gunst, om han velat! Just som om Danmarks drottning stode i samma kategori som de franska aktriserna eller balettdamerna, för hvilka det tjocka djuret lär vara oemotståndligt! 
<sec/>
Hon är blodröd af vrede och stampar med foten i golfvet: 
<sec/>
– Men vänta mig! Hans tid skall väl komma! 
<sec/>
– Den är redan kommen, E. M:t – säger Struensee lugnt – Hans aktier stå nu så lågt, att ett barn skulle kunna blåsa honom omkull. 
<sec/>
– Verkligen? I så fall önskar jag, att jag hade en vän, som ville göra mig den tjänsten att blåsa till! 
<sec/>
– Jag tror, att E. M:ts riddare handla klokare, om de icke förifra sig. Den feta katten dör strax af sig själf, om han får vara i fred. Det är förmånligare på alla sätt. 
<sec/>
Hans lugna röst dämpar hennes vrede. Hon sätter sig åter och stirrar en stund, tigande, rakt ut i luften. Så säger hon sakta: 
<sec/>
– Ni har gjort mig stora tjänster. När ni kom till mig, hade jag intet hopp om att min tillvaro här skulle kunna bli dräglig, men tack vare er har allt förbättrats. – Hvarför har ni gjort detta för mig? Svara mig ärligt! 
<sec/>
– En människas handlingar bestämmas ju i allmänhet under påverkan af vissa intressen eller sympatier – –  
<sec/>
– Ni kunde icke ha några sympatier för mig. Ni visste, att jag uttalat mig mycket nedsättande – och mycket orättvist – om er person? 
<sec/>
– Ja. Men det var min öfvertygelse, att det icke fanns mer än en möjlighet till ömsesidig lycka och trefnad för min drottning och min konung: nämligen om det goda förhållandet dem emellan kunde återställas. Jag trodde mig göra båda majestäten en tjänst genom att arbeta därpå. 
<sec/>
– Men ni hade ingen anledning att göra någonting för mig! 
<sec/>
– Jo, E. M:t – säger han. – Jag trodde mig därigenom bäst sörja också för mina egna intressen. Det föll sig för öfrigt af sig själft; omständigheterna, min ställning förde det med sig. Jag kom till hofvet med den fasta föresatsen att icke blanda mig i intrigerna utan endast göra min plikt. Som läkare måste jag under resan gång på gång varna H. M:t konungen för följderna af ett alltför tygellöst lif och motarbetade därigenom, indirekt, grefve Holcks inflytande. Likväl blef jag fäst vid H. M:ts person. Min uppriktighet hade alltså icke misshagat H. M:t, som kanske kände, att mina varningar voro dikterade af den varmaste tillgifvenhet. – Så kom jag hit. Också här höll jag mig utanför intrigspelet; dock lade jag märke till, hurusom de olika partiernas intriger mot hvarandra alltid utgingo från den förutsättningen, att förhållandet mellan de kungliga makarna icke kunde förbättras. Hvarför icke söka åvägabringa ett närmande? Af åtskilliga samtal med konungen trodde jag mig ha märkt, att H. M:t i själ och hjärta ingenting högre önskade. 
<sec/>
– Därför vände ni er således till mig? Jag vill minnas, att jag icke mottog er synnerligen nådigt! 
<sec/>
– Nej. Men jag hade ju också rykte för att vara en så kallad favorit! 
<sec/>
– Blef ni icke sårad af det mottagande ni rönte? 
<sec/>
Han skakar sitt hufvud sakta och småler stilla. 
<sec/>
– Vill man uträtta någonting, får man icke fästa sig vid, om man får en skråma under förarbetena. Nervositet och dåligt lynne följa med vissa sjukdomar – jag hade en del erfarenhet däraf – jag har nämligen haft många damer bland mina patienter i Holstein. 
<sec/>
– Och dessa damer – nyfikenheten glittrar i hennes ögon – jag förstår icke – på hvad sätt kunde ni komma underfund med, hvad som fattades dem? 
<sec/>
– Genom att undersöka dem! 
<sec/>
– Ni menar väl icke att damer – damer af kvalitet – tillåtit att – –  
<sec/>
– Jo, E. M:t. När det gäller att finna bot för en sjukdom, få de vanliga konvenansreglerna maka åt sig. Det är icke så farligt. En läkares studier ha i allmänhet gifvit honom en noggrann kännedom om människokroppen – och en sjuk dam tillhör icke längre genus femininum – 
<sec/>
– Men jag förstår icke – vidblir hon, synbart intresserad af ämnet – en undersökning måste ju alltid såra en dams blygsamhet – – ? – I alla händelser skulle jag aldrig kunnat bekväma mig till något sådant! 
<sec/>
– Om det varit nödvändigt, skulle jag, så grannlaga som möjligt, sökt öfvertyga E. M:t därom, men dessbättre var det icke nödvändigt. Jag visste allt hvad jag behöfde veta. 
<sec/>
– Verkligen? Kan ni trolla? 
<sec/>
– Nej. Men jag har en viss förmåga att kombinera fakta. 
<sec/>
– Det skulle roa mig att höra era kombinationer! 
<sec/>
– E. M:t har att befalla! Till en början får jag då berätta, att jag stod på bryggan i Altona den där oktoberdagen för tre år sedan, då Danmarks femtonåriga drottning för första gången satte sin fot på dansk jord. Vågar jag tillstå, att jag i det ögonblicket icke uteslutande var genomträngd af undersåtliga känslor – utan också af ett svärmiskt medlidande, farhågor och bekymmer för den framtid, som väntade detta barn? Under de följande åren hade jag mycket tillförlitliga underrättelser från hofvet och kunde således bilda mig en tämligen exakt föreställning om E. M:ts lif. Därför visste jag redan första gången jag såg E. M:t här, af hvad art sjukdomen var. 
<sec/>
Hon ser på honom med en undrande och tviflande blick och frågar: 
<sec/>
– Skulle ni kunna klargöra detta för mig? 
<sec/>
– Det är svårt att finna ord nog grannlaga för en sådan framställning; men om E. M:t befaller det, måste jag våga ett försök. Det finnes vissa naturens kraf, som ingen kan undandraga sig; och en drottning är i detta fall icke lyckligare lottad än en vanlig dödlig. Snarare motsatsen. Ty en drottning har icke mer än en jämlike i sitt land och om denne ende icke tillfredsställer hennes naturs kraf på kärlek, kan hon icke finna någon ersättning i ett förhållande till en annan, så som andra damer nutilldags ofta finna. På den höga plats, en drottning intager, tryckes hon väl också af tusentals band – och hvarifrån skall hon hämta lefnadsmod, om det väsentliga fattas? Ty också för en drottning förblir känslolifvet alltid det väsentliga. Men känslolifvet har många afskuggningar – och alla, också de, som icke få nämnas, grunda sig ytterst på en outrotlig instinkt, som Skaparen från begynnelsen nedlagt i hennes väsen – –  
<sec/>
Det blir en lång paus i samtalet. Pendeln på kaminfrisen slår och slår, som ett bäfvande hjärta. Drottningen reser sig sakta och går fram till fönstret. Därute lyser solen så vackert som om det vore vår. Men hon fryser. Luften härinne tycks henne kall och rå. 
<sec/>
Ändtligen vänder hon sig om och talar, men håller blicken sänkt: 
<sec/>
– Ni är en märkvärdig man – olik alla andra. Ni förstår så mycket, som andra icke förstå – och ni förefaller så ärlig och uppriktig, att man bara vill tro er blindt. Och ändå – det är så mycket falskhet i luften här vid hofvet – Hvarför skulle jag kunna lita på er mer än på andra? 
<sec/>
– Därför att jag byggt hela min framtid här vid hofvet på E. M:ts nåd. Jag kan således icke svika E. M:ts förtroende utan att undergräfva marken under mina egna fötter. 
<sec/>
– Å – ni behöfver icke min nåd – – ni har ju kungens. 
<sec/>
– Men jag vet, att den dag snart skall komma, då förhållandet mellan de höga makarna blir sådant, att H. M:ts drottningens vilja blir rådande. Konungen är svag – och hvar skulle han söka stöd om icke hos sin höga gemål? 
<sec/>
– Hos de mäktige herrarna, som egentligen äro de regerande! 
<sec/>
Nu ser hon upp. Han har närmat sig några steg och lutat sig en smula framåt. Hans blick får ett uttryck, som om han bestämt sig för att röja en hemlighet, och han sänker rösten. 
<sec/>
– Jag har talat mycket med kungen i detta ämne, och om jag rätt fattat H. M:ts mening, kommer administrationen snart att förenklas, makten att samlas i en hand, enväldet att återställas i dess ursprungliga skick. 
<sec/>
Hon rycker på axlarna och skjuter ut munnen föraktligt: 
<sec/>
– Makten lockar mig icke. Hvad är makt? 
<sec/>
– Det är att kunna straffa sina fiender och belöna sina vänner, inrätta sitt lif efter egen vilja, aldrig behöfva bli åsidosatt, aldrig nödgas lämna en kränkning ostraffad. Makt är – –  
<sec/>
– Ja, ja, det är godt och väl! säger hon med samma likgiltigt föraktliga ansiktsuttryck – men jag skulle gärna byta bort allt det där mot – –  
<sec/>
Hon tystnar plötsligt, men det trånande uttrycket i hennes ögon talar tydligare än ord, ehuru blicken går honom förbi. Han anser klokast att låtsa som om han ingenting förstått och vidhåller envist sin egen tankegång: 
<sec/>
– Det är min plikt att tala ut – fortsätter han; rösten är dämpad, men tonfallet bestämdt och ögonen ha ett uttryck af samlad viljekraft – Hvad jag nu skall yppa för E. M:t, anar ingen annan och bör ingen annan veta. Konungens hälsotillstånd är icke det bästa. Sedan H. M:t kom från utlandet, ha själskrafterna aftagit mer och mer. Allt som kunnat göras, har blifvit gjordt – kroppskrafterna hållas uppe, men viljan är mycket svag, och själsförmögenheterna svika tidtals. H. M:t sitter i timmar utan att tala, stirrar endast stelt framför sig. Men då H. M:t visar sig offentligt, kan ingen ana hur illa det står till. – – Emellertid är H. M:t i högsta behof af ömhet och omvårdnad, och ingen kan skänka honom detta bättre än E. M:t. Därför vågar jag kasta mig till E. M:ts fötter och bedja: Var god mot den sjuke monarken! Lär honom att finna trygghet och lugn hos E. M:t. Måhända skall tiden bringa förbättring i hans hälsotillstånd, och då skall detta lif måhända ännu kunna bringa E. M:t en smula septemberlycka. – Men ingen vet, hvad den närmaste framtiden kan bära i sitt sköte – och skulle någonting sorgligt hända – det Gud förbjude! – har E. M:t åtminstone alltid en tröst i medvetandet om, att E. M:t gjort sin plikt. 
<sec/>
Nu är hon upprörd. Hennes fylliga barm böljar häftigt, och ögonen tåras. Dock uttrycker hennes ansikte i början icke så mycket deltagande, som fastmer missnöje, oro och fruktan för kommande obehag. 
<sec/>
– Det är icke mitt fel – utbrister hon häftigt – om förhållandet mellan min gemål och mig icke varit sådant det bör vara! Jag har gjort allt för att foga mig! Jag önskade ju ingenting högre! Men alltid blef jag afvisad – alltid stod en annan mellan konungen och mig! 
<sec/>
– Men nu beror det blott på E. M:t, om förhållandet skall bli annorlunda! 
<sec/>
Hon svarar icke; det tycks, som om hela vidden af konungens olycka ändtligen gått upp för henne, ty öfver dragen lägrar sig långsamt ett innerligt medlidande: 
<sec/>
– Stackare! säger hon vekt. 
<sec/>
Men stämningarna skifta hastigt i detta unga sinne, där alla intryck lämna spår, som lätt utplånas. Då hon vänder sig till Struensee, har den deltagande makan åter blifvit drottning. 
<sec/>
– Jag tackar er för ert förtroende och ber er vara försäkrad om, att jag vill göra allt för att återvinna min gemåls ömhet och tillit. Men ni måste hjälpa mig därmed! – Hur mår kungen i dag? 
<sec/>
– H. M:t befinner sig väl och ämnar – som jag redan nämnt – göra en utflykt till häst om ett par timmar. Jag tror, det skall bekomma H. M:t synnerligen väl – han behöfver förströelser af annan art än dem grefve Holck hittills skaffat honom. 
<sec/>
– Och min gemål har verkligen uttryckt sin önskan, att jag skall vara honom följaktig? 
<sec/>
– Ja, E. M:t. 
<sec/>
Hennes min blir märkbart belåten. Detta unga ansikte röjer strax alla sinnets skiftande stämningar. Tankarna leka redan omkring ett muntert hugskott, och ett barnsligt småleende lyser upp hennes drag. 
<sec/>
– Jag har någonting att fråga er om – hon betraktar nu uppmärksamt sina egna, rosenröda naglar – Tror ni, att det – från läkaresynpunkt – kan vara farligt att rida i manssadel? 
<sec/>
– Nej, E. M:t. 
<sec/>
– Eller tycker ni att det tager sig mycket illa ut? 
<sec/>
– Jag har aldrig själf sett någon dam sitta till häst så, men min vän grefve Rantzau har sagt mig, att kejsarinnan af Ryssland alltid rider à califourchon, klädd i manlig dräkt. 
<sec/>
– Verkligen? Det visste jag icke. Men jag har själf – sedan någon tid – öfvat mig i manssadel – och finner den på alla sätt bekvämare och behagligare. – Tror ni, att min gemål skulle anse det opassande – om han finge se mig grensle öfver hästryggen? 
<sec/>
– Nej, E. M:t. Det kan jag icke tro. 
<sec/>
Nu ser hon upp med ögonen tindrande af munterhet: 
<sec/>
– Då kommer jag med, om det än bär till Blåkulla! Och jag skall bereda kungen en liten öfverraskning! 
<sec/>
I solskenet på Kristiansborgs ridbana har konungen just stigit till häst, då hans uppmärksamhet fängslas af en egendomligt utstyrd liten figur, som kommer trippande öfver gruset, följd af sin skugga. Personen i fråga bär guldtrensad hatt och hårpiska, lifrock och väst af modernaste snitt, gula skinnbyxor och kragstöflar med klingande sporrar. Rocken sluter sig tätt omkring veka lifvet, västen sträfvar fåfängt att dämpa embonpointens rundning, och byxorna framhäfva alltförtydligt höftpartiets svällande konturer. 
<sec/>
Denna maskeradkavaljer går rakt fram till kungen, lyfter kokett på sin hatt och säger, småleende: 
<sec/>
– Må det tillåtas mig att önska E. M:t en god morgon! 
<sec/>
Kristian VII stirrar och stirrar med en förskrämd blick, igenkänner slutligen sin drottning och börjar skratta; stiger af hästen och kysser galant hjortskinnshandsken på hennes hand. 
<sec/>
– Det var verkligen – en öfverraskning – mumlar han. – Den dräkten kläder E. M:t superbt. 
<sec/>
Kavalkaden ordnar sig med de kungliga makarna i spetsen. Bakom drottningen rider hennes skugga, Elisabeth Eyben, klädd som sin höga härskarinna, grensle öfver hästen, som hon. Stallmästaren, friherre Bülow intager platsen vid hennes sida, bakom konungen. Efteråt följa fru Bülow, som har Warnstedt, och fru Gæhler, som har Struensee till kavaljer. 
<sec/>
Öfverallt där kavalkaden galopperar fram, strömma hufvudstadens invånare samman. Männen blotta vördnadsfullt sina hufvud och madamerna niga så djupt, att de riskera balansen. En del hamna verkligen på stensättningen. Alla stirra med häpnad på den märklige lille kavaljer, som rider vid kungens sida. 
<chapter/>

<chaptername>IX.</chaptername>

<chaptername>(19 November.)</chaptername>

<sec/>
Det stormar som om taket skulle kunna lyftas af Kgl. palatset vid Kalleboe kanal; det hvisslar och hviner och suckar stönande i skorstenspiporna, som om tusen ilskna troll sökt tränga sig in. Höstregnet strömmar ur mörkret och piskar mot rutorna skurvis, som om vattnet slungats från en väldig hand; pinar sig in genom fönsterbågens springor, samlar sig i karmen, droppar utför väggen och ringlar sig långsamt öfver golfvet fram emot sekretären på sidoväggen, där tre brinnande vaxljus i en silfverkandelaber sprida ett fladdrande sken öfver Struensees skarpa profil. Han sitter lutad öfver skrifklaffen och låter gåspennan flyga fram öfver papperet, fyller sida efter sida med sin säkra och klara stil. Skrifvelsen är adresserad till Karl August Struensee, professor i matematiken vid kadettakademien i Liegnitz. 
<sec/>
– – – –   Med sann broderlig förnöjelse bringar jag dig tillika den underrättelsen, att H. M:t konungen af Danmark i nåder behagat utnämna dig till danskt justitsråd med rang i enlighet med rangförordningen. Det har varit mig en stor tillfredsställelse att få fästa min unge konungs uppmärksamhet på dina mångsidiga förtjänster som teolog, artillerivetenskaplig författare och uppfostrare af små junkrar. Jag tror mig härigenom verksamt bidragit till din utnämning. Måhända aktar du den för ringa, då den för närvarande är utan konsekvenser, men den dag kan komma, då en tom titel drager efter sig ett praktiskt resultat, och jag förutsätter, att du, när tiden är inne, skall befinnas villig utbyta din nuvarande befattning mot en förmånligare anställning i dansk tjänst? I detta konungarike ha ut&#x00AD; utländingar af gammalt företräde vid besättandet af de högre administrativa befattningarna, möjligen beroende på, att det icke inom landet finns därtill skicklige personer, och jag är viss om, att du med din framstående förmåga kan skapa dig en lysande framtid här. Beträffande mig själf kan jag, ehuru mina kolleger näppeligen mottagit mig med välvilja, icke klaga öfver den ställning, jag intager, då H. M. konungen i nåder behagar hedra mig med mycket förtroende och äfven Hennes Majestät drottningen icke är utan godhet för mig. Genom min nyligen officielllt bekräftade utnämning till etatsråd hör jag numera till den priviligerade kasten och har tillträde till hofvets större fester. Till konungen kommer jag dagligen och tillbringar timmar i hans sällskap, läsande eller diskuterande, och äfven Hennes Majestät drottningen tyckes finna något behag i att underhålla sig med mig. Jag tror mig också ha gjort båda majestäterna mig förbundna genom att bidraga till ett bättre inbördes förhållande dem emellan. Med drottningen talar jag gärna om barnuppfostran, hvilket intresserar henne, då hon är en god mor, och den lille kronprinsen ännu icke är fulla två år gammal. Han är en späd liten varelse, som icke lider af något öfverflöd på lifskraft, men hon älskar sitt barn ömt och finner måhända i denna känsla någon ersättning för otillfredsställelsen i sitt äktenskap. Mycket beror också på detta späda lif, hvars låga flämtar svagt, och det hviskas någonting om att konungens styfmor, änkedrottning Juliane Marie, en prinsessa af Braunschweig-Wolfenbüttel, spekulerar i mörkret till förmån för sin son, den regerande konungens styfbror, prins Fredrik, hvilken till följe af sitt yttre, af hofmännen benämnes Puckel-Fritz. Mina sympatier äro afgjordt för den lille kronprinsen, och då drottningen ofta rådfrågar mig angående hans opassligheter, hoppas jag så småningom kunna stärka hans krafter, hvilket, om det lyckas, kommer att förvärfva mig drottningens fulla förtroende och tacksamhet. Beträffande konungen tror jag mig, som sagdt, redan äga H. M:ts gunst i mycket hög grad och jag märker granneligen på hofmännens (och damernas) hållning gent emot mig, att jag anses betyda någonting i egenskap af så kallad favorit. Dock gäller det att gå varsamt fram, och jag har hittills ingenting utverkat för egen del, men väl, som jag tror, planterat i konungens själ tankar, som kunna bära frukt i handlingar, nyttiga för landet. Så har jag de bästa förhoppningar om, att en kommitté snart kommer att tillsättas, med befallning att utarbeta en plan till bekämpande af kopporna, som årligen bortrycka tusentals barn endast i Kjöbenhavn. Sjukdomen behandlas af kvacksalvare med hetsande medel, massor af mat och dryck, afseende att »drifva giftet från hjärtat», och följden blir att flertalet af de angripne dö. Smittkoppsinympningen bedrifves också på ett sätt, som endast främjar smittans spridning. Det är dessa afvita förhållanden som kommittén skulle söka råda bot på och kungen har lofvat skänka penningar till inrättande af en stiftelse, där inympning kan ske under vederbörlig kontroll. Att jag bland andra utses till medlem af denna kommitté, torde vara afgjordt. Detta är första gången, jag begagnat mig af det inflytande, jag äger öfver H. M:t konungen, till att genomdrifva en administrativ åtgärd, och jag nekar icke till, att jag motser dess förverkligande med samma otåliga längtan, som jag i min första ungdom kände, då jag väntade ett kärleksmöte. Maktkänslan, känslan att kunna uträtta någonting, torde när allt kommer omkring skänka samma rusande förnimmelse af vällust, och sedan man en gång smakat den, blir man lätt slaf under sina begärelser, arbetar man, anstränger sig, unnar sig ingen ro, innan man nått ett nytt mål. Lifvet förefaller osaltadt, om man icke har någonting sådant att sträfva efter, och har man den förmånen att äga en envåldshärskares oinskränkta förtroende, kan man bibringa honom sina meningar och förslag för att sedan åter framlocka dem, i form af direkta kungliga befallningar, för hvilka man böjer sig underdånigst, med beundran för envåldshärskarens visdom – då ligger frestelsen nära – –  
<sec/>
Det knackar på dörren. Struensee vänder sitt hufvud. Kammartjänaren står bugande på tröskeln. 
<sec/>
– En af drottningens kammarjungfrur är härute och ber att få tala med herr etatsrådet! 
<sec/>
– Hvem? 
<sec/>
– Jungfru Gabel. 
<sec/>
– Nå, bed henne komma in! – Struensee kastar brefvet in i en af sekretärens lönlådor och reser sig upp. Strax därefter öppnas dörren åter, och Esther Gabel glider in. Hennes ansikte är vaxblekt, och de tunga ögonlocken rödkantade. En hufvudduk af silke täcker hennes hår och en schal hennes axlar och bröst. Hon niger, med ögonen sänkta, och huttrar liksom af köld. 
<sec/>
– Herr etatsråd! stammar hon. 
<sec/>
– Ja, mitt barn. Har du ett ärende till mig? 
<sec/>
Han nyper henne uppmuntrande i kinden. Kinden är mjuk som sammet men den är våt. 
<sec/>
– Hur är det, min lilla vän? frågar han deltagande. 
<sec/>
Hon snyftar blott, och den smidiga gestalten darrar. Då lägger han sin hand öfver hennes skuldra och för henne bort till en hvilsoffa, där han med lämpor förmår henne att taga plats. 
<sec/>
– Tala nu om för mig, hur det står till! säger han vänligt. – Om jag kan hjälpa dig, vill jag det gärna. 
<sec/>
– Eva är sjuk – hviskar hon sakta. – Jag är rädd att hon dör! 
<sec/>
Nu ser hon upp. De mörka ögonen ha ett hjälplöst utryck, som rör honom. 
<sec/>
– Hvem är Eva? Och hur är det fatt med henne? 
<sec/>
– Eva är min syster – min halfsyster som jag håller så mycket af – hon ligger hemma – med värk i hela kroppen – – och het, så att hon kan brännas. 
<sec/>
– Har ingen läkare varit och sett om henne? 
<sec/>
– Nej. Far – han säger, det blir för dyrt! 
<sec/>
– Så-å! Hvad är din far? 
<sec/>
– Han har varit traktör, men det har gått bakut för honom. 
<sec/>
– Och hvar bor han? 
<sec/>
– Å, det är långt dit – det är ända borta i S:t Petersstræde. 
<sec/>
– Vill du, att jag följer med dig dit och ser hur det står till? 
<sec/>
Hennes ögon stråla, och det bleka, förgråtna ansiktet lyser upp. 
<sec/>
– O, herr etatsråd – om ni ville? Jag hade nog aldrig vågat bedja er – fast jag kom hit för att göra det – –  
<sec/>
Han reser sig energiskt och ringer, befaller Wolff att tända lyktan och följa med, hämtar sin medikamentslåda från det yttre rummet och kastar en kappa öfver sina axlar. 
<sec/>
– Seså, nu är jag färdig. 
<sec/>
Wolff går före dem utför trappan, med lyktan svängande af och an. Ute hviner stormen och piskar regnet ur mörkret. Skyltarna gnissla på sina rostiga gånggjärn, och ett taktegel skräller mot stenläggningen. I hörnet af Wigantsgade faller Esther framstupa öfver en afvisare. 
<sec/>
– Tag mig under armen! säger Struensee, sedan han hjälpt henne på fötterna. 
<sec/>
– Ack, det behöfs icke – svarar hon blygt. – Jag ser nog. 
<sec/>
– Nej, kom hit nu och håll mig fast under armen, eljes blåser du bort, och sedan kan jag icke finna vägen. 
<sec/>
Hon lyder. En liten arm, skälfvande som en fågelvinge, smyger sig stilla in under hans. – –  
<sec/>
Familjen Gabel disponerar två kyffen, af hvilka det ena också är kök, på nedre botten, i ett litet hus vid S:t Petersstræde. I det yttersta rummet brinner ett talgljus på klaffbordet vid fönstret. När dörren öppnas reser sig en undersätsig man med hängande näsa och negermun, lyfter upp ljuset, lutar sig framåt och stirrar ut i mörkret med ett par stickande mörka ögon. 
<sec/>
– Är det Ester? 
<sec/>
– Ja, far. Och jag har med mig en medikus, som har varit så god att lofva se om Eva. 
<sec/>
Tveksamt och försiktigt klifver monsieur Gabel fram i strumplästen. Ljusskenet fladdrar öfver en bred säng, två stolar och ett skåp. 
<sec/>
En medikus? upprepar han, i jämrande ton. – Ack, ack! Jag är en fattig man – och – –  
<sec/>
Han håller ljuset upp mot Struensees ansikte, bugar sig sedan med krypande ödmjukhet och fortsätter sin jeremiad, beklagar sig och ursäktar sig med många ord, tills hans svada afbrytes: 
<sec/>
– Hvar är den sjuka? 
<sec/>
– Härinne, Härinne, ers excellens. 
<sec/>
Rummet är mörkt, men värden tassar förut med talgljuset, förbi spiseln, ett gapande svalg, som andas kyla, bort till en låg bädd, inklämd mellan diskbunken och matskåpet. En mörk, mager kvinna reser sig från trästolen vid hufvudgärden och hälsar ödmjukt, utan ett ord men med en viss naturlig värdighet. 
<sec/>
– Det är min hustru! upplyser monsieur Gabel, med en gest. 
<sec/>
På örngottet hvilar ett flickhufvud inramadt af blåsvart hår. Kinderna bränna heta, ögonen glänsa af feber och tyckas skygga för ljuset, pannan badar i svett; pulsen slår hårdt och fort. 
<sec/>
– Hon har legat tre dar – säger madam Gabel – och än har hon haft frossan och än febern – och hufvudet har värkt – och det har varit ett elände – –  
<sec/>
Struensee har tagit ljuset ur fader Gabels hand och lutat sig öfver bädden; nu ser han, att ansiktet är prickadt af små röda blemmor. Kopporna ha redan slagit ut i blom. Han öppnar medikamentslådan, begär vatten och lagar själf till en feberstillande dryck, som han för till den sjukas läppar. 
<sec/>
Borta från spiseln hörs fader Gabels hviskande röst: 
<sec/>
– Kungens egen läkare! Hvilken ära! – –  Och han gör det gratis? 
<sec/>
– Jag kommer igen i morgon bittida, – säger Struensee i det han reser sig upp. Kort och klart meddelar han sedan modern hvad hon har att iakttaga beträffande den sjukas vård och ålägger henne försiktighet, för att hindra smittans spridning. Slutligen vänder han sig till Esther. 
<sec/>
– Du kan icke stanna här, mitt barn. 
<sec/>
– Hvarför icke? frågar hon, skrämd. 
<sec/>
– Det skall jag säga dig efteråt. Kom nu. 
<sec/>
– Men – men – stammar hon, förlägen och ser upp med en bönfallande blick – jag ville så gärna hjälpa till med att vårda Eva. 
<sec/>
– Seså – infaller fader Gabel i myndig ton – följ med etatsrådet, som nog förstår allting bättre än vi. 
<sec/>
Hon vill fram till bädden för att kyssa systern till afsked, och då Struensee hindrar det, fyllas hennes ögon af tårar, men hon följer honom stillatigande, när han går. 
<sec/>
Ute stormar det icke så häftigt nu, och regnet har upphört, men mörkret är lika tätt, och Wolffs lykta upplyser endast gatstenarna och vattenpussarna närmast framför deras fötter. Struensee skymtar henne blott som en fladdrande skugga vid sin sida. 
<sec/>
– Du skall icke vara orolig – säger han. – Jag lofvar dig, att allt som kan göras för din syster, skall bli gjordt. 
<sec/>
– Tror ni – flämtar det ur dunklet – att – att hon kan bli frisk? 
<sec/>
– Jag hoppas det bästa. Men under den närmaste tiden får du icke se henne. 
<sec/>
– Hvarför det? 
<sec/>
– Därför att sjukdomen är smittosam, och jag är rädd om ditt vackra ansikte. Dessutom kan det vara farligt för alla på slottet – i synnerhet för den lille kronprinsen. Men hos mig kan du hvar dag få veta, hur det står till. 
<sec/>
– Tack! O, ni är så god. – Får jag komma hvar morgon och fråga efter Eva? 
<sec/>
– Ja, kom du bara. Jag skall se till att ha goda underrättelser åt dig. Men du får lof att vara lydig! 
<sec/>
– Det lofvar jag. Och så hjälper Gud oss nog. 
<sec/>
Vid marmorbron niger hon djupt, kysser hans hand och försvinner i mörkret. 
<chapter/>

<chaptername>X.</chaptername>

<chaptername>(17 December.)</chaptername>

<sec/>
Himmeln har varit mulen hela dagen, och det skymmer tidigt. Klockan fyra är det redan mörkt; men staden är hvit af den första snön. 
<sec/>
Bekvämt tillbakalutad i en länstol, med stora sjöskumspipan i hand, sitter Struensee framför den öppna kaminen i sitt arbetsrum och blåser blåa rökringar mot elden, som flammar i ett stort bål på härden och kastar bronsreflexer öfver hans mäktiga hufvud. 
<sec/>
Där hvilar ett ljusdunkel af belåtenhet och vemod öfver hans ansikte; han tänker lyckliga tankar och är nöjd med sig själf, sin tobak och hela världen. Vid sitt besök hos konungen i förmiddags har han fått befallning att flytta öfver till slottet, där en liten våning omedelbart skall inredas åt honom i mezzaninen. Detta är tydligtvis en regeringshandling, som han i själ och hjärta gillar och förstår, ty själf har han länge funnit det olägligt att bo utom slottet, i synnerhet som kungen ofta låter kalla honom nattetid. Inom en månad hoppas han få flytta in under kungens tak, där alla lefva som fåglarna under himmelen, obekymrade för sin timliga utkomst. 
<sec/>
Han gör sig dock inga illusioner om, att lifvet där flyter fram som en stilla flod, af hvars vågor han endast behöfver låta sig bäras. Floder flyta aldrig uppför, vill man uppåt, måste man kämpa för att nå fram och kämpa för att hålla sig kvar. Därtill är han beredd, därför har människan af Den Store Okände fått kraft och klokhet. Oantastad af afunden beträder ingen höjderna. 
<sec/>
Men i afgörandets ögonblick har det kommit öfver honom en förunderlig längtan efter en varm och solbelyst vrå, där han kunde slå sig till ro för några ögonblick och glömma, att det finns strid i världen. – Den sista tiden har han ofta tänkt på sitt hem – sett sin mor och sina syskon samlade omkring det stora bordet i S:t Ulrichsförsamlingens pastorshus i Halle, lyssnande till fadern, som läser högt ur en stor bok, vid skenet af två talgdankar. Där är trefnad och ro i luften, och det är ljufligt att vara barn. 
<sec/>
Sedan dess har han ingenstädes haft samma starka hemkänsla. I sitt eget hus i Altona trifdes han väl med sina vänner och väninnor, men där saknades den goda fén. Och nu? 
<sec/>
I afton har han ingen lust att lämna sin härd. Det känns tomt och kallt, då han tänker på att sällskapa med främmande människor, som söka hans umgänge för att draga fördel däraf, eller för att bevaka honom. Han är bjuden till Moltkes, men det lockar honom icke att spela loup. Han vill hellre stanna där han är, röka sin pipa som en filosof och stirra in i elden, medan mörkret rufvar öfver den hvita staden. 
<sec/>
Men egentligen önskar han väl någonting annat tillika? Han är trött i dag, och hans hufvud kännes tungt; han längtar efter två händer, som skulle stryka öfver hans panna – – och efter en mjuk, dämpad röst, som skulle tala barnsligt till honom ur skymningen. 
<sec/>
Esther? Hvarför icke? Den goda féen är sannerligen en kammarjungfru. 
<sec/>
Så länge lilla Eva var sjuk, kom Esther Gabel hvar morgon för att hämta underrättelser hemifrån, och han lugnade henne med goda ord; men för hvar gång lyste tacksamheten varmare och varmare i hennes mörka ögon, och för hvar gång blef hon själf mindre stel och tafatt. Den förbehållsamhet, hvari hon från början draperat sitt förtjusande lilla jag, föll så småningom af, och hon blygdes icke att visa sig för honom i hela sin naturliga fägring, som ett uppriktigt, okonstladt och naivt barn. Det var tydligt att han vunnit hennes förtroende, och allting tydde på, att hon också, i hemlighet, gjort honom till föremål för en svärmisk tillbedjan. 
<sec/>
Han njöt däraf. Hennes närvaro försatte honom i muntert lynne, ty hon var honom en lefvande erinring om en välgärning, som han öfvat, och han blef lycklig af medvetandet om sin godhet. Men den godhet, en människa kommit att visa en annan, står under framhärdelsens lag, liksom en rullande sten, händelsevis satt i rörelse, går vidare i den inslagna riktningen, tills jordens motstånd förlamar dess inneboende framåtlängtan, eller en yttre kraft kastar den ur dess bana. – Han fäste sig vid henne, därför att hennes ögon voro speglar, i hvilka han såg sin egen bild förstorad och förskönad; han hyste välvilja mot henne, därför att hon förmått honom vända de vackraste sidorna af sin karakter utåt. Hvar dag höll han henne kvar en stund, tröstade henne i hennes bedröfvelse och skämtade för att få henne glad. 
<sec/>
– Hur är det, lilla Esther – frågade han en gång – har du ingen hjärtans kär? 
<sec/>
– Nej – sade hon. Ögonlocken sjönko ännu djupare och det glindrade vått i de långa, mörka ögonhåren. 
<sec/>
– Gråt icke öfver den saken! En hjärtans kär får du nog! 
<sec/>
Men hon skakade sitt hufvud energiskt: 
<sec/>
– Nej! Jag vill ingen ha! 
<sec/>
Sedan satt hon och rufvade öfver sin hemliga sorg en stund; och så tillade hon: 
<sec/>
– Jag har haft en, men han är död. 
<sec/>
– Hur länge är det sedan dess? frågade han, deltagande. 
<sec/>
– Två år. Jag läste för prästen då. Han var student och åt middag hemma hos oss. Efteråt talade han med mig om Gud. 
<sec/>
– Höll du mycket af honom? 
<sec/>
– Ja, då! Han var så god. Han skulle också ha blifvit präst. 
<sec/>
Åter satt hon tyst en stund, med blicken sänkt; men plötsligt såg hon upp. 
<sec/>
– Ni är också god! 
<sec/>
Han smålog hjärtligt: 
<sec/>
– Men jag skall icke bli präst. 
<sec/>
– Det gör detsamma, hvad man är här i världen – filosoferade hon med orubbligt allvar. 
<sec/>
– Hur såg han ut, din teolog? 
<sec/>
– Som folket mest. Han var fattig och hade ofta hål på vadorna. Jag måste stoppa strumporna på honom. Det var riktigt svårt, och ibland stack jag honom med nålen. – Etatsråd och andra förnäma kavaljerer ha väl aldrig strumpor, som behöfva stoppas? 
<sec/>
– Jag har fullt upp – sade han. – Vill du hjälpa mig? 
<sec/>
– Får jag? Å, tack, tack! Jag vill så gärna! 
<sec/>
Från den stunden blef det ordning i hans dragkistlådor och trefnad i hans bo. Hon tog hand om hela den inre förvaltningen och drog i härnad mot ungkarlsdammet. På mindre än en vecka omskapade hon hans våning till ett hem, som alltid var rent och varmt, där tofflorna stodo på sin plats, och alla de döda tingen tycktes välkomna honom, när han återvände. Men samtidigt blef hon själf osynlig, som alla goda feer. Hon arbetade i skymningen, då hon visste, att han var borta. Om morgnarna kom hon icke längre nu. Systern var utom fara, och hans tankar hade annat att syssla med. – Någon gång kunde han möta henne i en korridor på slottet, då han gick från konungens våning till drottningens eller tvärtom; då tryckte hon sig alltid upp mot väggen och neg och såg på honom med strålande ögon. Och de växlade några ord. Icke många, ty väggarna hade öron och han var mån om hennes reputation. 
<sec/>
För öfrigt tänkte han icke mycket på henne, upptagen som han var. Men i afton, då han är vek till sinnes, har det kommit öfver honom en blödsint längtan, och han konstaterar med någon själfironi, att hans hjärta utan tvifvel fäst sig en smula vid den lilla kammarjungfrun, som dyrkar honom. Han fantiserar om, att ha henne hos sig, som en liten trogen hund, locka henne fram och leka med henne när, han var trött, och smeka henne, när han behöfde, tillgifvenhet – och blicka in i hennes ögon, när han önskade se sig själf idealiserad och förklarad. 
<sec/>
Nej, nu måste han småle åt sin inbillning! 
<sec/>
Han reser sig upp och lägger bort pipan, makar bränderna till rätta på härden och sjunker åter ned i sin stol. 
<sec/>
Han skulle gärna se henne lycklig – men har ingen lust att göra sig själf löjlig. Ett giftermål skulle vara en oerhörd sottise – och hvad skulle han vinna? Ingenting som han icke kan taga utan prästens välsignelse, när helst han får lust. Han vet, att hon är under hans vilja, till trots för hela världen och till trots för Gud. Men att hon skulle bli hans älskarinna, har verkligen aldrig hittills fallit honom in! 
<sec/>
Hvarför? Kanske just därför, att han känner det, som om hon vore helt och hållet i hans makt, värnlöst prisgifven åt hans nycker. Men det ligger också i hennes väsen någonting oberördt och kyskt; hon sprider en atmosfär af renhet omkring sig. Dessutom är hon så späd och blek, och den vemodiga blicken under de halfslutna ögonlocken vädjar till alla hans ädlare instinkter. Han är en fullvuxen man, och hon är ett barn, och det är öfver hela hennes lilla person någonting troskyldigt och rörande, som afväpnar hans lidelse. 
<sec/>
Han tänker på denne fattige theologiæ studiosus, som en gång varit hennes hjärtevän med hål på strumporna och talat med henne om Gud efter middagen – hur djupt hans lifsåskådning genom,&#x00AD; trängt henne! Den blef ett med den första kärleken, som då fyllde hennes hjärta, därför lefver teologen efter döden i hennes minne, och är själen i hennes religion. Hvar gång hon tänker på Gud, tänker hon också på honom, som gaf henne sin tro. 
<sec/>
Så innerlig och stark och svärmisk blef hennes religiösa känsla kanske just därför, att den var hennes sinnens morgondröm. – Och om en annan väckte dem nu? Hon skulle kämpa emot i vånda och själfförebråelse, tills hon förstod att hon älskade – och sedan skulle den mannen betyda mera för henne än den salige teologen och alla hans dogmer. 
<sec/>
Måhända har kampen redan begynt? Hon är lidande och sorgsen, hon liknar en ung nunna. Men när hon ser honom, lyser hon upp, och hennes ögon får ett uttryck, som om hon glömde sitt klosterlöfte. 
<sec/>
Dörren öppnas sakta, en smärt skugga skymtar i halfdunklet och viker häftigt tillbaka; men han ropar: 
<sec/>
– Esther! 
<sec/>
Hon kommer in, men ser helt förskrämd ut, där hon står framför honom och niger och ursäktar sig: 
<sec/>
– Förlåt mig, herr etatsråd – jag trodde att ni var ute – – och jag hade en del att ställa i ordning – –  
<sec/>
– Men mitt kära barn – säger han, småleende – hvarför är du så högtidlig? 
<sec/>
– Jag blef rädd – hennes röst är andfådd, som om hjärtat ännu bultade hårdt. 
<sec/>
– Är du rädd för mig? 
<sec/>
– Ne-ej. Nej, men jag visste ju icke, att etatsrådet var hemma. 
<sec/>
– Tag nu en stol och skjut fram till elden och sätt dig, tills du blir lugn. 
<sec/>
Hon utför allt just som han föreskrifvit det, sätter sig, lätt som en liten fågel, på yttersta kanten af stolen och tiger. 
<sec/>
– Nej, kom närmare, Esther. Jag vill gärna tala med dig en stund. Har du tid att stanna? 
<sec/>
– Ja – säger hon, förvånad, i det hon mekaniskt efterkommer hans befallning. – Men – men etatsrådet skall ju bort? 
<sec/>
– Om du stannar hos mig, går jag icke bort. 
<sec/>
Hon kryper några tum längre upp i stolen, men hennes min är ännu tvekande: 
<sec/>
– De, som gladt sig åt att få se er, komma nog att sakna er mycket. 
<sec/>
– Nej då. De bry sig icke ett grand om mig. 
<sec/>
– Det vore underligt. Men det är nog icke så, som ni säger. – Hvarför kan ni icke tro människorna om godt? 
<sec/>
– Jag har sällan haft anledning till det – Men dig tror jag om allt godt, Esther. 
<sec/>
Hennes ansikte lyser upp, men så blir hon åter allvarsam, sitter en stund och stirrar fundersamt in i elden, säger så plötsligt: 
<sec/>
– Nej, ni skall icke tro mig om godt – det förtjänar jag visst icke. 
<sec/>
Tonfallet är vemodigt, och orden tyckas vara resultat af en grundlig själfpröfning. Han småler och tar hennes hand, som ligger och glänser i hennes sköte. 
<sec/>
– Håller du af mig en smula? frågar han, med rösten vek. 
<sec/>
– Ja – då – men jag skulle vilja visa det – på ett bättre sätt – –  
<sec/>
– Hur har du tänkt dig det? 
<sec/>
– Jo – säger hon efter att ha funderat en stund – jag skulle önska, att jag kunde – gå alla ärenden åt er – hålla allting i ordning – alltid veta hvad ni tycker om – – och alltid tänka på er – – och – –  
<sec/>
– Var det någonting mera? 
<sec/>
– Ja – men det törs jag icke säga. 
<sec/>
– Å, var inte blyg nu! Hvad var det? 
<sec/>
– Jo, jag skulle så gärna – – jag skulle bli så lycklig, om – om etatsrådet någon gång hade tid att tala med mig om Gud! 
<sec/>
Det kommer öfver honom en nästan andaktsfull rörelse, och hans ögon tåras. Han känner det, som om en jungfruligt ren själ blottat sig för honom i dessa ord. Allt hvad hon hittills känt djupast, varmast och starkast har för henne rymts i ett samtal om Gud – med de orden har hon lagt minnet om sin första kärlek för hans fötter. 
<sec/>
– Jag tycker, det är så länge sedan någon talade med mig om Gud – fortsätter hon, stirrande in i elden. – Att höra predikningar i kyrkan, gör nog godt – men det är icke detsamma – det värmer icke hjärtat på samma sätt – –  
<sec/>
– Jag vill gärna uppfylla alla dina önskningar, barn, men – sanningen att säga – om Gud vet jag icke mycket. 
<sec/>
– Det var eget! – Nu ser hon undrande, upp mot honom. – Etatsrådet, som är så lärd – och så god! 
<sec/>
Lidelsen börjar hetta hans blod. Det värker i hjärtetrakten, och det är som om ångor hvirflade rundt i hans hufvud. Han böjer sig ned emot henne, och hans ögon tindra: 
<sec/>
– Nej, du, jag är icke god – men jag håller dig så kär, att jag, för din skull, ville vara god mot hela världen. 
<sec/>
Han drager sakta i hennes hand, som lydigt ger efter; hela hennes kropp fogar sig efter hans vilja. Hon glider ned från stolen, hon faller på golfvet och kryper fram till hans fötter. Hennes ansikte är genomskinligt blekt som alabaster, de tunga ögonlocken äro sänkta. Eldskenet bakifrån förgyller de mjuka ytterlinierna af hennes gestalt och brinner i håret öfver hennes hjässa. 
<sec/>
Han andas djupt; en het blodvåg sköljer genom hans ådror och fyller hjärtat med en förnimmelse af dallrande solsken. Alla tankar jubla inom honom som yrvakna näktergalar: Hon är min, min! I nästa nu skall han slå sin arm om hennes lif, trycka henne tätt intill sig, gömma henne vid sitt bröst – –  
<sec/>
Och hvad sedan? 
<sec/>
Reflexionen tränger sig okallad fram, och ruset viker. Tankarna jubla icke längre; de kvida. Sedan? En här af bakrusförnimmelser och själfförebråelser – – och så trötthet, tomhet eller leda. 
<sec/>
Nej! Han vill icke byta denna hjärtats sommardröm mot den krassa verkligheten efteråt! Nu står allt i zenith, nu tror han så visst att han aldrig älskat förr än i dag! Det han känt för de andra – damerna – tål icke att jämföras med den underbara lidelse, en liten kammarjungfru väckt till lif inom honom. Än röd som blod och eld, än hvit som snö – skiftande mellan ytterligheter – än ynglingens kärlek till sin brud, än faderns till sitt barn – är denna känsla rikare, starkare, vekare än allt hvad hans hjärta hittills erfarit. Han vill icke draga ner den – i plan med allt det andra. Hennes skönhet är så nära förbunden med hennes oskuld, att han vore en vandal, om han lade händer på den! Så rörande vacker, som hon är nu, då hon ännu är barn, blir hon aldrig om han grumlar hennes själ! 
<sec/>
Han vet, att han håller hennes öde helt och hållet i sina händer. Det ligger i hans viljas makt att skapa en kvinna af detta barn. Men han vill icke! Han skall blott kyssa henne en enda gång och sedan låta henne gå. 
<sec/>
– Se på mig, Esther! säger han sakta. Och då hon lyfter sitt ansikte, inramar han det varligt mellan båda sina händer och låter sina blickar sjunka in i hennes ögons mörka djup: 
<sec/>
– Jag har dig så kär, Esther. 
<sec/>
Det blixtrar till på djupet, och dragen få ljus af bäfvande lycka. 
<sec/>
– Jag har dig så kär – därför skall du gå nu! 
<sec/>
Glansen slocknar öfver hennes drag, men hon reser sig strax och går mot dörren, framåtböjd, som om hon blygdes eller tyngdes af en sorg. 
<sec/>
– Men kyss mig innan du går. 
<sec/>
Som en sömngångerska kommer hon emot honom, med blicken sänkt, böjer sig öfver honom och berör hans mun så lätt som en fläkt med sina läppar. 
<sec/>
Då mister han herraväldet öfver sig själf, svindlar och sträcker sina armar mot henne, drager henne ned på sina knän, böjer henne bakåt och kysser hennes ögon, som sluta sig vid beröringen af hans läppar. Och så trycker han lidelsens röda insegel på hennes mun. 
<sec/>
Sedan lägger han hennes hufvud till ro mot sin arm och ser på henne med ett lyckligt och segerstolt småleende. 
<sec/>
Hennes ansikte är blekt som dödens, under de slutna ögonlocken sippra tårarna fram och rinna vidare ut öfver ögonvinklarna. Den späda barmen höjes och sänkes häftigt vid hennes flämtande andedrag, tårarna rinna ymnigare och ymnigare, men icke ens ett kvidande förnimmes. 
<sec/>
Då hugger ångern sin knif i hans kött. 
<sec/>
– Esther! hviskar han. 
<sec/>
Långsamt slår hon ögonen upp och ser på honom med en blick af lidelsefull hängifvenhet och brännande smärta. 
<sec/>
– Hvarför gråter du? 
<sec/>
– Jag blygs – hviskar hon, skälfvande. – Detta är synd! 
<sec/>
– Då är synden min! Och jag skall bära den lika lätt, som jag nu bär dig. 
<sec/>
Han reser sig upp och lyfter henne, som ett barn. Hon hvilar orörlig, med hufvudet mot hans arm. Eldskenet faller öfver hennes hår; det brinner som en lidelsens törnekrona på hennes hjässa. 
<chapter/>

<chaptername>XI.</chaptername>

<chaptername>(9 Febr. 1770.)</chaptername>

<sec/>
Jag känner på mig att solen skiner! Min kropp är en osviklig väderleksprofet, tack vare de många metallhaltiga piller ni ger mig! Kristian VII sträcker sig lättjefullt och gäspar i den breda hvita kungssängen, omgifven af tjocka sidengardiner som nå upp till sänghimmeln, ofvanpå hvilken en gyllene krona hvilar. Det är redan ett stycke lidet på förmiddagen, men H. M:t låter icke regeringsbestyren inverka störande på sina vanor, utan behagar i nåder ge sig god tid. 
<sec/>
Etatsrådet Struensee står vid sängfoten och bugar sig: 
<sec/>
– E. M:t befinner sig då förmodligen i högönsklig välmåga. 
<sec/>
– Högönsklig! Stark som Herkules! I dag skulle jag verkligen ha lust att regera! 
<sec/>
– Folket önskar ingenting högre. Och enväldet lägger makten i E. M:ts händer. 
<sec/>
– Men traditionen lägger makten hos perukerna – här behöfves sopas för att få enväldet rent – och Herkules står i stallet, men har ingen kvast. Kan ni skaffa mig en kvast? 
<sec/>
– Tre om E. M:t befaller – och närhelst E. M:t i nåder behagar sätta dem i rörelse. 
<sec/>
– Javisst – Kungens uppsyn är en smula maliciös – grefve Rantzau och Don Quichotte och en tredje – jag vill minnas att det var etatsrådet von Berger? 
<sec/>
Struensee känner udden, men hans min förråder icke att den träffat. 
<sec/>
– Nej, E. M:t, den tredje är professor Berger – stadsaccoucheuren. 
<sec/>
– Verkligen? – Nu skrattar kungen och hans ögon glittra af förnöjelse – i så fall behöfver man icke frukta för missfall. – Har ni varit hos drottningen i dag? 
<sec/>
– Nej, icke ännu. Hennes Majestät torde näppeligen vara uppstigen! 
<sec/>
– Slika småsaker generar väl icke en läkare! 
<sec/>
– Icke när det gäller en sjuk – –  
<sec/>
– Nå, drottningen är ju sjuk – och ni behagar henne. På min heder – om jag vore som ni, skulle jag försöka min lycka! 
<sec/>
– E. M:t gycklar suveränt – säger Struensee och mönstrar uppmärksamt kungens ansikte, som tecknar sig mot det hvita örngåttet, illfundigt leende, likt en vanartad pojkes. – Endast en konung kan ostraffadt tillåta sig ett sådant skämt – 
<sec/>
– Det är icke något skämt! försäkrar kungen lifligt, animerad af sin paradox. – På min heder – om jag vore drottning och hade en gemål, som illa uppfyllde sina äktenskapliga förpliktelser och aldrig visade mig ringaste hänsyn – så skulle jag icke få ro, innan jag krönt honom med ett par försvarliga horn! Se på min kära kusin i Ryssland – hon är, minsann, en dam, som alltid hållit på sin oförkränkbara rätt att söka tillfredsställelse utomhus med samma suveräna frihet, som hennes salig gemål – – hvilken för resten, efter hvad jag hört berättas – och jag tror det gärna – drog en lättnadens suck, då han först erfor, att han fått en ställföreträdare! 
<sec/>
H. M:ts jargon är en blandning af allvar och ironi, fragment af fakta och sanningar ställda på hufvudet – lönlöst att söka efter en röd tråd i detta kaos. Struensee har för länge sedan tagit sitt parti, utgår numera alltid ifrån, att H. M:t icke har någon mening, som icke under inflytande af en stark eller listig vilja kan slå öfver i den stick motsatta. – Men detta ämne är ömtåligt; bäst att låta det falla. 
<sec/>
– Har E. M:t eljes några befallningar beträffande dagens program? frågar Struensee, i det han bugar sig till afsked. 
<sec/>
– Nej – har ni kanske något att föreslå? 
<sec/>
– Det är ett klingande slädföre – möjligen kunde det förströ E. M:t att åka en stund utanför stadsportarna? 
<sec/>
Idén är icke ny – säger kungen och rycker på axlarna under sidentäcket – men låt gå. Ställ om att slädarna stå för dörren klockan två och fråga drottningen, om hon vill med. 
<sec/>
– Det skall ske som E. M:t befaller. – Ett stycke utanför Nörreport ligger Solitude – E. M:t har en gång uttryckt sin önskan att besöka inokulations-stiftelsen, som E. M:t skänkt medel till – – ? 
<sec/>
Det lilla fågelfysionomiet på örngåttet får ett förskrämdt uttryck, och en mager hand arbetar sig upp under täcket för att göra en afvisande rörelse: 
<sec/>
– Nej, för Guds skull, icke i dag! protesterar Majestätet energiskt. – Ni har själf sagt mig, att man skulle kunna bli smittad vid ett besök i koppanstalten – och jag ber er tänka på drottningens vackra hy! En annan gång när vi äro ensamma ute – –  
<sec/>
– Inokulationerna ha icke börjat ännu. Jag ber E. M:t vara öfvertygad om, att jag aldrig skall föreslå någonting som medför ringaste fara för E. M:ts dyrbara person. 
<sec/>
– Nå – jag har ingenting emot att vi taga vägen där förbi – men inomhus vill jag icke gå – och Jensenius får icke komma ut. – Går ni till drottningen nu? 
<sec/>
– Ja, E. M:t. Jag är befalld att föreläsa för Hennes Majestät. 
<sec/>
– Hälsa henne. Och var så älskvärd mot henne, som jag – tyvärr! – aldrig mer kan bli! Ni ha båda min välsignelse! 
<sec/>
I det lilla kabinettet utanför sitt sofgemak roar sig drottning Karoline Mathilde ensam med sin son. För att fritt kunna hängifva sig åt nöjet, har hon aflägsnat sin uppvaktning. Hon har pyntat ut den lille i hans bästa kläder och leker med honom som med en docka. Det hvilar ett uttryck af barnslig förnöjelse öfver hennes drag. 
<sec/>
Nu skall han gå! Danmarks kronprins får lära sig stå på sina egna ben! Gamla pojken redan, fyllda två år! 
<sec/>
Hon sätter honom vid en stol, och han klamrar sig ängsligt fast vid dess karm. Själf kastar hon sig framstupa på golfvet ett stycke därifrån, med armarna framåtsträckta: 
<sec/>
– Kom, lille Fritz! Kom till mamma! 
<sec/>
Men han vågar icke lämna sitt stöd. Han stirrar och stirrar med runda ögon, han har nog lust att komma, men törs icke ge sig af; afståndet tycks honom alltför stort, ovan som han är att lita på sig själf och osäker på sina svaga ben. 
<sec/>
Hon kryper på sina knän ett stycke närmare och lockar ånyo, med armarna framåtsträckta: 
<sec/>
– Kom, min baby! Kom till mamma! 
<sec/>
Det rycker i armar och ben, som om det droge upp till S:t Veitsdans, och han låter sig falla ner på golfvet, där han blir liggande en stund och stirrar häpen. Sedan glider ett matt leende öfver hans bleka ansikte, och han börjar krafla sig långsamt framåt. 
<sec/>
Det går för sakta, hennes moderskänslor äro heta, och det kommer plötsligt öfver henne en vild längtan att sluta honom i sin famn och känna hans lilla kropp mot sitt bröst. Hon reser sig, lyfter honom jublande i sina armar och kysser honom, så varmt, att han blir rädd och börjar gallskrika, sprattlande med armar och ben. Förförgäfvesgäfves vaggar hon och vyssjar honom; han skriker värre och värre. Då blir hon otålig och rycker häftigt i klocksträngen, så att sköterskan störtar in. Samtidigt öppnas dubbeldörren till de yttre gemaken, och tjänstgörande kammarjunkaren anmäler etatsrådet Struensee. 
<sec/>
Hennes min ljusnar, otåligheten försvinner, men rodnaden dröjer kvar. Hon går honom ifrigt till mötes och räcker honom nådigt sin hand. Hennes hy har hälsans genomskinliga klarhet, och de stora blå ögonen glänsa. Hon är klädd i en löst sittande morgondräkt, och det gyllenhvita håret, som ännu icke blifvit friseradt och pudradt, faller mjukt ned öfver hennes fylligt hvita hals. 
<sec/>
– Jag lekte med min son – säger hon småleende. 
<sec/>
– Det är en nyttig och angenäm förströelse – svarar han, beskyddande, i det han vördsamt kysser hennes hand. – Jag behöfver icke spörja, om E. M:t befinner sig väl – tillägger han och mönstrar henne ogeneradt från hjässan till fotabjället – kindernas färg och ögonens glans säga det tydligare än ord. 
<sec/>
– Åja – hennes blick blir plötsligt något svårmodig – min hälsa är förbättrad, jag kan icke klaga. Likväl är jag ännu ofta tungsint – dygnet har många timmar – kroppsrörelser och nöjen kunna icke fylla dem alla. Mitt lif är – tack vare er – mycket drägligare än jag nyligen vågat drömma – men ännu tycks det mig ofta meningslöst och tomt. 
<sec/>
– Allt kan icke komma med ens! tröstar han. – Och E. M:t har sitt barn. 
<sec/>
– Det är icke nog! – lidelsen blixtrar till i hennes ögon. – Ibland tycks det mig nästan, som om jag icke hade ringaste sentiment för barnet – klent och kinkigt som det är. 
<sec/>
– Kinkigheten kommer sig af medfödd svaghet och kan motarbetas. Boken, som jag håller på att läsa, innehåller många beaktansvärda synpunkter i detta ämne och skall slutligen öfvertyga E. M:t om fördelarna af ett mindre förvekligande uppfostringssätt. 
<sec/>
– Och ändå – fortsätter hon i sin egen tankegång – om jag miste barnet, skulle jag icke kunna lefva. – Tror ni det är någon fara för kronprinsens hälsa? 
<sec/>
– Icke för närvarande, så vidt jag förstår. Men döden lurar ju på alla. Och kopporna heter barnens mordängel. Jag hoppas därför, att E. M:t – en gång då jag haft lyckan att vinna E. M:ts hela tillit – skall tillåta mig verkställa inokulationen, som jag ofta haft den äran tillstyrka. 
<sec/>
Hon svarar icke utan vänder sig om och går fram till fönstret, intager sin plats, halfliggande på kanapén med vänstra armbågen stödd mot en kudde och hufvudet lutadt mot handen. Detta betyder, att han skall börja sin föreläsning. Han sätter sig på en taburett, bläddrar i boken – Rousseaus Emile – gör en kort resumé af innehållet i de sidor, han läst föregående dag, och fortsätter där han slutat. 
<sec/>
Medan han läser följa hennes blickar hvar skiftning af hans minspel, men hon fattar ingenting af ordens mening, de bli icke till annat än olika tonfall af hans röst, som bilda ett dämpadt ackompagnement till hennes egna fladdrande tankar. 
<sec/>
Hon vågar icke, vågar icke lämna sitt barn i hans händer! Ingen kan veta någonting om utgången af ett experiment, sådant som detta – att bringa smittan till en farlig sjukdom in i ett barns blod. Om det misslyckas skall hon aldrig förlåta sig själf! 
<sec/>
Men om hon nu hindrar det, och om barnet sedan rycks bort af den härjande mordängeln, skall hon alltid förebrå sig själf, att hon icke lyssnat till hans råd. 
<sec/>
Hittills har det ju endast bringat henne lycka, att följa hans råd. Han är en man med stora kunskaper och mycken skicklighet, och hon kan icke tvifla på, att han skulle uppbjuda alla läkekonstens resurser till det yttersta för att åstadkomma ett lyckligt utfall. 
<sec/>
Spänningen och oron försvinna så småningom, hennes ögon få ett uttryck af oinskränkt förtroende, och ett svärmiskt leende lyser upp hennes drag. 
<sec/>
Så trygg och lugn han sitter där på taburetten – så klok han ser ut – och så stark! Hvad tänker han månne om sin drottning? Hans väsen har på sista tiden fått en anstrykning af höfvisk förtrolighet, som icke kan väcka hennes misshag, då den alltid håller sig grannlaga inom gränsen för det passande, fast den någon gång öfverspringer en eller annan af etikettens skrankor. Men därtill har hon själfuppmuntrat honom genom sitt föredöme. För egen del bekymrar hon sig icke om formerna, och hvad de andra hofmännen ha för tankar, är henne likgiltigt. Om hon finner behag i umgänge med en människa, tänker hon icke ålägga sig själf att försaka hans sällskap. Tvärtom! Hon skulle vilja ropa ut för hela hofvet, att hon hedrar denne man med sin synnerliga nåd! Därför utmärker hon honom offentligen, befaller honom till alla större festligheter vid hofvet och visar på alla sätt, att hon föredrager hans sällskap framför de andras, marionetternas, hvilkas inlärda rörelser och tal tråka ut henne, medan han däremot alltid har någonting intresserande att berätta. Han tycks henne vara den första människa, hon mött sedan hon kom till sitt nya fädernesland. Icke ens fru Plessen, som hon dock hållit innerligt af, hade ingifvit henne så mycket förtroende som denne man; den stränga gamla frun var för mycket af en principdocka, och hennes principer hade icke fört lycka med sig. Hon var för gammal att förstå ett ungdomligt sinnes rörelser – allt detta, som måste bekämpas, men som man aldrig blir kvitt – denna heta längtan, som lefver sitt ljusskygga lif också i en ung drottnings drömmar – han däremot förstår allt, och hon känner hans varma, mänskliga deltagande i luften omkring sig – det ligger i hans höfviska sätt och väsen, han ser allt som kämpar och bränner inom henne – och om han icke hölles tillbaka af vördnaden för sin drottning, skulle han stryka med sin hand öfver hennes panna och hviska i hennes öra: Stackars barn! – Hon föreställer sig detta så lifligt, som om hans medlidsamma hand i detta ögonblick verkligen hvilat på hennes panna. 
<sec/>
Men han läser och läser och ser icke upp från boken, bifogar icke några utläggningar eller anmärkningar till texten, hvilket han eljes alltid har för vana. Måhända är han sårad, därför att hon icke svarade på hans sista ord, måhända har han uppfattat hennes tystnad som brist på tillit? – Knappt har detta fallit henne in, förr än hon afbryter föreläsningen. 
<sec/>
– Jag tackar er – det kan vara nog för i dag. Jag har för resten ingenting hört, – mina tankar ha varit på annat håll. – Jag sårade er väl icke nyss? 
<sec/>
– Nej, E. M:t – svarar han dämpadt vemodigt. – Medvetandet om, att jag icke ännu lyckats vinna E. M:ts förtroende, kan göra mig nedstämd, men icke sårad. 
<sec/>
– Ingen äger min tillit i så hög grad som Ni. Har jag icke gifvit er mångfaldiga bevis därpå? 
<sec/>
Jo, E. M:t. Men när det gäller ett föremål, som är dyrbart för E. M:ts hjärta, räcker icke förtroendet längre. 
<sec/>
– Jo, jo! försäkrar hon ifrigt. – Men det är svårt att fatta ett beslut, när det gäller lif eller död. Jag skulle icke kunna lefva utan min son. 
<sec/>
– Jag vet det, E. M:t. Det är därför jag efter moget öfvervägande vågat föreslå inokulationen. Jag tror nämligen att faran är större, om man underlåter den. Och jag ber E. M:t vara förvissad om, att jag vidhåller mitt förslag uteslutande af den varmaste omtanke och ömhet för E. M:ts höga person. För mig vore det lugnare att lägga armarna i kors och afvakta, hvad som skall komma – ty om jag misslyckas, om kronprinsen dör som följd af inokulationen, skall folket stena mig. 
<sec/>
– Det är sant – säger hon sakta, och hennes stämma darrar. – Ni vågar ert lif. Jag vet att det är af omtanke för mig – jag känner att ni vill mig väl och är min vän. 
<sec/>
– Ja, E. M:t – och det finnes intet begrepp som jag har större vördnad för – ingenting som som jag anser heligare, än vänskapen. 
<sec/>
– Mellan män och jämlikar, javäl! Men en drottning har inga jämlikar – och hon är kvinna. 
<sec/>
– Hvad mer? – invänder han ifrigt. – Det är hvar undersåtes plikt att älska sin drottning. Därmed är icke sagdt, att han icke också kan hysa vänskapskänslor för henne – ty vänskap utesluter hvarken vördnad eller aktning. Förhållandet mellan en god husbonde och en trogen tjänare har ofta en vänskaplig karakter, hvarför skulle då icke vänskap kunna existera mellan en kunglig person och en undersåte, som hon hedrar med sin tillit? – Har han vett och medfödd finkänslighet, skall han därför aldrig brista i skyldig vördnad för majestätet, utan tvärtom kunna tjäna henne så mycket bättre. Och äfven en drottning är alltid så mycket kvinna, att hon har behof af en människa, som hon kan anförtro sina hemliga tankar och känslor. 
<sec/>
Medan han talat, har hon lutat hufvudet tillbaka och slutit ögonen som om dragen badat i sol. Nu ser hon upp och tyckes rörd. Med högra handen lösgör hon ett blåemaljeradt litet guldhjärta, som hänger i en fin kedja om hennes hals, och räcker honom det med en hållning, som om hon högtidligen dubbat honom till sin riddare. 
<sec/>
– Jag vet, att ni är min vän, – säger hon. – Tag detta som ett tecken till, att jag också hyser vänskap för er! 
<sec/>
Han böjer knä, som det anstår en riddare, och kysser hjärtat, som ännu är varmt af hennes kropps värme. 
<sec/>
– Vi få kungligt besök i dag! säger geheimekonferensrådet grefve Conrad Holck, i det han kastar en blick genom fönstret mot vägen utanför Nörreport, där en kunglig släde kommer glidande fram i stark fart, dragen af sex hvita hästar med hingstridare och gulgalonerad kusk och två krithufvade lakejer bakpå. 
<sec/>
Hur vet du det? – Lilla gemålen, som nyss fyllt tretton år, far upp från sin plats och hoppar fram till fönstret. Han följer hennes rörelser med ett förälskadt småleende. Hon är en pudrad och spädlemmad docka med ett barns ansikte och en gestalt af idel antydningar. Han – ja, han liknar icke längre en för sina galanta äfventyr illa beryktad kavaljer, utan en ung och menlös och nygift äkta man. En trygg belåtenhet skiner från hans kyrkängelsansikte, spelar omkring den godmodiga munnen och skälfver i yttersta tippen af den nobelt böjda lilla näsan, som dock förefaller diminutiv i förhållande till den omgifvande ansiktsovalen. 
<sec/>
Båda rikta sin uppmärksamhet mot den kungliga släden, som ilar framåt vägen, och båda mulna när det hvita sexspannet spränger Blaagaard förbi. Inne bakom glasrutorna ses konungen och drottningen sida vid sida, och på framsätet midt emot en enda kavaljer. 
<sec/>
– Hvem var den uppvaktande? frågar lilla Juliane Marie. – Warnstedt? 
<sec/>
– Nej – det var icke ens en hofman! Det var en medikus. 
<sec/>
– En medikus! Är kungen icke riktigt frisk? 
<sec/>
Holck rycker på axlarna, sätter sig i rörelse inåt gemaket och vandrar en stund, funderande af och an på golfvet. 
<sec/>
– Jag har verkligen – på sista tiden – försummat H. M:t otillbörligt – – grumsar han. 
<sec/>
– Det vore kanske bättre, om du i stället försummat mig? säger den lilla gemålen, i det hon griper fatt i hans arm och försöker se hotande ut, med sammandragna ögonbryn. 
<sec/>
– Ja, det är ditt fel – lilla troll! 
<sec/>
I samma nu är hon öfver honom som ett yrväder. Han retirerar skrattande, tills han utmattad sjunker ner på en kanapé, då hon kastar sig upp på hans knän och slår händerna omkring hans ansikte. 
<sec/>
– Är det ett fel, att du icke springer ute om nätterna nu och slåss med väktare eller superar med balettdamer och franska aktriser? Jag vet nog, hvilken vidlyftig kavaljer du varit! Men därför har du nu också ditt straff – hädanefter får du hvarken slåss eller supera med någon annan än mig. Nu vet du det, – du – bête! 
<sec/>
Han skrattar så, att hans hull blir blodrödt, och hans runda ansikte strålar af förälskad lycksalighet. 
<sec/>
– Jag sade – sade bara – sant! Det är ditt fel! – Du är alltför bedårande! 
<sec/>
– Jaså, på det viset! – Hon klappar hans feta kind så att det smäller och dallrar ända ned i dubbelhakan. – Ja, du har alldeles rätt – du har försummat kungen på sista tiden. Det blir väl bäst, att du uppvaktar honom i dag och känner efter hur landet ligger? 
<sec/>
Han blir plötsligt allvarsam, nickar eftersinnande och mumlar: 
<sec/>
– Ja-a. – Jag får verkligen – hädanefter – försöka. – – Bara det hjälper? 
<sec/>
Det kungliga slädpartiet återvänder, följdt af en jublande folkskara, genom Nörregade och öfver Marmorbron till slottet, och de kungliga makarna draga sig tillbaka hvar till sin enskilda våning för att hvila ut. 
<sec/>
När Struensee träder in i sitt yttre gemak, fängslas hans uppmärksamhet strax af en förseglad skrifvelse, som ligger på sekretären. Adressen: Herr Etatsrådet Struensee tycks präntad med förvänd stil. Han bryter sigillet och läser: 
<sec/>
En verkligen uppriktig vän af Etatsrådet må det vara tillåtet att varna för följderna af det dygdens, religionens och anständighetens bud kränkande förhållande, hvari Herr Etatsrådet står till H. M:t Drottningen. Var öfvertygad, att Geheimekonseljen, när denna förbindelse utan tvifvel inom kort upptäckes, icke skall underlåta att uppenbara sanningen för H. M:t konungen. 
<sec/>
När han slutat småler han föraktligt. I sitt förhållande till drottningen vet han sig vara oangriplig. 
<sec/>
Men hans dagliga besök hos Hennes Majestät ha alltså gjorts till föremål för illvilliga utläggningar. Eftersom han hvarken genom börd eller rang synes berättigad till den synnerliga nåd, drottningen visar honom, har afunden supponerat en annan, hemlig anledning, och omständigheterna förläna ett sken af sannolikhet däråt. Drottningen har ett eldigt temperament och lägger icke band på sina känslor af sympati eller ovilja, kungen är bara skalet af en man och den kavaljer, drottningen vid alla tillfällen utmärker, har ett visst renommé för sina segrar under Cypris’ banér. 
<sec/>
Allt sedan han flyttade till slottet har det ideligen gått bud mellan drottningens våning och mezzaninen. Än lider Hennes Majestät af någon liten krämpa, som han måste bota, än behagar Hennes Majestät ha tråkigt och önskar underhållas med läsning eller samtal i ett af de inre gemaken. I allmänhet får då också hennes uppvaktning draga sig tillbaka – och Elisabeth Eyben gör sin reverens med en min så oförsynt diskret, som om hon väl visste, hvad det betyder att vara i enrum med denne kavaljer. – När Hennes Majestät rider befalles han ofta till manègen, och i alla större festligheter vid hofvet måste han deltaga. Drottningens blickar irra oroligt omkring, tills de finna honom – och uttrycket i hennes ögon är trånsjukt – med fosforglans i pupillerna. 
<sec/>
Hans fantasi kretsar som en nattfjäril omkring detta fosforsken och flyger sedan till konungen. Danmarks envåldshärskare talar ofta om högstsalig tsar Peters horn som om H. M:t afundades alla ryssars själfhärskare hans i lifstiden krönta hufvud! Onekligen äro många förutsättningar för ett crimen læsæ majestatis förhanden! 
<sec/>
Också förvånar det honom knappast, att skvallret redan börjat tissla i slottets korridorer, och icke heller erfar han någon sedlig förtrytelse öfver misstanken, som ingalunda är honom främmande, ty den rodnad, som stiger till drottningens kinder, när hon ser honom, vittnar helt visst om varmare känslor än vänskapens. Föreställningen därom kittlar i hans bröst värre än om fåfängan vore hans hjärta; men tankarna gå icke vidare. Drottningens skönhet har aldrig satt hans blod i minsta svallning – utom den gången, hon landsteg i Altona som en jungfrubrud på femton år. Då han sedan mötte henne, ställde hon sig själf på piedestal som majestät; därmed blef hon marmor för hans känsla. Och när hon steg ned, iklädde hon sina yppiga behag en dräkt som i ännu högre grad neutraliserade hans begär – blef en pseudoman i lifrock med sluttande axlar, smal om lifvet, lik en insekt med en oproportionerlig abdomen och en embonpoint, som uppbars af ben i gula skinnbyxor och med inåtgående linier. 
<sec/>
Nej! – Han skakar sitt hufvud energiskt och småler förälskadt. – Dygdens väg ligger solbeglänst framför honom! Ingen drottning i världen kan vända hans sinne från den lilla kammarjungfrun, han dyrkar! 
<sec/>
Men tankarna flyga vidare: 
<sec/>
Om också hans hjärta för tillfället varit fritt, skulle klokheten utan tvifvel ha förbjudit honom att inleda en kärleksintrig med en så högt stående dam. Kärleksintriger sluta sällan utan slitningar, och för en kavaljer, som njutit en drottnings gunst, blir situationen lika ohållbar, antingen han själf i underdånighet tröttnar först, eller Hennes Majestät i nåder behagar kasta sina blickar på en annan. Icke alla suveräna furstinnor kunna visa sig så generösa, som Rysslands storhjärtade Katharina gent emot sina afdankade galaner! 
<sec/>
Nej! Ingenting frestar honom att kasta sig in i ett äfventyr, som möjligen kan få oberäkneliga följder. Han tror sig kallblodig och erfaren nog att hålla drottningens känslor inom sina egna önskningars tempererade zon. Förhållandet sådant det nu är lofvar honom idel fördelar, och skvallret kan endast göra hans ställning säkrare. Envåldsmakten skall otvifvelaktigt inom kort falla i drottningens händer, och ingen lär då våga att kasta sten på en man, som också i intimaste mening tros äga hennes gunst. Och inga skrupler skola hindra honom att för sina syften betjäna sig af all underdånig respekt, som ägnas honom under ett falskt antagande. 
<sec/>
Han spritter till vid det dörren öppnas af kammartjänaren, som anmäler grefve Holck. Struensee reser sig, öfverraskad, kastar brefvet in i en af sekretärens lådor och går artigt sin gäst till mötes. 
<sec/>
– Hvilken lycklig slump har förskaffat mig äran af ett så smickrande besök? 
<sec/>
Holck småler förnämt-förbindligt. Han kommer synbarligen från en uppvaktning, klädd i full gala, med rocken öfversållad af ordnar och Elefantens blåa band öfver bröstet. Pariservärjan vid hans sida har ett fäste, som glittrar af ädelstenar. Han liknar en välfödd bagarepojke i en grandseigneurs dräkt. 
<sec/>
Han svarar och beledsagar sina ord med många sirliga komplimenter: 
<sec/>
– Endast mitt hjärtas längtan att se herr etatsrådet! Jag har nyss, vid mitt besök hos kungen, fått bekräftelse på, att ni befinner er midt i nådens solsken! 
<sec/>
– Ack – säger Struensee under ifrigt bemödande att återbörda all denna eleganta förbindlighet – i nådens fulla solsken står endast ni själf, herr grefve. Behagar Ers Excellens taga plats? 
<sec/>
– Jag tackar – å, ni är alltför artig, mitt kära etatsråd! – Han sätter sig välbehagligt i länstolen, som Struensee bjuder honom. 
<sec/>
– Jag hoppas, att den nådiga grefvinnan befinner sig väl? 
<sec/>
– Tack, tack, mitt kära etatsråd – där leker en skymt af godmodig malice i Holcks munvinklar – min gemål har, dessbättre, ännu icke haft anledning att anlita er kända skicklighet. Hur mår drottningen? 
<sec/>
– Jag tackar, min käre grefve. Drottningens hälsa är god – det fattades henne endast en smula exercise – 
<sec/>
– Ni lycklige! Därför står ni så högt i hennes gunst. Jag afundas er verkligen, mitt kära etatsråd! Det blef aldrig mig beskärdt! 
<sec/>
– Jag tror icke att Ers Excellens någonsin utvecklat all sin naturliga älskvärdhet för drottningen – snarare motsatsen, efter hvad det sägs! 
<sec/>
– Ja, jag vet, att man påbördar mig många synder – men det är mest förtal – jag kan försäkra er, att jag egentligen alltid varit Hennes Majestät vördsamt tillgifven. 
<sec/>
– I så fall, min käre grefve, är ni verkligen en martyr, hvars öde måste väcka det lifligaste deltagande! 
<sec/>
– Ni skämtar hjärtlöst – ni lyckans utkorade! Men säg mig uppriktigt, mitt kära etatsråd – tror ni det finns någon möjlighet för mig att utplåna det mindre fördelaktiga intryck, jag gjort på drottningen? 
<sec/>
– Utan tvifvel! För en kavaljer med så mycken personlig älskvärdhet anser jag ingenting i den vägen vara omöjligt! 
<sec/>
Det glider en skugga öfver Holcks runda ansikte, och han säger, förbindligt-förebrående: 
<sec/>
– Nu är ni icke uppriktig, min käre vän! 
<sec/>
– I detta fall – genmäler Struensee – är det nästan svårare att vara artig. – Den, som i så hög grad som ni, min käre grefve, äger kungens nåd, tör kunna lefva utan drottningens. 
<sec/>
– Jag tackar – det svaret var både artigt och uppriktigt! 
<sec/>
Holck fingrar fundersamt sin dubbelhaka och ser sig omkring i rummet som om han letat efter en bortflugen idé. Då han icke finner den, faller en slöja af vemod öfver hans fullmånsansikte, och gripen af fruktan att blotta sig ofrivilligt kastar han sitt diplomatiska fäktvapen, och går rakt på sitt mål! 
<sec/>
– Min käre vän – börjar han, långsamt som om tankeverket råkade i olag vid hvartannat ord – jag tror mig – någon gång – ha gjort er tjänster, till hvilka jag – möjligen – kan referera – –  
<sec/>
– Min käre grefve – jag skall alltid vara tacksam för er anbefallning hos konungen – och om jag på något sätt kunde visa min erkänsla, skulle det vara mig en glädje. 
<sec/>
– Å, jag ber. – Ingen orsak. Men jag vore verkligen mycket förbunden – om – – känner ni den unge Hauch – generalens son? 
<sec/>
– Nej, jag har icke den äran. 
<sec/>
– Det är skada – jag menar för unge Hauch. Det är nämligen för hans räkning jag ville bedja er – använda ert inflytande. Generalen önskar lifligt – en anställning för sin son – –  
<sec/>
– Och hvad slags anställning har herr generalen tänkt sig för den unge? 
<sec/>
– Som kammarpage. 
<sec/>
– Hm! Har ni talat med kungen om den saken, min käre grefve? 
<sec/>
– Icke ännu. Warnstedt står för ögonblicket alltför väl anskrifven – jag ville också först, om möjligt, försäkra mig om er medverkan. – Vi måste välja det rätta ögonblicket – det hastar ju icke – –  
<sec/>
– Så mycket bättre! För närvarande tror också jag, att unge Hauchs chancer äro små. 
<sec/>
– Men om – Holck reser sig upp och räcker fram sin hand till afsked – om något tillfälle yppar sig – och om jag skulle lyckas – utverka den gunsten af kungen – vill ni lofva, att icke motarbeta hans anställning? 
<sec/>
– Ack – mitt inflytande är tyvärr så ringa – 
<sec/>
– Å, visst icke. Jag tackar er redan på förhand. 
<sec/>
– Nej, nej, min käre grefve – det finns icke den ringaste anledning därtill! 
<sec/>
När Struensee med många bugningar och komplimenter följt sin gäst till dörren, står han en stund orörlig midt på golfvet och småler: Detta är nästan rörande! Den gode grefven finner sin ställning osäker, misstänker att Warnstedt motarbetar honom hos konungen – önskar att sticka ut Warnstedt med unge Hauch – och anhåller om Struensees medverkan! 
<sec/>
Det skymmer öfver staden – luckorna stängas framför fönstren på nedre botten, och det lyser bakom gluggarna. En skugga glider genom de folktomma gatorna och tänder tranlyktorna från hörn till hörn. 
<sec/>
En kavaljer med kappkragen uppslagen öfver hakan och filthatten neddragen öfver pannan kommer vandrande genom Nörregade, viker in i S:t Pederstræde och försvinner i ett litet hus på andra sidan kyrkan. 
<sec/>
Där, innanför dörren till höger i förstugan, sitter monsieur Gabel och hans madam å ömse sidor om klaffbordet. Midt emellan deras ansikten står en tennstake med ett brinnande talgljus, som delar sitt sken rättfärdigt mellan bådas svartmuskiga fysionomier. Han talar lifligt, men med någon tvekan i sin röst, som om han hade dåligt samvete eller fruktade att icke kunna öfvertyga: 
<sec/>
– Det är ju en Guds lycka bara! Att inlåta sig med en gentil kavaljer har mera respekt med sig än att få barn med en simpel karl – som kanske till på köpet nekar! Nej, lyckan har riktigt legat på lur både efter henne och oss! Jesses! Han har ju sagt mig i dag, att han vill hjälpa oss på fötterna – låta mig få pengar, så att jag kan öppna en ölstuga i April – 
<sec/>
– – Och Herre Gud – jag tror att han är riktigt fäst vid flickan! Han har möblerat åt henne däruppe som om hon vore en drottning – så fint – det har kostat honom vackra slantar! Och alltsammans är Esthers, har han sagt – och han har lofvat sörja för henne på ett honnett sätt – –  
<sec/>
– – Och du ska veta – det är icke godt att säga hvar den mannen slutar! Han lär stå så väl till boks både hos kung och drottning, att han får allt hvad han pekar på – Jesses! Där stampar han nu i förstugan! Och hör hur han flyger uppför trapporna! Jo – han är, min själ, ordentligt fast! 
<sec/>
Innan Struensee hunnit halfvägs i den mörka och branta trappan, känner han mjuka armar omkring sin hals, och en skälfvande liten varelse smyger sig smeksamt intill hans bröst. Han lyfter henne som ett barn på sina armar, kysser hennes ögon och bär henne upp. Innanför dörren sätter han henne varligt ned på golfvet, lägger handen på hennes skuldra och ser sig omkring. 
<sec/>
I dessa tre rum har han samlat all den lyx och bekvämlighet som han själf älskar att omgifva sig med. Detta är hans hem, sådant det var innan han flyttade till slottet; det har endast fått en annan adress. Men den goda genien är kvar, ty här bor Esther. 
<sec/>
Han hade önskat, att hon skulle lämna sin tjänst hos drottningen, men hon ville själf hellre stanna kvar tillsvidare. Och så blef det. Dock tillbringar hon all sin lediga tid i detta lilla fågelbo, som han inredt åt dem båda. 
<sec/>
I den yttre salen flammar nu ett bål på härden, och två bekväma stolar äro framdragna till kaminen. Där står ett litet bord med frukter i en snirklad silfverkorg och en flaska vin och två gröna glas. I det inre kabinettet äro alla vaxljusen tända i kristallkronan, och då hon nu lösgör sig från hans arm och ställer sig framför honom, nigande som en tjänarinna, framstår hennes smärta gestalt mot en bakgrund af idel ljus. 
<sec/>
– Är det nu alldeles så, som min nådige herre befaller? frågar hon med ett uttryck af blygt och skälmskt behag. 
<sec/>
– Ja, nu är det vackert omkring dig, och i den omgifningen vill jag helst se dig – men du skall icke niga som en tjänarinna! 
<sec/>
– Jo, man skall icke försöka göra sig bättre än man är – och jag kan aldrig bli annat än en tjänarinna för min vän. 
<sec/>
– Min lilla drottning är du. – Han sluter henne i sin famn och kysser henne lidelsefullt. – Hvarför darrar du så – barn? 
<sec/>
– När jag längtar mycket, fryser jag fast jag är varm! svarar hon med skälfvande röst. 
<sec/>
Han sätter sig i stolen framför elden och drager henne ned på sina knän. Hon sjunker tillbaka med hufvudet i hans armveck och ser upp med ögonen halfslutna. 
<sec/>
– Nu är jag i himmelriket! hviskar hon. Hennes leende är ljust af stundens lycka och vemodigt af framtidens aningar. – Men när jag går ensam bland detta siden och sammet, vill jag bara gråta. Allting är så vackert nu. Men det är snart förbi. 
<sec/>
– Tänk icke på detta nu – säger han ömt. – Den tiden – –  
<sec/>
– Den tiden kommer snart – jag vet det nog. Då blir det svårt för mig att lefva. 
<sec/>
– Så – så, mitt älskade barn. – Hvad framtiden bär i sitt sköte, vet ingen. Men nuet är vårt! Lys upp nu! 
<sec/>
– Jag är ju glad! säger hon, och hennes ansikte strålar, medan tårarna rinna. 
<sec/>
Han sitter och ser på henne med blicken tindrande af ömhet och vemod. Stackars barn. Alltid har hon en förkänsla af, att lyckan måste få ett slut, så visst som straffet följer på synden. Och han vågar icke motsäga henne, ty han vågar icke tro på beständigheten af sin lidelse. Dock förefaller det honom, som om han aldrig förr känt någonting ens tillnärmelsevis liknande den hjärtats ömhet och alla sinnens lycka, han erfar i detta barns närhet. 
<sec/>
Medvetslös af kampen mellan blod och själ föll hon i hans armar, och nu tillhör hon honom med själ och blod, med alla tankar och alla sinnen. Uttrycket i hennes ansikte, när hon ser upp till honom under de skuggande ögonhåren, klangen i hennes smeksamt mjuka röst, när hon talar till honom, det lyckliga leendet och de rinnande tårarna – allt i hennes väsen andas undergifven känsla och skygg dyrkan, ett barns tacksamhet och en hunds trohet. 
<sec/>
– Vet du, att jag drömde om dig i natt? säger han, och hans småleende faller som solljus öfver hennes drag. – Mina tankar lämna dig aldrig riktigt ur sikte, ser du. Om dagen syssla de med, hur jag skall ställa det väl för dig på alla sätt – jag vill bara bädda dig i dun och kläda dig i siden som en liten furstinna. – Men i natt drömde jag, att jag bar dig bort till ett fjärran land – en solbelyst ö midt i det blåa världshafvet – långt ifrån människor – – och där lefde vi för hvarandra, du och jag – – –  
<sec/>
Hon ligger med ögonen slutna och hviskar stilla: 
<sec/>
– Å Gud! Om jag någonsin drömde så – skulle jag aldrig vilja vakna mer! 
<chapter/>

<chaptername>XII.</chaptername>
HANS KUNGLIGA MAJESTÄT låta afhålla maskerad – 
<sec/>
– så strålar nu riddaresalen af 
<sec/>
ljus, gnistrande från kristallkronornas millioner fasetter. Nere på det inlagda golfvet vimlar ett par tusen maskerade damer och kavaljerer, kostymerade till herdar och herdinnor, odalisker och sultaner, borgfröknar och riddare från flydda sekel, gudar och gudinnor ur grekiska eller romerska mytologien, typer ur kända lustspel och tragedier, figurer från kungliga tafvelsamlingen, rödskinn och snedögda kinesiska mandariner, små sagoprinsessor, bondflickor från Amager, italienska röfvare och munkar, spanska grander och bönder från Fyen – människor af alla klasser och från alla länder, utklutade i en strålande rikedom af guld och juveler eller koketterande i en elegant och pittoresk fattigdom af siden och sammet, dansande midt i salen, stimmande längsmed sidorna bakom tvillingkolonner af marmor med korintiska kapitäler, som uppbära galleriet rundt om salen, sex manslängder högt öfver hufvudet på den högste dansande kavaljeren. Däruppe mellan de stora porslinskrukorna på balustraden skymtas några hundratal nyfikna åskådares ansikten, och från väggarna bakom dem blicka lagerkrönta bilder af konungar och drottningar i rikt förgyllda medaljonger ned öfver denna fåfängans orgie af piruetterande sirlighet och gyllene snirklar från i går; men högst uppe i takets plafond flyga vingade amoriner omkring med kransar och blomsterslingor, medan genier, hvilande på hvita bolsterliknande moln, tyckas lyssna till de tusen sorlande rösterna, hvilkas stigande och fallande brus interfolieras med sprittande melodier från kapellmästare Sartis orkester. 
<sec/>
Vid salens ena ända stå ännu de förgyllda stolarna kvar, därifrån de regerande majestäten och de båda änkedrottningarna jämte konungens halfbror, arfprins Friedrich, vid maskeradens början åskådat de inledande upptågen. Nu ha de yngre kungliga personerna anlagt förklädnader och svärma om i djupaste inkognito, igenkände af hela hofkretsen, ty Dianas hållning röjer drottningen, och medeltidsriddarens kutiga rygg förråder Puckel-Fritz. Änkedrottningarna, som äro ur leken, ha dragit sig tillbaka till de inre kungliga gemaken, där gamla Sophie-Magdalene i vid kjortel och hög coiffure tronar tyst och orörlig i sitt högsäte, uteslutande upptagen af sin egen värdighet, medan Juliane Marie står i väntan framför ena fönstersmygen och ser sig omkring med ett par ögon, hvilkas hårda uttryck skiner genom den milda minen lika tydligt som kindernas nervösa rodnad genom pudret öfver hennes smått skurna drag. Och då konungen på väg till sitt spelparti passerar förbi, vädjar hon så enträget till hans uppmärksamhet, att han med en försmädlig grimas följer henne in bakom sidengardinerna, där han under några minuter med synbar otålighet lyssnar till hennes moderliga förmaningar. 
<sec/>
– Det är en sak – börjar hon med dämpad diskant – en sak af högsta vikt, som jag ansett mig böra fästa E. M:ts uppmärksamhet på – det gäller den alltför stora svaghet och uppmärksamhet, som drottning Karoline Mathilde visar en viss kavaljer. 
<sec/>
– Jag är er mycket förbunden, min kära stjufmor – säger kung Kristian, ironiskt – men jag finner detta högst naturligt, i betraktande däraf, att denne kavaljer har så vackra ben! 
<sec/>
Han njuter med ett skadegladt leende verkan af sin kavata replik. I hennes ansikte speglar sig häpnad och harm, och harmen tager sig uttryck till trots för vördnaden gent emot majestätet af Guds nåde. 
<sec/>
– Om du icke själf bekymrar dig om det passande, min käre Kristian – ifrar hon med rösten darrande och gäll – så tänk på, hvad folket skall säga! Folket är vandt att se upp till landets moder – och en drottnings rykte tål icke ringaste fläck! 
<sec/>
Nu rynkar konungen sin panna, hans min blir otålig och ögonen få ett uttryck, som om han ansträngde sig att finna ett försmädligt svar, men innan han hinner öppna munnen, tillägger hon i blidkande ton: 
<sec/>
– Jag menar naturligtvis icke, att det verkligen är så illa ställdt, som – som det talas om – – men drottningen har varit mycket oförsiktig – har behandlat etatsrådet Struensee alltför familjärt – och tillåtit honom taga sig alltför stora friheter ... 
<sec/>
– Min kära stjufmor – svarar konungen med bitande köld – jag skulle vara förtviflad om allt detta hindrade er från att resa till Fredensborg eller Lundehave – jag är nämligen öfvertygad om, att landtluften skall ha ett hälsosamt inflytande på ert humör! 
<sec/>
Därmed vänder han henne ryggen och försvinner ut mellan sidengardinerna. Hon stöder sig mot väggen, blek af sinnesrörelse och med tårar i ögonen. Denna reprimande har nästan tycke af en förvisning. 
<sec/>
I riddaresalen går dansen så lifligt, att tankarna svindla och glädjen blir yr. Glittrande ögon söka hvarandra, och händer mötas förstulet, och kinderna flamma i smyg. Det skälfver i luften, en hetta, som berusar. Små lågor börja flämta i de dansandes bröst. Pulsarna slå i takt med den käcka, retande musiken. Kavaljerernas ord bli djärfva, och damernas skratta gällt. 
<sec/>
Där rör sig i vimlet med värdiga steg en högväxt arab i sin hvita burnus. 
<sec/>
– Hej! Vid den store anden – så ropar ett muntert rödskinn. – Jag tycker mig ha sett den figuren förut. 
<sec/>
I detsamma afstannar musiken, och indianen nalkas araben med många piruetter och kaprioler. Den dam, som han håller i handen, härmar hans rörelser. Båda äro smidiga och lätta, hon kostymerad till vestal i hvitt med dok öfver håret, halsen naken och en antik lampa i sin hand; han i brunt skinn med skärp omkring höfterna och ett diadem af brokiga fjädrar i håret. 
<sec/>
– Öknens son! Hvad är ditt namn? frågar rödskinnet. 
<sec/>
– Har intet namn! svarar araben. 
<sec/>
– Är ingen öknens son! härmar vestalen. – Är munk! Ser du icke kåpan, Svarta Falk? 
<sec/>
– Munk är jag icke! Min burnus är hednisk som ditt eget nunnedok, Vestal! 
<sec/>
– En broder, som späker ditt kött, är du åtminstone icke! – Indianen låter sina blickar svepa öfver arabens runda former. 
<sec/>
– Nej, spädlemmade Svarta Falk. Också betraktar du mitt nobla hull med afund! Måtte din skugga aldrig förminskas. Det tål den icke vid. 
<sec/>
– Det är sant! Men hvad som måste ske, sker. Sedan hundratals sekunder försmäktar jag af kärlek till denna vestal. Allah lär vara stor, men hennes kyla är på min heder större! 
<sec/>
Det glittrar i vestalens ögon, och hennes skratt klingar eggande bakom sidenmaskens frans. Hon lyfter sin arm, kokett, och håller lampan fram mot sin tillbedjare. 
<sec/>
– Svarta Falken är ute för sent – säger araben. – Vestalen har låtit den heliga elden slockna. 
<sec/>
Rundt omkring dem brusar och böljar människohafvet; men nu sker ett under. Vattnet delar sig i två väggar, som vördsamt nigande och bugande draga sig tillbaka, och mellan dem skrider Diana fram, följd af sina nymfer. Också araben hälsar höfviskt. 
<sec/>
– Gif mig din arm – säger Diana. – Och låt oss dansa. Det spelar snart upp. – Hon afskedar sina nymfer med en gudomlig gest. Vågorna slå åter samman, människohafvet brusar och böljar, araben och gudinnan drunkna för en stund däri. 
<sec/>
– Hvad är ditt namn, höfding? 
<sec/>
– Jag heter Youssouf. Från Lyckliga Arabien. 
<sec/>
– Lyckliga Arabien! Det klingar skönt. Tag mig med till ditt land, Youssouf. Nu spelar det upp, och nu dansa vi dit! 
<sec/>
Han lägger sin arm omkring Dianas lif, och gudinnan lutar, lycksaligt leende, sitt hufvud mot hans bröst. Fötterna bära dem båda mekaniskt i musikens rytm. Han ser tusen stjärnor och solar gnistra från diamanterna i halfmånen, som smyckar hennes änne. 
<sec/>
– Se! – säger en fetlagd riddare från 1500- talet till en grand af Spanien, som står lutad mot en marmorkolonn. – Se hur Diana hänger i den där arabens armar! Hon liknar icke en kyskhetens gudinna! 
<sec/>
– Hm. Han är en kavaljer, som redan förut lär ha skaffat sig ett försvarligt harem vid hofvet. 
<sec/>
– En tjufskytt är han, som jagar på kungens mark – det straffas med lifvets förlust efter lagen! – 
<sec/>
Hela salen med alla människorna svänger rundt för arabens ögon, när han slutat dansa. Men han känner gudinnans arm under sin och hör hennes flämtande röst: 
<sec/>
– Berätta mig någonting om din tro, Youssouf! Är Mohammed din Gud? 
<sec/>
– Allah är stor, och Mohammed hans profet. Jag tror på ödet, och mitt öde står skrifvet i stjärnorna – han ser henne in i ögonen; men de tindra bakom sidenmasken så oförtäckt, att han måste sänka sin blick. Gudinnans barm böljar hvit under det månskenslika sidenstoffet, som alltför tydligt framhäfver gestaltens yppiga linier. 
<sec/>
– Hvad tänker du på, Youssouf? 
<sec/>
– På Diana, som jag dyrkar! svarar han småleende, ty han erinrar sig just sagan om Actæon. 
<sec/>
– Din dyrkan är föga värd. Din röst har ingen värme, och dina ögon intet uttryck! 
<sec/>
– Höga gudinna! Jag är icke så förmäten, att jag själf tror mig vara Endymion! 
<sec/>
– Hvem var då Dymion? frågar hon i missnöjd ton. 
<sec/>
– En sofvande yngling, som Diana ägnade sin kärlek. För att ostörd få smeka honom, försänkte hon Endymion i evig sömn. Det vill säga, att gudinnans kärlek vållade hans död. 
<sec/>
– En underlig saga! Hvarför väckte hon icke sjusofvaren? 
<sec/>
– Han var ju endast en dödlig, hon en gudinna – och mycket prude. 
<sec/>
Hon skrattar till nervöst och höjer på axlarna, som om det hvirflat en kåre längsmed ryggen: 
<sec/>
– Hu – uh! Menar du, att en gudinna måste ha en isklump i stället för hjärta? Då aflägger jag hellre min värdighet och förbehåller mig rätten att känna som en människa! 
<sec/>
De ha hunnit till ett af de inre gemaken. Hon lösgör sin arm från hans och aftager sin mask. 
<sec/>
– Hvad nytt, herr etatsråd? frågar drottningen. 
<sec/>
– Ingenting af vikt – säger Struensee, i det han, bugande, blottar sitt ansikte. – Grefve Holck agiterar ifrigt för att få Warnstedt remplacerad med den unge Hauch. 
<sec/>
– Det får icke ske! Jag skall tala vid kungen om den saken redan i kväll! 
<sec/>
– Dessutom lär grefve Holck – tydligtvis i afsikt att förbättra sin egen kredit – ha föreslagit en ny resa till hertigdömena i Maj. H. M:t nämnde någonting därom i förmiddags. 
<sec/>
Det blixtrar till i hennes ögon vid minnet af den skymf, hon för tre år sedan fått utstå. 
<sec/>
– Och hvad svarade Ni? 
<sec/>
– Att H. M:t drottningen utan tvifvel skulle finna planen god och i nåder behaga sluta sig till sällskapet. Detta roade synbart kungen. Förmodligen blefve det ett streck i räkningen för grefve Holck, om E. M:t reste med. 
<sec/>
– Då skall jag med, om det än bär till Antipoderna! – Hon nickar energiskt. – Den här gången skall det icke lyckas den uslingen att utestänga Danmarks drottning. – Gif mig er arm och för mig till de kungliga gemaken. – –  
<sec/>
Och timmarna svinna som vaxet i ljusen, hvilka flämta i dammet från de dansandes skor. Glädjen, som nått sin höjdpunkt, bär jordens stoft på sina vingar. Det gäspas redan bak maskerna i smyg. 
<sec/>
En haremsdam med svällande former och eldiga ögon bjuder Youssouf till dans. 
<sec/>
– Fordom var jag en gudinna – hon hviskar sakta i hans öra – men nu är jag vorden kvinna – och tillhör ditt folk! 
<sec/>
På nattduksbordet i Struensees sofrum brinner ljus ännu klockan fyra på morgonen; han själf ligger med händerna sammanknäppta under nacken och stirrar upp i mörkret under sänghimmeln, som om han ansträngt sig att skåda in i framtiden. 
<sec/>
Nyss har en ung drottning med lidelsefulla ord låtit honom förstå, att han funnit nåd för hennes ögon; men medvetandet därom tycks ha lämnat hans inbillning oberörd, ty ingenting i hans ansikte vittnar om, att han tänker sinnesretande tankar eller drömmer om lyckan. 
<sec/>
Väl har han bemödat sig om att vinna hennes förtroende och bevågenhet – men aldrig har han velat tända hennes kärlek! Af ren våda har detta skett. Oförsiktig har han varit, utan tvifvel. Han visste redan från början, att hon icke var skapad för en nunnas ensamma klosterlif, och han borde måhända ha tagit sina mått och steg för att dämpa hennes känslors hetta? Dock – i så fall hade säkerligen en annan blifvit föremål för hennes passion. Och att någon trängde sig emellan dem, kunde han icke tillåta. 
<sec/>
Han hade trott, att vänskapen, om den en gång förenade dem, samtidigt skulle bilda en brandmur mot lidelsen; men i natt har han sett lågorna slå högt mot skyn. Och han vet nu, att vådelden icke kan släckas, och han gör sig inga illusioner om, att han själf kan förbli oberörd däraf. Allt hvad det finns inom honom af fåfänga, maktlystnad och sinnlighet, skall inom kort tändas af drottningens lidelse. 
<sec/>
Det lägrar sig en skugga af vemod öfver hans drag. Han tänker på Esther, och han tänker på sig själf med det varmaste medlidande; ty han känner sin egen ställnings ohållbarhet. Han kan icke spela Josefs roll, omöjligt! Det finns ingen löjligare figur i historien, än denne sedesamme yngling, som flyr och lämnar sin skjorta i sticket – förutsatt nämligen, att Potifars hustru icke var en gammal häxa! Tyvärr är nu Potifars hustru en ung dam på aderton år, af en yppig, retande gestalt och med ett fagert ansikte. Och tyvärr håller hon hans framtid i sina händer. Af hennes gunst beror det, om han skall kunna uträtta någonting till gagn för sig själf och sitt folk. 
<sec/>
Nej! Fly vill han icke, ty han vill icke taga afsked af sina framtidsdrömmar och träda tillbaka från sin lysande carrière för att gömma sig i en vrå af världen och lefva i fattigdom med en liten kammarjungfru, som är dyrbar för hans hjärta. Han tror icke, att det skulle bli till lycka för någon af dem, men han föreställer sig lifligt, hur hela hofvet skulle hånle åt en sådan, modern Josefiad – kungen icke minst. 
<sec/>
Men han behöfver icke göra sig löjlig, eftersom han aldrig gjort anspråk på någon helgongloria, aldrig aflagt något kyskhetslöfte, aldrig ens drömt om att hädanefter försaka världen för sitt dumma, blödsinta, gammalmodiga hjärtas skull! 
<sec/>
Hvad kommer det Esther vid, om han tvingas in i ett galant äfventyr? Därmed har ingenting förändrats i deras inbördes förhållande. Allt hvad hans hjärta rymmer af ömhet och innerlighet, värme och vekhet, längtan efter ro och lycka – skall alltid tillhöra henne; om han också slösar bort några rent yttre smekningar på en annan, skall hon dock alltid vara förmer än hvarje annan. Hans känsla för henne är långt djupare och starkare än en sinnenas nyck. 
<sec/>
Men äfven om han bundit sig vid henne för hela lifvet genom en prästerlig ceremoni, skulle han icke därmed ha ansett alla vägar till framtida små galanterier stängda. Och fast han nu tillfälligtvis funnit sin lycka i ett hjärteförhållande till en af drottningens kammarjungfrur, tör detta väl icke utesluta honom från den lilla biförnöjelse, han till äfventyrs kan finna genom att taga drottningen själf till älskarinna. 
<sec/>
I alla händelser står Herkules nu vid skiljevägen. Han måste fatta ett beslut, ty han kan icke kvarstanna i drottningens närhet, utan att en förändring inträder i deras ömsesidiga relationer. Hon har denna natt låtit sin lidelse framstå så ohöljd, att han icke kan förbli likgiltig gent emot den, utan att dödligt kränka hennes kvinnliga stolthet. Han måste välja mellan hennes kärlek och hennes hat. Han måste fly eller fäkta. Och fly vill han icke. 
<sec/>
Med klart hufvud och kallt blod fattar han sitt beslut att åtaga sig den älskareroll, omständigheterna påtvingat honom. Och för att pröfva sig själf, söker han redan nu hallucinera fram Karoline-Mathildes bild. Tyvärr presenterar hon sig först för hans inbillning i riddräkt, med gula skinnbyxor – och hans sinnen frysa. Den bilden måste han framför allt försöka glömma. Hans tankar fladdra länge villrådiga omkring – hur han än ser henne lämnar hon hans inbillning oberörd, till och med odalisken, som var flammande röd af sin åtrå, verkar icke mer retande på hans sinnen än en naken kvinnobild af glödgad marmor. 
<sec/>
Förgäfves kittlar han också sin fåfänga och förgäfves manar han fram föreställningen om den vällust, han skulle känna vid maktbegärets tillfredsställande. Hans vilja förmår ingenting gent emot hans sinnes likgiltighet. Och tankarna börja slockna ... 
<sec/>
Men plötsligt ljusnar det omkring ett gammalt minne, en fläkt af värme omtöcknar hans själ, och i dunklet varsnar han den lilla femtonårsbruden med det silfverglänsande håret och den fylliga flickfiguren, jungfruligt oberörd, lik en vårmorgon full af friskhet och med ännu drömmande skönhetsmöjligheter – – densamma lilla sagoprinsessan är det, som nu står och väntar, att han skall öppna henne sin famn. 
<sec/>
Nu rinner blodet varmare i hans ådror och i tankarna slår han sina armar om hennes lif, kysser det silkesfina håret rundt om hennes panna och ser henne in i de stora, blåa barnaögon, som strålande öppna sig för hans blick, medan den svällande underläppen skälfver – lik en röd frukt, mogen för skörd – –  
<sec/>
Han sluter ögonen och somnar småleende. 
<sec/>
Men drömmar äro oberäkneliga. När medvetandet är domnadt, går känslan sina egna vägar och fantasien lyder icke viljans lagar. Underliga hugskott flyga om i mörkret och skapa starka stämningar af glädje eller sorg, om hvilkas ursprung man ingenting vet, och hvilkas konturer förflyktigas, så fort första ljusstrålen skiner in i kaos. 
<sec/>
Han vaknar under tyngden af en beklämning, en smärta djupare, starkare och större än någonting han dittills tycker sig ha känt i sitt lif. Ännu ljuder i hans öron liksom ett eko af en stor, stark mans förtviflade gråt. Hans ögon och kinder äro våta af varma tårar och hans panna af kall svett. 
<sec/>
Han försöker erinra sig, hvad han drömt. Han minns ett ansikte, omhvärfdt af lågor, och ett par ögon, som betrakta honom under halfslutna ögonlock, tills de brista, elden slocknar och allt blir mörkt ... han trefvar sig framåt, foten slinter öfver ett mjukt föremål, och han vet, att det är hennes hjärta han trampat på. 
<sec/>
När han åter vaknar, framåt förmiddagen, känner han sig dåsig och olustig, liksom efter ett rus. Det rufvar öfver hans sinne en dunkel föreställning om, att någonting måste hända i dag, någonting förutbestämdt och därför oundvikligt, ehuru af djupt ingripande betydelse för hans framtid. Han motser det likväl utan minsta spänning, med slappt lugn, alstradt af medvetandet om, att han bäres framåt af omständigheternas obönhörliga logik, och att det vore både lönlöst och löjligt, om han försökte spjärna mot sitt öde. 
<sec/>
Han ser sig omkring i rummet; därborta knäar den hvita narrdräkten, med nederdelen på golfvet och ärmarna slingrade omkring en stolrygg – en tom gycklarehud, som roar sig med att parodiera sin ägares sista pose! Och från golfvet bligar sidenmasken med sina tomma ögonhålor – en modern narrkåpa utan de symboliska attributen – tuppfjädern, bjällerkransen och åsneöronen – prydnader, som kanske för evigt fastnat på den siste innehafvarens hufvud. – –  
<sec/>
Efter frukosten uppvaktar han kungen, som också, af alla tecken att döma, haft en orolig natt. H. M:t sitter slött hopsjunken i en stol, stirrande ut i luften med slocknande blickar. Omkring hans läppar leker det eviga leendet af stelfrusen ironi, och han mumlar mystiska ord om en kvinna som råder öfver jorden. 
<sec/>
– Hon ligger med armarna utsträckta i öster och väster och fötterna begrafna i antipodernas is; men hufvudet hvilar mot den norra polen, på en kudde af evig snö. Storbrittanien kallas den ena af hennes spenar, Danmark den andra – af den sög jag i barndomen näring, så att jag växte mig större, starkare än andra. – – Jag vet, att ni också diat henne i smyg, herr etatsråd! Det finnes ett hemligt brödraskap af sju röda kavaljerer, hvilkas uppgift är att uträtta ondt i världen. – Jag är den förnämsta af dem alla och den ringaste är ni – – och min vänskap för er är ingenting annat än ett stänk af min sjudande kärlek till det onda – förstår ni? Hahaha! 
<sec/>
Han reser sig plötsligt; ögonen gnistra af elakhet och skadeglädje. Hans lynne är luft med kastbyar, nyckfullt som en modersjuk kvinnas. När förståndet klickar, upphetsar han sig ofta till vildhet med sina egna ord. 
<sec/>
– Tro aldrig att ni är säker! far han ut, i det han skakar sin knutna hand i luften. – Min vänskap är bara kärlek till det onda – och skall icke hindra mig att med glädje se ert hufvud under bilan! 
<sec/>
Så lugn som om detta vredesutbrott drabbat en annan än honom själf, står Struensee inför det upphetsade majestätet. En sjuk människas fantasier få icke bringa en läkare ur fattningen. 
<sec/>
– E. M:t mår icke väl – säger han i deltagande ton och ser kungen in i ögonen. 
<sec/>
Hans väsen ingifver den sjuke en känsla af trygghet, öfverretningen svinner, och de spända nerverna slappas. Kungen sjunker tillbaka i sin stol, lutar hufvudet mot sina händer och vaggar det af och an. 
<sec/>
– Det går rundt i min arma skalle – säger han klagande. – Det surrar som af torra ärter! – Men i säng vill jag icke. – Jag hatar min pinobänk! – Tror ni det är svårt att dö? 
<sec/>
– Svårt som att somna, när man är trött. Men E. M:t får icke tänka på sådant. 
<sec/>
– Och alla lämna mig ensam! Holck är borta. Warnstedt är hos fru Bülow och ser på sin unge. Ni får icke lämna mig nu! 
<sec/>
– Nej! Jag skall stanna och läsa för E. M:t. 
<sec/>
Först långt framåt eftermiddagen faller kungen till ro. 
<sec/>
I boudoiren utanför sitt sofrum går drottningen rastlöst af och an på golfvet, när Struensee anmäles. Hon har väntat honom i timmar under stigande upphetsning, och hon mottager honom med synbar onåd. 
<sec/>
– Ni kommer sent, herr etatsråd! säger hon i tillrättavisande ton, som om hon talat till en försumlig domestik. Uttrycket i hennes ansikte är missnöjdt och otåligt, kinderna äro flammigt röda. 
<sec/>
Detta mottagande sårar honom så kännbart, att han knappast kan behärska sin vrede. Han står framåtböjd, med blicken sänkt, och vågar icke öppna sin mun, innan han lyckats kufva sin förbittring. 
<sec/>
– Kungen har hållit mig kvar! svarar han slutligen. – H. M:t var icke väl till pass! – Jag har med mycken otålighet längtat efter att kasta mig för min drottnings fötter. 
<sec/>
En brännande rodnad stiger honom uppåt kinderna, han blygs för sin fräcka lycksökar-lögn, och själfföraktet klämmer honom för strupen. Men hennes ansikte blir plötsligt idel blidhet, och hon räcker honom sin hand, som han ödmjukt kysser. 
<sec/>
– Jag har också längtat efter er! hviskar hon, småleende. 
<sec/>
Hon vänder sig kokett och går bort till fönstret, där hon intager sin vanliga plats, själfsvåldigt utsträckt i halfliggande ställning och med ett ömt uttryck i ögonen. 
<sec/>
Han följer efter, sätter sig på en taburett och sträcker ut handen efter Emile, men hon bjuder honom med en gest att komma närmare och makar sig själf ett stycke längre in på kanapéen för att lämna honom rum. 
<sec/>
– Kom och sitt här. Jag hör bättre då. 
<sec/>
Han lyder, intager sin plats ytterst på kanten af soffan och bläddrar med skälfvande händer i boken. Han känner, att hennes blickar smeka honom, han ser upp – och hjärtat börjar bulta som en liten klubba i hans bröst. Aldrig har han sett lidelsen brinna klarare i ett par kvinnoögon. 
<sec/>
Han läser med grumlig röst, han kan icke frigöra sig från förnimmelsen af hennes blods värme; den strömmar in på honom och omhvärfver honom med en atmosfer af ånga, tills det glider en slöja för hans ögon, och bokstäfverna börja dansa som små insekter. Han stammar och stammar, skälfver som en asp, känner den dragande makten af hennes lidelse och hör hennes röst: 
<sec/>
– Youssouf! Har du glömt? 
<sec/>
Begärelsen lyfte honom på sina flammande vingar, och Rousseaus Emile faller ur hans hand. 
<sec/>
– Diana vill vara kvinna och tillhöra ditt folk! 
<sec/>
Han glömmer, att hon är drottning, känner, att hon är kvinna. 
<chapter/>

<chaptername>XIII.</chaptername>

<sec/>
Vårvintervinden är skarp, och luften tycks mättad af osynliga isnålsuddar, som tränga in i porerna och kyla blodet. Blåsvarta moln jaga öfver himmeln, och onda drömmar förfölja Struensee i drömmen. Blek, med mörka ringar under ögonen och med en uppsyn, som om all världens synder tyngde hans samvete, träder han inför drottningen dagen efter den, då hon steg ned från sin marmorpiedestal och kastade sig i hans armar. Strålande af lycka har hon rest sig för att ila sin älskare till mötes, men då hon ser denne riddare af den bedröfliga skepnaden, stannar hon på halfva vägen, blickarna slockna, och de varma välkomstorden frysa bort innan de nått hennes läppar. Föreställningen om, att hon bör blygas, födes plötsligt inom henne. Utdrifven ur sin egen känslas paradis af hans väsens kyla, märker Eva, att hon är naken, och rodnar för synden. 
<sec/>
Hvem har i denna kärleksintrig spelat förförarens aktiva roll? Hvem var det, som med lidelsefulla ord och blickar först gaf sina känslor luft? Nyss föreföll det henne naturligt, att hon tagit det första steget, ty undersåtens nedärfda vördnad för Hennes Majestät, skulle eljes alltid ha hållit hans djärfhet tillbaka; men nu, då drottningen blifvit kvinna under en mans smekningar, och endast känner sig ödmjukt tacksam gent emot honom, som stillat hennes hjärtas hunger och släckt hennes sinnens törst, pinas hon af medvetandet om, att hon nyss öfverskridit gränserna för sitt köns naturliga blygsamhet, och frågar sig själf, om han icke måhända just därför ringaktar hennes känsla? 
<sec/>
Dagarna krypa bort under oro, vånda och bedröfvelse. Hvar gång hon ser honom, spanar hon skyggt efter en ljusning i hans ansiktes uttryck, men det förändras icke, och hans väsen är så tvunget och stelt och kallt, som om en tredje alltid stått emellan dem. 
<sec/>
Hvem? Det flyger öfver henne en ingifvelse, att hon måste välja mellan de två, som hon har kärast i lifvet, och för att visa, hur helt och oinskränkt hennes hjärta tillhör honom, lägger hon med ångest och bäfvan sitt barns lif i hans händer. Hon säger sig ändtligen ha öfvervunnit alla betänkligheter, och ber honom bestämma dagen för kronprinsens inokulation. Henne har detta beslut kostat mycken strid, men på honom gör meddelandet ringa intryck. Han tackar henne helt kallt för förtroendet och börjar strax tala om praktiska detaljer. – Sedan han lämnat henne, går hon till sängs och gråter sig i sömn och drömmer att hon är en blomma, som vissnar i mörkret. 
<sec/>
Men Struensee axlar sin kappa och går ut i staden. Han kan icke längre uthärda skilsmässan från Esther. Det är nära en vecka sedan han såg henne, och han tycker sig aldrig ha frusit värre i sitt lif, än under dessa förfärliga dagar. Han vill komma bort från sina onda aningar och befria sig från smärtan. Det som händt skall aldrig upprepas! 
<sec/>
Han vill icke vara slaf hvarken under sina egna eller under drottningens sensuella nycker! Han vill vara en fri man, som skapar sin egen framtid och väljer sin käraste efter sitt hjärtas tycke. Hans förhållande till drottningen tör ännu kunna ordnas genom en uppgörelse i godo. Hennes Majestät är dock endast ett fruntimmer på aderton år, och han själf är en gammal världserfaren kavaljer. Han skall varna henne, visa henne faran af att blindt följa sina lidelsers impulser, öfvertyga henne om nödvändigheten att vika af från den farliga väg, som de råkat in på och som måste leda till olycka för dem båda. Han skall säga henne mycket annat – och finna så finkänsliga och kloka ord, att hon skall förstå – och måhända tacka honom. 
<sec/>
Han smyger på tå uppför trapporna till Esthers våning och öppnar dörren till det yttre rummet, som är mörkt; men det lyser från det lilla kabinettet därinnanför, och han ser henne sitta därinne, framåtlutad öfver sitt arbete. Hon har magrat, hennes ansikte är blekt och ögonen sorgsna. Då hon hör hans steg, reser hon sig och för handen till hjärtat, som om hon vore nära att falla i vanmakt. 
<sec/>
– Hur är det, mitt barn? frågar han, betagen af oro, i det han sluter henne i sin famn. 
<sec/>
– Jag trodde, att min vän glömt mig! säger hon stilla. 
<sec/>
Det svider i hans hjärta, och smärtan klämmer honom för strupen; han kysser hennes ögon, jollrar osammanhängande ord, anstränger sig att finna uttryck för sin samvetssjuka ömhet. Och när han ingenting annat förmår, lägger han sitt hufvud in till hennes bröst och ber: 
<sec/>
– Stryk öfver min panna, barn! Stryk alla onda tankar och minnen bort. 
<sec/>
Hon stryker och stryker så innerligt, som lade hon hela sin själ i hvar handens rörelse. Och mörkret, som rufvat tryckande öfver hans sinne, viker nu. Allt kan bli godt igen, hoppet vaknar, framtiden börjar hägra lockande på nytt. Han är lycklig, och lyckan föder längtan efter förtrolighet, men han talar kanske mest därför, att han längtar efter en smekning af hennes röst. 
<sec/>
– Vet du, att jag skall inokulera kronprinsen i öfvermorgon? 
<sec/>
– Inokulera? upprepar hon. – hvad vill det säga? 
<sec/>
– Att sticka hål på hans arm med en nål, doppad i koppgift. Så får han kopporna, men lindrigare än han eljes skulle ha fått dem, och kan icke bli smittad efteråt. 
<sec/>
– Men om den lille stackaren dör af det? 
<sec/>
– Då är det nog bäst, att du och jag packa oss ut ur landet!–säger han, småleende. – Men jag hoppas allt skall gå väl. 
<sec/>
– Det skall jag bedja Gud om. Kan drottningen också bli smittad? 
<sec/>
– Ja, och jag har sagt henne det, men hon vill ändå själf vara med. Jag kan icke hindra en mor att vaka öfver sitt barn, men jag måste ålägga henne arrest under tiden. Hon skall sofva i gemaket näst intill kronprinsens sjukrum och får nöja sig med en enda kammarjungfru till sin uppvaktning. 
<sec/>
– Det är min tur att tjänstgöra i öfvermorgon! säger Esther gladt. 
<sec/>
– Jag skall ställa om, att jungfru Boye kommer i ditt ställe. Jag vill icke riskera, att du blir sjuk. 
<sec/>
– Det vore icke bättre, om Trine blef sjuk! 
<sec/>
– Jo, det vore bättre för mig. 
<sec/>
– Ja, men hon har kanske också någon, som håller af henne! Och det är min tur – och jag är bara glad att få vara där min vän är. – Kan det hända, att jag dör af det? 
<sec/>
Hennes ögon få ett underligt uttryck – af en instinktiv ångest, som icke gäller henne själf. 
<sec/>
– Det kan hända – svarar han. – Och om jag också rycker dig undan döden, skulle jag kanske icke kunna hindra, att din hy förstördes af ärr. 
<sec/>
– Hu då! – hon ryser till och gömmer ansiktet i sina händer. – Då skulle väl min vän sedan icke bry sig om mig? 
<sec/>
– Det vet man icke så noga! – hotar han. – Akta dig därför! 
<sec/>
Men hon skakar på hufvudet: 
<sec/>
– Det står ändå i Guds hand. – 
<sec/>
Timmarna flyga, och det blir sent, innan han återvänder till slottet. Ute på gatan sveper han mekaniskt kappan tätt omkring sig. Hans nerver minnas väl, att det nyss var bittert kallt. Nu fryser han icke längre. Då han viker om hörnet till Nörregade, fläktar en ljum vind honom till mötes, med doft af saltvatten och jäsande mylla. Har våren redan hunnit till Amager? 
<sec/>
Nästa morgon vaknar han med en förnimmelse af, att det är vår öfver hela Danmarks land, och gripes af en ungdomlig längtan att komma utanför staden, lämna de gråa gatorna och husen och människorna, gömma sig några timmar vid naturens bröst, njuta hvilans vederkvickelse och med egna ögon på närmare håll iakttaga förnyelsens årligen återkommande under. 
<sec/>
Framåt dagen blir luften sommarvarm och kryddad af de ljufligaste aromer. I trädgårdstäpporna rundt om de små husen innanför vallarna ha träd och buskar redan börjat slå ut, och i Filosofgången vimlar det under promenadtiden af eleganta damer och kavaljerer, spankulerande och konverserande med behagsjuka later, galanta ord, flygande fingerkyssar, glittrande ögonkast – så förnöjda som om denna fjärilslek i solskenet vore lifvets egentliga mening och lyckans hemlighet. 
<sec/>
Men i S:t Pederstræde har lifvet en annan mening, och där blir det stor uppståndelse, när en ståtlig landå rullar fram öfver den ojämna stensättningen och stannar framför Gabels hus. Alla grannskapets gummor och madamer öppna sina fönster och sträcka sina halsar. Jungfru Esther stiger strålande utför trapporna och in i kupén, dörren smälles igen efter henne, och vagnen rullar åstad. 
<sec/>
Närmast utanför Nörreport är samfärdseln liflig, och många eleganta ekipage skymta fram genom dammolnen; men längre utåt landsbygden blir det mindre dammigt och lifligt, kusken fäller ned vagnstaket, och en elegant kavaljer kommer till synes vid sidan om jungfru Gabel. 
<sec/>
Vårluften smeker de åkandes kinder, och solvärmen smyger sig in genom alla porer. Till höger och vänster om vägen breda sig ljusgröna åkrar och fält, ångande i sommarhettan, och där bakom står bokskogen med svällande knoppar, längtande efter att slå ut. Nu svänger vägen, en vid vattenspegel glindrar mellan gröna stränder, och på en kulle ligger en stuga, med en trädgård, som sluttar nedåt mot sjön. 
<sec/>
Struensee hjälper Esther ur vagnen, och de taga, till fots, en omväg genom skogen. När de nå fram, har Wolff redan dukat middagsbordet i ett lusthus vid stranden. Och hvad lifvet är skönt och hvad solen lyser, och vågorna glittra och allt är tyst! Hvardagarnas tusen bestyr ligga fjärran, och alla intryck bli friska och nya som våren själf. 
<sec/>
Efter middagen lustvandra de åter i sitt paradis. Och fast skogen ännu icke är grön, är den full af blommor. Esther böjer sig ned och plockar och plockar, tills hennes kavaljer har hela famnen full. Och när vagnen kör fram, förvandlar hon kupén till en löthydda; och den ena hästen får en slinga af hvita sippor i luggen, och den andra en krans af blå. 
<sec/>
Men solen dalar och hjulen rulla mot staden; Esther sitter hopkrupen i ena hörnet af kupén och sjunger. Hennes röst är mjuk och ren i klangen, fast tonerna icke äro många; och det hon sjunger är ingenting annat än en gammal, vemodig folkvisa med hjärta och smärta; men hon sjunger med en betagande innerlighetens värme, och sådan hon sitter där, med händerna hopknäppta i skötet och ögonen halfslutna, liknar hon ett barn, försänkt i bön. 
<sec/>
Det börjar skymma. Hennes ögon sluta sig helt, och hennes hufvud lägger sig till hvila mot hans bröst. 
<sec/>
– Sofver du, barn? säger han efter en stund,. 
<sec/>
– Ack nej, – svarar hon, utan att se upp. – Men jag har fått så mycket sol. Jag är yr af det. – – Nej, sofva kan jag icke, så länge min vän är hos mig. 
<sec/>
– Hvarför icke det då? 
<sec/>
– Jag måste taga vara på sekunderna, så länge lyckan räcker! Efteråt – när min vän icke längre är hos mig – vill jag sofva. 
<sec/>
– Är det så ställdt – gycklar han småleende – måste din vän snart ge sig af för att skaffa dig ro! 
<sec/>
Hon skakar sitt hufvud; hennes min är så sorgsen, som om hon tagit hans ord på fullaste allvar: 
<sec/>
– Jag vet att Gud skall straffa mig. Och i sin allvishet straffar han mig nog genom att beröfva mig min lycka, som jag tagit olofvandes och som därför blifvit synd. – När den tiden kommer, får jag böja mig i ödmjukhet och kyssa min tuktomästares hand. Man har lefvat länge nog, om man fått upplefva en enda dag sådan som denna! 
<sec/>
– Det där kallas lefnadsfilosofi! skämtar han i nedstämd ton. – Men du ser just icke vidare lycklig ut, barn. 
<sec/>
– Jag är trött nu. Och så har jag en besynnerlig oro i kroppen. Det är liksom om – nej, jag kan icke beskrifva det – men jag tycker liksom om någonting kallade på mig inifrån – och det suger omkring hjärtat – och jag är bara matt. Kanhända det käns så, när man snart skall dö. 
<sec/>
Han undrar öfver hennes ansiktes exalterade uttryck. En aning stryker som dimma genom hans själ och lämnar efter sig en svag förnimmelse af ansvar. 
<sec/>
– Kanhända käns det så, när någonting skall till att lefva? hviskar han. 
<sec/>
Det är en fråga, men hon förstår den icke; och då hon ingenting svarar, förflyktigas ansvarsförnimmelsen, faller hans samvete till ro. 
<sec/>
Inokulationen har företagits under de gynnsammaste auspicier, och kopporna ha slagit ut. Sedan dess står drottningens bädd i det provisoriska sofgemaket orörd. Hon har icke unnat sig ett ögonblicks hvila och icke tillåtit Struensee att vika från sin sida. – Hennes Majestät har icke befallt; en ung mor har bönfallit med stora, fuktiga, blåa ögon, själfulla af spänningens smärta. 
<sec/>
Timmar och dagar ha de tillbringat i nästan oafbruten tête à tête, andats samma luft och följt sjukdomens gång med samma ängsliga uppmärksamhet. All denna lekamliga och andliga gemenskap har alstrat en ny art af förtrolighet dem emellan. Sjukrummet har sin egen etikett, här äro rollerna förbytta, enväldet ligger i läkarens händer och drottningen blir undersåte. Allt eftersom faran vuxit för hennes inbillning, har han blifvit större och större, och hans myndiga ton tycks henne så rättmätig, som om han varit född till purpur och krona i lifvets och hälsans konungadöme, höfding i kampen mot lidande och död. 
<sec/>
Ofta när hon sitter vaken om nätterna låter hon sina tankar leka med den föreställningen, att denne konung är hennes äkta make – i stället för den utsväfningarnas invalid, som sofver sött i sin säng, oberörd af alla bekymmer för sin afkomma. Hennes lagliga gemål och hennes barns far vakar vid hennes sida, delar hennes ångest och skall dela hennes glädje, om allt går väl. Och allt skall gå väl, ty han är en man, mäktig att skydda de sina i lif och död! 
<sec/>
Ett lyckligt leende lyser omkring hennes läppar, men slocknar så fort verkligheten tränger sig inpå henne. Hennes lagliga gemål är sannerligen kung Kristian VII af Danmark, men hon vill minnas att hon en gång, för länge, länge sedan, hvilat i den andres armar. Han måste då ha hyst kärlek för henne, och hon måste sedan ha förverkat hans kärlek. Huru? Hon har visst icke förr än nu haft en rätt föreställning om hans storhet; det har funnits någonting nedlåtande i hennes väsen – och detta har kommit hans känsla att förfrysa. Och nu kan den aldrig blomma på nytt, och allt är oåterkalleligen förbi. 
<sec/>
Det lider mot morgon. Från halfmörkret i sjukrummet löser sig en skugga, glider fram till kronprinsens bädd och böjer sig framåt, så att det svaga ljuset från nattlampan vid hufvudgärden faller öfver drottningens drag. 
<sec/>
– Han sofver! hviskar hon inåt skymningen. 
<sec/>
En mans hufvud skymtar innanför ljuskretsen, och två skarpa ögon mönstra uppmärksamt den lille sjuklingens ansikte, där utslagen börja fjälla sig och blekna. Hufvudet nickar tillfreds, och de två skuggorna försvinna lika tyst, som de kommit till synes, utan att ens väcka sköterskan, som somnat i sin stol. 
<sec/>
– Nu kan min drottning lugnt gå till sängs – säger Struensee sakta. – Nu är all fara öfver. 
<sec/>
– Gud ske lof! Å Gud ske lof! hviskar drottningen krampaktigt, i det hon sjunker ned på den plats, hon nyss lämnat. 
<sec/>
– Jag måste på det bestämdaste tillråda E.M:t att söka hvila! vidhåller han, faderligt beskyddande och befallande. Hon reser sig lydigt och går med vacklande steg mot sofgemaket. Men på tröskeln vänder hon sig om och frågar ännu en gång: 
<sec/>
– Är det verkligen sant, att all fara är öfver? 
<sec/>
– Ja, ja! 
<sec/>
Spänningen, som hållit henne uppe under alla sömnlösa nätter, försvinner nu, och nerverna slappas. Hon stöder sig mot dörrposten, och tårarna rinna utför hennes kinder. I evighet skall hon vara honom tacksam därför att han räddat hennes barns lif. – Hennes kärlek må ständigt förbli obesvarad, den skall dock för alla tider tillhöra honom! 
<sec/>
Han hör henne snyfta och närmar sig för att lugna henne, men hon drager sig tillbaka in i sitt sofgemak för att gråta i fred. För henne är det en njutning att låta tårarna rinna; hennes hjärta är så fullt, och gråt verkar befriande. Men han, som icke förstår annat, än att tårar pressas fram af smärta, följer efter, gripen af det djupaste medlidande, som kommer hans röst att dallra af värme, medan han stammar tröstande ord och stryker med sina händer lugnande öfver hennes hår och kind. 
<sec/>
Plötsligt känner han någonting varmt och mjukt omkring sin hals och någonting tungt i sin famn – någonting feberaktigt skälfvande, som sträcker sig uppåt och klamrar sig fast, sökande stöd. Han böjer sitt hufvud, och lidelsen slår emot honom från hennes ögon. Sinnena fatta eld. 
<sec/>
Hans armar sluta sig krampaktigt omkring henne, deras läppar mötas; två lusteldar, som kommit hvarandra nära, bli ett. 
<sec/>
Då hörs ett ljud, tungt som ett klubbslag mot golfvet i det angränsande gemaket, där drottningens kammarjungfru afvaktar Hennes Majestäts befallningar. Och det är som om taket öfver deras hufvuden remnat, och himmelns slussar öppnats, och ett iskallt regn strömmat öfver det heta blodet. Som två brottslingar, slagna af fruktan att gripas på bar gärning, stirra de in genom den öppna dörren och lyssna andlöst. 
<sec/>
– Är någon där? frågar drottningen. Det gnistrar olycksbådande i hennes pupiller. 
<sec/>
Hon får intet svar; men från den motsatta dörren, till sjukrummet, kommer sköterskan tassande in yrvaken och frågar hvad Hennes Majestät befaller. 
<sec/>
Struensee har störtat in i kammarjungfruns gemak. I den gryende dagens gråa ljus ser han Esther ligga hänslängd på golfvet, utan medvetande, skenbart utan lif. Han kastar sig på knä vid sidan om henne, lyfter upp hennes hufvud, ser henne in i det dödsbleka ansiktet och famlar med sin darrande hand omkring hennes hals för att lösa linningen och skaffa luft. 
<sec/>
– Hvad har händt? frågar drottningen, som följt efter och nu med missnöjd uppsyn betraktar gruppen. 
<sec/>
– Skaffa vatten! säger han hest. – Fort! 
<sec/>
Hans blickar hänga fast vid Esthers ansikte, och han pinas af drottningens närvaro. Det kommer öfver honom ett oresonligt begär att resa sig upp och förolämpa henne, drifva henne ut ur rummet, dit hon inträngt utan rätt – eller att midt för hennes ögon sluta Esther till sitt bröst – det är dock hon som står hans hjärta närmast, fast den andra för en sekund tändt hans oberäkneliga sinnens begär. 
<sec/>
Sköterskan kommer med vatten i en skål, han doppar sin näsduk däri och baddar Esthers tinningar. 
<sec/>
– Hur är det med Gabel? frågar drottningen, otåligt. 
<sec/>
– Hon är sjuk! svarar han kärft. – Hon skall aflösas och föras till sitt hem. Sex man af vakten måste komma genast med en sjukbår. 
<sec/>
– Jag skall ge befallning därom. 
<sec/>
När drottningen försvunnit ut om dörren, böjer han sig tätt intill den afsvimmades öra och hviskar: Esther! Hennes själ lyder honom i sömnen, och hon slår ögonen upp. Pupillerna äro glasartade, blicken saknar uttryck, och dragen andas det gränslösa lidande, som han minns från den ohyggliga drömmen, då han såg hennes bleka ansikte omhvärfdt af lågor. – –  
<sec/>
Det börjar ljusna, och staden morgnar sig. Utanför det lilla huset i S:t Pederstræde vill han lyfta henne ur båren och bära henne i sina armar, men hon gör en afvärjande rörelse och stiger ensam uppför trapporna. Han följer efter. Då vänder hon sig om och ser på honom med det stora, obotliga lidandets bön om ensamhet. Han kan icke, har icke rätt till annat än att hörsamma den. 
<sec/>
Han står orörlig, med värkande hjärta, och ser efter henne, medan hon, vacklande vid hvart steg, stiger uppför trappan; hör henne öppna sin dörr och stänga den. 
<sec/>
Tomt och tungt är hans hufvud, mekaniskt vänder han om och går tillbaka till slottet. Gråsparfvarna kvittra hest, och solen flämtar i morgondiset. Han kastar sig på sin bädd och sjunker i dödens dvala. 
<sec/>
Han vaknar mot aftonen med en förnimmelse af att världen är förändrad. Det hvilar en blytung beklämning öfver hans själ, och han känner en oöfvervinnerlig leda vid lifvet. 
<sec/>
På hans nattduksbord ligga två bref. Han bryter det största, läser det och rodnar af blygsel. Detta är kontant betalning! En anställning som lektör hos kungen med ett tusen fem hundra riksdaler och en utnämning till konferensråd. Endast en drottning har råd att betala så! 
<sec/>
Han måste tacka. Han måste försöka vänja sig vid känslan att vara en fal man! 
<sec/>
Den andra skrifvelsen innehåller en befallning till den kungliga taffeln. Aldrig förr har väl ett konferensråd njutit en sådan ära! 
<sec/>
Men så länge han lefver skall han minnas Esthers ansikte – i evighet skall dess uttryck förfölja honom. 
<sec/>
Det sticker och svider i hans hjärta, som om muskeltrådarna ideligen knutit sig i kramp, och hans blod har feber. 
<sec/>
En timme senare stiger han uppför trapporna till hennes bostad, öppnar ljudlöst dörren och smyger på tå genom den yttre salen in i det lilla kabinettet. Därifrån kan han se in i sofrummet. Ännu är det fullt dagsljus, men gardinerna äro dragna för bädden, och han urskiljer ingenting. Han lyssnar efter hennes andedrag; men allt är så tyst, som om döden lagt sin hand öfver fågelboet. 
<sec/>
Kallsvetten bryter fram på hans panna, och håret reser sig på hans hufvud; han går in i rummet. Gardinerna röra sig vid ljudet af hans steg och han varsnar lilla Eva, på knä vid hufvudgärden. 
<sec/>
– Sofver din syster? hviskar han. Flickan skakar sitt hufvud, med ett uttryck af hjälplös förtviflan, och han lutar sig öfver bädden. 
<sec/>
Där möter honom Esthers ansikte, blekt som det hvita örngåttet, alltjämt med samma förstenade uttryck af smärta och samma glashårda blick, som ingenting tycks se. 
<sec/>
– Hur är det, barn? hviskar han med gråten i halsen. 
<sec/>
Vid ljudet af hans röst reagera hennes nerver, pannan sammandrages, och pupillerna vidgas. Ansiktets uttryck kvider, att hans närvaro gör lidandet tyngre, och ögonen tigga om barmhärtighet. 
<sec/>
Så öfverspänd, som hon för tillfället är, kan detta innebära en fara. Och han har ingen rätt att pina henne. 
<sec/>
Han drager sig tyst tillbaka från bädden. Och med ögonen fulla af tårar ser han sig ännu en gång omkring i rummet. Det är tungt att med egen hand ha slagit sin lycka i kras. 
<sec/>
Men det som är krossadt, blir aldrig åter helt. Lappa det samman, vill han icke. Därtill har han älskat det för högt. 
<sec/>
Måhända kan hon resa sig efter slaget. Hon är ännu ung, och naturen har oberäkneliga resurser. Nöd skall hon aldrig lida; för hennes framtid skall han sörja. Bäst för henne om han nu för alltid försvinner från hennes synvidd. 
<sec/>
Bäst för dem båda om han nu strax kastar loss och låter sin lustkutter sticka ut till hafs med fribytarflaggan fladdrande från gaffelnocken, svart som döden eller röd som lifvets heta blod ... styrande genom stormen mot drottning Circes ö, omkring hvilken bränningarna brinna hvita och farorna torna sig högt mot himmeln, men därifrån sirenernas locksång lofvar ära och makt och rikedom och höghet ... alla sinnliga nyckers tillfredsställelse – – allt utom de hjärtnupna drömmarnas varma solsken i lyckans stilla vik. – Går slupen under, får han fresta att flyta på spillrorna ... bäst att vara ensam då. 
<sec/>
Snart bryter hofvet upp till Holstein. Bäst att göra afskedet kort. Där ligger Cythere och därifrån går hans väg aldrig tillbaka till S:t Pederstræde! 
<sec/>
Han böjer sitt hufvud i medvetandet om sin skuld, och för sista gång glida hans blickar öfver det hvita ansiktet på det hvita örngåttet. Därvid hugger samvetsångesten på nytt sina klor i hans kött, och med pannan sammandragen af smärta vänder han sig om och går. <title>STRUENSEE</p><title>STRUENSEE</title>
<title_subTitle>EN MÄNNISKOSKILDRING UR HISTORIEN</title_subTitle>
<title>PÅ HÖJDERNA.</p>
<chaptername>PÅ HÖJDERNA</chaptername>

<partenumeration>II</partenumeration>

<chapter/>

<chaptername>XIV.</chaptername>

<chaptername>(Schleswig. Midsommarafton 1770.)</chaptername>

<sec/>
En mycket förnäm resenär har på morgonen tagit in på gästgifveriet. Tydligtvis tillhör han hofvet, men han bibehåller sitt incognito samvetsgrannare, än om han vore en furstlig person. Dock förråda hans hållning, uppsyn och hela väsen, hvilken mäktig herre han tror sig vara. Ingen utom hans egen lakej kan täfla med honom i myndig nedlåtenhet; men tjänarens sällskapliga instinkter väckas lätt af några remmare rhenskt, och då berättar han för hvem som gitter höra det, att kammarherre Enevold Brandt kommit till staden i en högst viktig angelägenhet – stämt möte med själfvaste kungen å Gottorps slott. Denna storordiga uppgift mötes visserligen af misstroende, men mången anser, att också en rök af skryt måste förutsätta någon eld, och alla fantastiska gissningar få ett sken af sannolikhet därigenom, att hofvet just i dag verkligen väntas till Gottorp. Hertigdömenas ståthållare, prins Karl af Hessen, och hans gemål prinsessan Louise af Danmark ha nyss rest sina höga fränder till mötes. 
<sec/>
I gästgifveriets trädgård, där Enevold Brandt tills vidare uppslagit sina bopålar eftersom intet af resanderummen motsvarat hans kraf på bekvämlighet och elegans, har han nyligen mottagit gästgifvarfar i högtidlig audiens och bestämt den matsedel, enligt hvilken hans middag borde anrättas. Nu hvilar han behagfullt utsträckt i gräset, under ett äppelträd, hvars grenar digna af grön kart, och kisar tankfullt mot solen och klipper med ögonen. Hans koppärriga ansikte glöder af hetta och själfbelåtenhet under den guldtrensade, mjuka hatten på hans krithvita peruk; och den uppåtsträfvande näsan, som fångat en solstråle på sin tipp, tycks brinna af otålighet, då han tänker på, att han nu snart åter skall sätta sin fot inom hofkretsen, efter mer än två års förvisning till en aflägsen landsända långt utanför nådens solsken. 
<sec/>
Ett sådant lif skulle för honom ha varit outhärdligt, om han icke, tack vare goda förbindelser, kunnat på afstånd följa händelsernas gång. Men hans själ har aldrig lämnat hufvudstaden ur sikte, och han är i denna stund lika hemmastadd i hofvets intimare krönika, som om hans näsa oafbrutet huserat innanför Kristiansborgs murar. 
<sec/>
Hans tankar, som surra omkring mångahanda ting, slå slutligen ned på Struensee; därvid draga sig hans munvinklar uppåt och han småler välvilligt-öfverlägset. Hvilken fabelaktig framgång den gamle pillerskrifvaren haft! Och hvilken lycka för honom, att detta tillfälle yppat sig, just när en viss kavaljer var aflägsnad från hofvet! Hur lätt kunde det icke eljes ha händt, att drottningens älskogstrånande blickar tagit en annan riktning! 
<sec/>
Men denne kavaljer är en nobel natur, som icke vill visa sig gramse utan unnar sin vän all möjlig lycka, ja till på köpet är beredd att, med uppoffrande af alla egna intressen, lämna honom platsen obestridd och blott i vänskapens namn kräfva sin andel af de yttre förmåner, som följa med anställningen. 
<sec/>
I förkänslan af de värdigheter, som snart skola hvila på hans skuldror, finner Brandt den horisontala ställningen obekväm, springer upp som en stålfjäder och börjar spankulera omkring i trädgården med utspändt bröst och en min så förnäm, som om han redan varit herre till Schleswig, allraminst. 
<sec/>
Han ser sig omkring med en härskares blick. Solen står högt på himmeln, och tusentals små hvita lågor blinka på Schleis blåa vatten. Rundt om viken ligger staden som en kolossal hästsko af gråa byggnader och vapenprydda palats – ytterst ute reser sig Gottorps slott med sitt kopparklädda tak från en bädd af stelklippt grönska. Dannebrogens rödtungade duk fladdrar från tornet öfver frontispisen, och Enevold Brandt känner med hvar fiber i sin varelse, att där och icke annorstädes borde han residera. 
<sec/>
Emellertid lägger han märke till, att gästgifvaremor just dukat middagsbordet i närheten af en högst obehaglig uthuslänga, och hans nerver fnurra sig kännbart vid jämförelsen, mellan hvad som borde vara och hvad som är. Hans uppsyn mulnar, och hans tankar återvända som retade getingar till Struensee. 
<sec/>
Allt som berättas i brefven från hufvudstaden om denne afundsvärde lyckans gunstling, verkar osympatiskt på Enevold Brandts för tillfället högst ömtåliga finkänslighet. Man borde verkligen kunna fordra, att en medikaster efter en så sagolik framgång åtminstone skulle se en smula förnöjd och belåten ut; men af allt att döma är hans uppsyn snarare dyster. Han småler sällan! Beror nu detta på sjuklig inbundenhet eller kommer det sig af hyckleri och affektation? Eller fruktar han redan för följderna af sitt majestätsförsmädliga förhållande? Hans beteende i öfrigt ger icke anledning till en sådan förmodan. 
<sec/>
Enevold Brandt sätter sig vid det dukade bordet, men fryner på näsan och skakar sitt hufvud ogillande, då han tydligt förnimmer tillvaron af en grymtande gris i sin omedelbara närhet. Dock inverkar grannskapet ingalunda hämmande på hans hunger och för att fördrifva tiden medan han väntar på maten, drager han fram sin brefväska, vecklar ut ett papper och läser: 
<sec/>
– – –  Konferensrådet Struensee är nu de facto den som styr, ty han har en oinskränkt makt öfver drottningen, och Hennes Majestät förmår allt öfver kungen. Betecknande för situationen är, att denna resa till Holstein ursprungligen utspekulerats af Holck, ehuru drottningen sedan gjorde planen till sin, förmodligen för att slå Holcken med hans egna vapen. Också har den tjocke grefven haft otur redan i början, i det unge Hauch, som tack vare Holcks ansträngningar verkligen blef placerad som kammarpage (meningen var naturligtvis att störta Warnstedt!) gjort en så olycklig debut, att han redan kan anses omöjlig, hvadan Holck med detta schackdrag uträttat just motsatsen till hvad han åsyftat, så som väl ofta tör hända, ty Warnstedt steg i stället till kammarherre och stallmästare för resan, och för den lyckan har han att tacka sin ovän Holck! 
<sec/>
Angående orsaken till högstsalig änkedrottning Sophie Magdalenes sista sjukdom och död versera här många rykten, af hvilka åtminstone ett har både kuriositetens och sannolikhetens prägel, framställande denna högst sorgliga händelse som följd af ett olycksfall, närmare bestämdt som följd af ett hårresande brott mot etiketten, i det Hennes Majestät skulle ha kommit till en i hofteatern utlyst concert, innan ännu någon af hofvets tjänstgörande damer eller kavaljerer var redo att mottaga henne med de vanliga ceremonierna, men, kufvande sin förbittring, satt sig stel i sin kungliga stol, med sin egen tysta, stela hofstat bakom sig. Olyckligtvis stod då på sin upphöjda plats framför orkestern den galante italienaren Sarti, hofkapellmästaren, i splitter ny uniform, medveten om sin rang som öfverstelöjtnant och däraf följande plikter som kavaljer, hvadan han, anseende sig böra underhålla den gamla, ensamma damen, nalkas med ett insinuant småleende och (till trots för Hennes Majestäts högdragna min, som bordt kunna erinra honom om, att hon var från den tiden, då det kungliga slottet var omspändt med järnkedjor för att hålla profanum vulgus på afstånd, och ingen dödlig fick nalkas en kunglig person utan de otroligaste krumbukter) kastar sig tämligen nonchalant i den lediga (kungliga!) stolen vid hennes sida och frågar, på ett slags bruten rotvälska, som skulle föreställa tyska, om Hennes Majestät icke tror, att det nu snart borde bli vår på fullt allvar. Den gamla änkedrottningen rodnade och bleknade skiftesvis af harm, mönstrade sin interlokutör med en blick från skyarna, reste sig med kunglig värdighet utan ett ord och gick, följd af sin högtidliga, tigande hofstat, medan den galante italienaren stirrade efter henne utan att förstå den kränkta värdighet och kungliga onåd, som hennes styfva rygg uttryckte. Hennes Majestät kom hem i häftig uppskakning och med brinnande feber, så att hon strax måste intaga sängen, och icke bidrog det till att dämpa hennes öfverretning, då hon några dagar därefter erfor, att en ofrälse kavaljer vid namn Struensee i ridstöflar med klirrande sporrar inställt sig för att tolka den regerande drottningens deltagande – en oerhörd smaklöshet, i sanning! och dubbelt betänklig gent emot en gammal, andryg kunglighet, hvars stamträd har sina rötter i ett dussinfurstendöme, en afdankad drottning, för hvilken etiketten blifvit en andra religion, och som till på köpet är bigott och redan känner sig lik en gengångerska i vår tid och vår värld, hvarför hon också nu i nåder flyttat öfver till en bättre. Detta dödsfall kom högst olägligt för det unga hofvet, ty nu skulle, enligt gammal häfd, djup sorg härska öfver landet i långa tider, orglarna tystna i kyrkorna, klockorna ringa ideligen – och om någonsin en begrafning borde ha firats med pomp och ståt, så borde det ha varit Sophie Magdalenes, men hvem bekymrar sig om en skuggas egenheter och önskningar, om hon än i lifstiden varit den mest praktlystna drottning, som någonsin suttit på Danmarks tron? Om hon haft någon förnimmelse af, hur vårdslöst hon bragtes till hvila, skulle hon visserligen ha vändt sig i sin graf! Lifvet tillhör de lefvande, säger filosofen, och den regerande drottningen, som är midt i sin ungdoms blomstring och sin lyckas fullhet, har icke tid att sörja, vill endast glädjas, tillåter ingenting att förmörka den himmel, som nu hvälfver så strålande klar öfver hennes lif. Officielt måste det likväl sörjas, och Sophie Magdalene måste bringas till ro i Roeskilde, hvilket allt försiggick med en märklig accuratesse, i det sorgetiden reducerades till sex fattiga veckor och inskränktes till Köbenhavn (hvarigenom hofvet, som residerade på Friedrichsberg, undandrog sig sorgen), och bisättningen påskyndades så, att castrum doloris måste sammansättas af idel hoplappade dekorationsfigurer från föregående kungliga begrafningar, en samling symboliska individer, som bordt kunna gifva en filosof åtskilligt att grubbla öfver, illa medfarna som de stodo där – det sörjande folket utan näsa och nationens tacksamhet utan händer. Allt detta verkade enbart parodiskt genom sin pretention och pinsamt i sin fattigdom, men nu är farsen, gudilof, slutspelad, i dag ha de förstummade orglarna åter brusat i kyrkorna och i morgon anträder det lefnadsglada hofvet sin resa till hertigdömena. – Den ende i detta sällskap, som egentligen ser nedtryckt eller kanske snarare flat ut är konferensrådet Struensee, han liknar en man, som uppgifvit allt och gör en slät figur, som om drottningens oerhörda ömhet för hans person generade honom, hvilket väl låter tänka sig, då hon är svartsjuk och oresonlig af naturen och vill disponera hans tid uteslutade för egen räkning, sänder bud på honom närhelst han aflägsnar sig från hennes närhet och i det hela behandlar honom mera som en favoritslaf än som en fri man – – –  
<sec/>
Bakom sin herres stol står sedan en stund Jörgen, färdig att servera, ståtande i sitt nya livré, med ansiktet fläckigt rödt efter förmiddagens libationer. Hans själ är i den blick, hvarmed han betraktar den rykande soppskålen, som nyss kommit på bordet, han kan icke förstå sin herres tankspriddhet, och hans mage knorrar ogillande öfver dröjsmålet, som uppskjuter hans egen middag till obestämd tid. Ändtligen hostar han diskret. Det hjälper! Kammarherren stoppar brefvet i väskan, ordnar sina spetsmanschetter och ägnar sig sedan med klädsam själfbehärskning åt bordets nöjen. 
<sec/>
Efter middagen går han ut i staden, drifver sysslolös omkring på gatorna och njuter det uppseende, han väcker med sin parisiska elegans. Mot alla små borgareflickor, han möter, småler han själfbelåtet, och de vackraste hälsar han med en elegant fingerkyss, som ofta framkallar en lofvande rodnad eller en förstulen sidoblick; men obekymrad om alla de hjärtan, han krossat, trippar Enevold Brandt vidare. Hans tid och hans nervösa sinnesstämning tillåta honom icke att fullfölja sina segrar. Dessutom är hans hjärta ännu allvarligt upptaget, och hans längtan flyger i riktningen mot Töndern, den sköna grefvinnan Holsteins förvisningsort. Han drömmer om att befria sitt hjärtas dam ur Lindormens våld och föra henne i triumf till hufvudstaden, för att där lefva sitt lif i skönhet vid ett hof, som han ämnar omskapa till ett glädjens och njutningens hem. 
<sec/>
Framför den götiska domen stannar han ett ögonblick och mäter dess höjd fundersamt, som om han i tankarna anställt en jämförelse, rätar plötsligt upp sig i hela sin längd och fortsätter sin väg förbi det mäktiga rådhuset, som synbarligen icke imponerar på hans själfkänsla, och genom den höghvälfda, tornprydda hansestadsporten, där han mekaniskt böjer sitt hufvud, medan han passerar. 
<sec/>
Ett stycke utanför staden fängslas hans uppmärksamhet af ett hvitt dammoln, som närmar sig. Hans hjärta börjar klappa af saliga förväntningar, och han skuggar med handen öfver ögonen för att kunna se bättre – – Hvita hästar, sexspann med hingstridare – det måste vara konungen! Enevold Brandt hoppar öfver diket och undsticker sig i en skogsdunge vid vägen. 
<sec/>
Strax därefter rullar den kungliga resvagnen förbi. Brandt står med hatten i hand och stirrar och stirrar, blek af sinnesrörelse, tror sig varsna drottningens allerhögsta profil och känner instinktlikt kungligheten i luften omkring sig. Hans näsborrar vidga sig, och han insuper med förnöjelse också dammet, som de kungliga ekipagen rifva upp. Det sväfvar öfver vägen som ett sammanhängande moln af hvitt puder, vagn följer efter vagn med korta mellanrum, och välkända silhuetter skymta fram för att i nästa sekund åter försvinna. Först komma damerna: öfverhofmästarinnan fru Lühe och drottningens första hofdam fröken Eyben – lilla generalskan Gæhler – – hoffröknarna Trolle och Wedel. Enevold Brandt småler galant och kastar från sitt gömställe fingerkyssar åt dem alla; bugar sig vördnadsfullt bakom björkstammen – grefve Hartwig Bernstorff passerar, och kabinettsministern är en herre som inger respekt! – nickar kordialt åt Fritz Moltke, öfverhofmarskalken, och småler ironiskt åt de två kammarherrarne, Bülow och Warnstedt, som af en putslustig ödets nyck placerats i samma vagn; börjar plötsligt koxa som en kalkontupp, beredd till strid, och sätter demonstrativt hatten på hufvudet – grefve Conrad Holck rullar förbi. Brandt följer honom med hot i ögonen: Förra gången åkte det tjocka djuret i kungens egen vagn och var allsmäktig favorit – nu har drottningen intagit hans plats – och Enevold Brandt återvänder till hofvet! Gud nåde nu Holcken! Han jagas af sitt öde – hack i häl efter honom följer Struensee, som sannerligen icke ser blid ut! Hans drag ha blifvit skarpare, profilen är som huggen i gråsten, uttrycket hårdt – – Men hvad är detta? Brandt brister i skratt. En sällsam resenär rullar förbi, bred i bringan, med värdig hållning och ett filosofiskt uttryck i sin korthuggna bulldoggsfysionomi. Att han tillhör högdjuren, kan icke betviflas, ty han åker ensam i sitt ekipage och har egen lakej på hundsfotten. Han är den förnämste, den ende fyrfotade bland kungens favoriter – det är Gourmand. – Efter honom följa andra och ringare hofdignitärer och så är skuggspelet förbi. 
<sec/>
Enevold Brandt har feber i kroppen och återvänder med små beskäftiga steg till staden. 
<sec/>
I den stora salen på Gottorps slott stå fönsterna öppna mot parken, och friska fläktar från viken skingra hettan, som slår in genom de nedfällda sidengardinerna mot solsidan. 
<sec/>
Den unga drottningen hvilar vårdslöst tillbakalutad i en högkarmad stol, med kinderna flammande under pudret efter middagens hetsande viner. Till höger och vänster om henne ha prinsessan Louise och prins Karl tagit plats, och bakom sin syster sitter kung Kristian med hufvudet nedböjdt, försjunken i sig själf och sin matsmältning. – I halfcirkel nedanför de furstliga personerna stråla hofvets kvinnliga fixstjärnor, hvar med sin krets af manliga drabanter. Omkring Margarethe Lühes dockansikte flocka sig alla det holckska partiets kavaljerer: hennes båda bröder och hennes gemål, grefve Bernstorff och kammarherre Lüttichau. I Elisabeth Eybens närmaste närhet håller sig hennes trogne tillbedjare grefve Fritz Moltke och drottningens hofchef grefve Holstein-Lethraborg, medan kammarherrarne Bülow och Warnstedt, täflande i otrohet mot lilla Anne-Sophie, uppduka all sin älskvärdhet för hoffröken Trolle, som mottager bådas hyllning med samma skälmska småleende. Minst firad är för tillfället hoffröken Wedel; i hennes närhet håller sig blott en enda kavaljer, och deras samtal är tydligtvis fritt från allt galanteri. Dock följa drottningens blickar just detta par med ängslig uppmärksamhet, och Hennes Majestät rynkar sin höga panna hvar gång Struensee böjer sig fram och hviskar i sin dams öra. Denna offentliga uppsikt öfver hans person irriterar honom, och på trots börjar han tala lifligare, hvarvid drottningens misstämning synbarligen växer. Alla de närvarande märka den, alla veta hvad det där uttrycket i hennes ögon betyder. Nu väntas ett utbrott af Hennes Majestäts dåliga lynne, och all annan konversation afstannar efterhand. 
<sec/>
Endast prins Karl af Hessen förstår ingenting eller vill ingenting förstå. Han håller på att berätta för drottningen en gammal sägen från Schleswig. Då det går upp för honom, att hon icke ägnar någon uppmärksamhet åt hans ord, tystnar han ett ögonblick, men börjar sedan på nytt igen och höjer rösten, så att han tilltvingar sig allas uppmärksamhet. 
<sec/>
– Här i grannskapet ha många mäktiga borgar stått – i forna tider – men den förnämligaste af alla därute på en ö i Schlei. Ön finns ännu och kallas Måsberget, borgen hette Jurisburg och var före Gottorps tid Schleswig-hertigarnes residens. Det sägs, att kung Abels, brodermördarens, skatter än i dag ligga begrafna under dess vittrade murar, och trolljus, lyktgubbar, fosforskimrande små lågor fladdra därute i höstens och vinterns mörka nätter. 
<sec/>
En natt för många år sedan gick en man på stranden. Eldarna på Måsberget brunno mycket klart och af nyfikenhet styrde han sina steg dit – märkte icke, att han gick på vattnet, som hårdnade under hans fötter och bar honom. Han såg ett stort och härligt slott, hvars like han aldrig skådat. Där nedanför växte en underbar blomma, gul och blå som en eldslåga, och han bröt den innan han gick vidare, och vindbryggan sänkte sig och alla stängda portar och dörrar sprungo upp, allt för den trolska makten i passionsblomman, som han höll i sin hand. 
<sec/>
Så vandrade han obehindradt från gemak till gemak och slutligen kom han till en stor sal, där ett bord stod dukadt med många läckra anrättningar och vin, som gnistrade i kristallkärl. Han satte sig till bords och åt och drack af hjärtans lust, alldeles som om han varit hemma i sitt eget hus. Men när han icke förmådde mera, reste han sig upp för att gå. Då ropade en röst: 
<sec/>
– Glöm icke det bästa! 
<sec/>
Ingen lefvande varelse fanns i salen. Han betänkte sig en stund och beslöt till sist att taga med sig en stor konstnärligt arbetad silfverbägare. Men då han höll den i sin hand hördes åter samma hemlighetsfulla maning: Glöm icke det bästa! Orolig, tvehågsen, oviss om han verkligen valt det dyrbaraste, såg han sig länge omkring, men kunde ingenting bättre finna och bestämde sig ändtligen för att behålla hvad han redan tagit. Med bägaren i handen gick han vidare, men då han just stod i begrepp att lämna slottet, hörde han för tredje gång samma varnande rop: Glöm icke det bästa! Nu kände han sig likväl helt viss om, att han medfört det dyrbaraste, som fanns, och lämnade förnöjd slottet, vandrade tillbaka samma väg öfver vattnet, som blef hårdt under hans fötter och bar honom. Först på stranden vände han sig om, men då var det stolta slottet försvunnet och alla eldar slocknade och Måsberget öde. Och ingen dödlig har sedan dess skådat dess sjunkna glans och härlighet! Ty blott en enda natt på hvart hundrade år blommar den stora gula och blå passionsblomma, genom hvars trollmakt den lycklige, som bryter henne, kan få alla bryggor att sänka sig och alla portar att springa upp – kan tränga så långt in i sina önskningars drömland, som hans längtan har vingar att bära honom. 
<sec/>
Det blir tyst i salen. Alla ha med andlös spänning lyssnat till sägnen, hvars hela mystiska ton låter ana en symbolisk undermening och en sens moral med en bestämd adress. 
<sec/>
– Och mannen? – frågar drottningen nyfiket. – Vet min käre kusin något om hans senare öden? 
<sec/>
– Nej. Men i silfverkammaren här på slottet förvaras den underbara bägaren, som ser tämligen oansenlig ut. Sedan jag sett den, tviflar jag verkligen på, att mannen valde det bästa! 
<sec/>
Ett gnäggande hånskratt höres, och allas ögon riktas mot kungen, som, plötsligt förgrymmad, ingen vet hvarför, far ut i en störtsjö af oartikulerade ord, kulminerande i ett distinkt: 
<sec/>
– Åsna! 
<sec/>
Just i detsamma reser sig Struensee och närmar sig, alldeles som om kungen kallat honom vid namn. Öfverhofmästarinnan och alla hennes kavaljerer småle ironiskt, drottningen rynkar pannan, och monarken synes, skrämd af våldsamheten i sitt eget utbrott, vakna till medvetande om, att han blottat sitt sinnestillstånd och komprometterat sin kungliga värdighet. Blodet stiger honom åt hufvudet, ögonen flamma till som slocknande ljuslågor, och han samlar alla sina själsförmögenheter i en ansträngning att rehabilitera sig själf genom att säga någonting kvickt eller åtminstone klokt. 
<sec/>
– Endast en åsna väljer en lumpen liten silfverbägare, när han kan taga hela sagoslottet och prinsessan och halfva kungariket! 
<sec/>
– Men – anmärker prins Karl förnumstigt – ligger det icke också en dygd i moderationen? Hvem vet, om han kommit lefvande från det äfventyret i fall han genom alltför stor tilltagsenhet väckt trollens vrede? 
<sec/>
– Den som fruktar för troll – genmäler kungen i afgörande ton – skall icke ge sig i äfventyr! Vill en vanbörding vinna en prinsessas gunst, får han vara beredd på att sätta lifvet till! 
<sec/>
Detta förefaller nästan som en direkt anspelning, och tystnaden faller tryckande. Allas ögon vändas mot Struensee, som, bleknande, träder ännu ett steg fram mot monarken och tvingar hans irrande blick in i sin. 
<sec/>
– E. M:t är trött efter resan – säger han. – Bäst att gå till sängs. 
<sec/>
Tonen är dämpad, men det klingar som en befallning. Till allas förvåning reser kungen sig med ett småleende, stelt som en grimace. Hans kinder äro nu askgrå, blicken slö; som en skugga glider han ut ur salen, följd af Warnstedt och Struensee. 
<sec/>
Småningom bryter hela det öfriga sällskapet upp och drager sig tillbaka. Prinsessan Louise skyndar i förväg till sina enskilda gemak, och drottningen, som tagit prins Karls arm, följer efter i muntraste stämning; men då hon varseblir Struensee, som just i detsamma återkommer uppför trappan, hejdar hon sig, lösgör sin arm från svågerns och stammar: 
<sec/>
– Jag har något viktigt att tala om – gå emellertid in till prinsessan, käre kusin. – – Nej, hindra mig icke! 
<sec/>
Hon vänder om och springer tillbaka genom korridoren, medan prins Karl lojalt försvinner genom bakdörren. Hunnen fram till Struensee, stannar hon flämtande och rodnande, ser på honom med stora, kärleksstrålande ögon och säger i dämpad och en smula osäker ton: 
<sec/>
– Du kommer väl i afton, min älskade? 
<sec/>
Men han skakar sitt hufvud och håller henne tillbaka, då hon vill glida in i hans famn; ser sig försiktigt omkring och kysser hennes hand: 
<sec/>
– Omöjligt, min drottning! Jag måste taga hänsyn till din säkerhet, om icke till min egen! 
<sec/>
Hennes min är otålig och en smula föraktfull. Det är icke första gången hon hör detta fega tal om hänsyn. Hon hatar det. Hon skulle velat tvinga honom med sin lidelse till glömska af, att det finns andra människor i världen än han och hon. Hvad bekymrar det henne, att prinsessan Louise nu får vänta och att prins Karl måhända står undrande därborta bakom dörren? Men den man, hon gett sin kärlek, tänker alltid i första rummet på andra människor och i sista rummet på henne! 
<sec/>
– Dessutom har jag stämt möte med Brandt – tillägger han. 
<sec/>
Hon småler matt, men hennes ögon äro fulla af tårar. 
<sec/>
– God natt då! – säger hon vekt. – Jag önskar att jag icke vore drottning – eller att du vore konung. 
<sec/>
Så vänder hon sig om, med hufvudet sänkt, och går. 
<sec/>
I slottsparken sitter en gök och gal så förtvifladt, som förtärdes han af en hopplös kärlek till den sjunkande solen. Hoho! Hoho! upprepar han ideligen i melankolisk enformighet. 
<sec/>
– Gå på du! – tänker Enevold Brandt, som traskar med lätta fjät upp mot slottet. – I afton är det midsommar och i morgon mister du mälet – gal därför ut i natt! 
<sec/>
Och han lägger med förtjusning märke till att denne outtröttlige skrikhals och fullfjädrade profet sitter i väster, hvilket betyder lycka, och spår en oändlighet af år – ett långt och framgångsrikt och lysande lif. Detta stämmer så väl med Enevold Brandts egna tankar, att han förnimmer en obestämd välvilja för spåmannen så väl som för mänskligheten i allmänhet. Medvetandet om, att han har fast mark under fötterna, återspeglar sig i hans triumferande hållning och strålande min, som icke ens förändras, då han vid en krökning af vägen plötsligt befinner sig ansikte mot ansikte med grefve Konrad Holck, hvilken däremot synes illa berörd af återseendet, och blir blek som om en aning om förestående olyckor dragit genom hans själ. 
<sec/>
Brandt hälsar förbindligt, men med mycken värdighet: 
<sec/>
– Jag tror ni är spökrädd, min käre grefve! 
<sec/>
– Ingalunda! – Holck återgäldar artigheten med återvunnen fattning. – Spöken fruktar jag icke – men väl gengångare! 
<sec/>
Och de båda kavaljererna skiljas med ömsesidiga komplimanger. 
<sec/>
Enevold Brandt fortsätter sin väg till slottet, låter anmäla sig hos konferensrådet Struensee och gör en liflig entrée – stannar innanför dörren i en behagfull attityd och hälsar med handen på hjärtat: 
<sec/>
– Ja, här har ni mig nu, käre vän! 
<sec/>
Vid åsynen af denna välbekanta plastik ljusnar Struensees ansikte, och med armarna framsträckta går han sin gäst till mötes. Brandt kastar sig då med rörelse i hans famn, och de två kyssa hvarandra på kinden som furstliga kusiner. 
<sec/>
– Välkommen, min käre kammarherre! 
<sec/>
– Tack, mitt kära konferensråd! Jag är öfverlycklig att vara här igen! Hofvet är – som ni nog vet – min naturliga omgifning – den enda i hvilken jag egentligen lefver! Landsorten – han slår föraktfullt ut med handen – landsorten är döden för ett temperament sådant som mitt! 
<sec/>
– Det tror jag. Tag därför nu plats, min käre vän! Inrätta er bekvämt, för all del – vi ha mycket att tala om. – Behagar ni något att dricka? 
<sec/>
– Tack, tack! Kanske ett glas af det där vinet, som jag känner mig i släkt med genom ett slags valfrändskap – – det där, som skummar! Det säger jag aldrig nej till – förutsatt att kungens källare består fiolerna? 
<sec/>
Vinet kommer på bordet. Brandt höjer sitt glas för drottningen och blinkar menande. Sedan sträcker han sig bekvämt i hvilstolen och myser af belåtenhet: 
<sec/>
– På heder, här är mig godt att vara! Och godvilligt viker jag icke härifrån. Inför detta härliga grand vin royal känner jag mig i ännu högre grad som royalist. Tror ni er verkligen kunna lofva mig, att jag får träda i tjänst som kammarherre? 
<sec/>
– Den saken är redan afgjord – svarar Struensee. – I morgon uppvaktar ni kungen och drottningen. Sedan sluter ni er omedelbart till följet. 
<sec/>
– Det kallar jag att tala! – Brandt serverar sig i öfverströmmande förtjusning ännu ett glas. – Er skål, käre vän! Er och den förtjusande Karoline Mathildes! Lycka till och prosit! Mera kan jag verkligen icke begära, nu till en början! Det tjocka djuret dväljes ju allt framgent vid hofvet – och grefve Bernstorff håller honom väl fortfarande om ryggen? 
<sec/>
– Visserligen. Men Holcks inflytande behöfver ni icke längre frukta. 
<sec/>
– Frukta? – Själfva ordet sårar Brandts ömtåliga stolthet, och hans näsa intager försvarsställning. – Har jag någonsin fruktat djuret? Hvem var det, som försökte störta honom, när ingen annan vågade knysta? Den gången fick jag bita i gräset – men nästa gång blir turen hans! 
<sec/>
– Sannolikt – nickar Struensee. – Drottningens hat mot Holck är oblidkeligt, kungen har blifvit likgiltig – och Bernstorff skall snart icke längre vara i stånd att skydda sig själf, långt mindre en annan! 
<sec/>
– Hvad säger ni? – Brandt spärrar upp ögonen. – Är Bernstorff verkligen så illa situerad? 
<sec/>
– Ni vet ju, att drottningen hyser ovilja mot kabinettsministern, därför att han lånade sig till intrigerna mot fru Plessen. 
<sec/>
– Men ni själf? 
<sec/>
Struensee rycker på axlarna, och hans min är sfinxens. 
<sec/>
– För egen del har jag den största respekt för grefve Bernstorff. Under den långa tid, han haft ledningen af Danmarks utrikesangelägenheter i sina händer, har han gjort landet många tjänster och förvärfvat sig en utomordentlig auktoritet. Själf är han ju också rättvisan och ridderligheten personifierad. Och ändå – tror jag, att hans tid snart är kommen. Han känner det själf och gör hvad han kan för att skydda sig mot öfverrumplingar – fruktar framför allt den klipske friherre Rosenkrantz och har därför nu bokstafligen fört utrikeskabinettet med i sin kappsäck – gesandterna ha att hänvända sig skriftligen till honom själf i angelägenheter, som icke tåla uppskof. Men det hjälper nog icke, ty han har förlorat allt inflytande öfver kungen. 
<sec/>
– Min käre vän – säger Brandt, hvars blossande kinder förråda, hur lifligt samtalet och vinet intresserat honom – det vore en grundlig utluftning! Bernstorff borta – Holck aflägsnad! Under sådana omständigheter bör det verkligen finnas utsikter här vid hofvet för två kavaljerer, som ha en mäktig förespråkerska! 
<sec/>
– Ja – svarar Struensee – stora förändringar komma att tima under den allra närmaste tiden. I så måtto återvänder ni vid en synnerligen lämplig tidpunkt, min käre kammarherre. Ni skall få veta ännu mer härom, men jag måste fordra, att ni bevarar förtroendet obrottsligt – däraf kommer nämligen, i framtiden, hela vår ställning att bero. 
<sec/>
Brandts ögon glittra af nyfikenhet. Han slår sig högtidligt på sitt bröst och försäkrar: 
<sec/>
– På mig kan ni lita obetingadt! När jag mottagit ett förtroende, blir jag en förseglad graf! 
<sec/>
Struensee flyttar sin stol helt nära Brandts och talar med sänkt röst: 
<sec/>
– Kungens mentala tillstånd är sådant, att hans vilja är vax, som ger efter för all påtryckning. Därför kan den, som lefver i majestätets närhet och åtnjuter dess förtroende, uträtta hvad helst han vill – och därför hvilar nu envåldsmakten de facto i drottningens händer. 
<sec/>
Brandt nickar förstående: 
<sec/>
– Och drottningens vilja är vax i era händer! Följaktligen är ni, min käre vän, i närvarande stund Danmarks envåldshärskare! 
<sec/>
– Nej, nej! Er fantasi flyger för fort! 
<sec/>
– Hvad behagas? Det är ju rena logiken! Nej, jag har verkligen haft en förtviflad otur! Borta från hofvet, när allt stod att vinna – icke ens ha tillfälle att upptaga täflingen med er! Hvem vet, hur saken eljes kunde ha gestaltat sig. Troligtvis hade envåldsmakten då i stället hvilat i mina händer – hvilket kanske ursprungligen varit försynens mening, att döma af mitt namn! Enevold I – det låter legitimt! Emellertid – sådana förhållandena nu äro, vill jag lugna er med en försäkran, att jag respekterar er illegitimitet! 
<sec/>
– Jag är er naturligtvis mycket förbunden – säger Struensee med ett småleende, som förefaller tvunget och som omedelbart slocknar i ett uttryck af stenhårdt allvar. – Men tillåt mig varna er för obetänksamma slutsatser och än mera för ovederhäftiga yttranden! Drottningen, som litar på er trohet och tillgifvenhet, har nämligen utsett er, min käre vän, till att bekläda en ansvarsfull post i kungens närmaste närhet. 
<sec/>
– Schuit! – Brandt hvisslar till. – Jag förstår halfkväden visa! Nåväl, jag är Hennes Majestät tacksam för förtroendet – hoppas få visa, att det icke lämnats åt en ovärdig. Men jag anser mig böra hemställa till er – för vidare befordran – om Högsta domstolen verkligen i längden kan undvara mina juridiska insikter? 
<sec/>
– Minsann! Ni har kanske rätt! Jag skall framlägga frågan för drottningen, och tror mig redan nu kunna förutspå en kunglig befallning till er att åter taga säte och stämma i Högsta domstolen – ehuru jag fruktar, att ni icke får mycken tid öfrig åt jurisprudentian; ty den post, ni kommer att bekläda vid hofvet, är verkligen af högsta vikt. Ni måste ständigt vistas i majestätets omedelbara närhet. Faran att främmande inflytelser skola göra sig gällande, är visserligen ringa, men försiktigheten är i alla händelser en dygd. 
<sec/>
– Naturligtvis – instämmer Brandt, redan på förhand full af viktighet öfver sitt värf. – En främmande hand skulle ju eljes lätt kunna vända kungens vilja mot drottningen och er! 
<sec/>
– Förutsatt att det i Danmarks land finns en man, som vågar intrigera mot själfva envåldsmakten! 
<sec/>
– Ja, ja! Var icke för säker! Men jag skall veta hindra det, om det gäller! Dock måste jag lägga er ännu en sak på hjärtat – jag önskar att kungen öfverlämnade åt mig direktionen för de franska spektaklen. Jag hyser, som ni väl vet, stort intresse för all slags konst och tror mig på den platsen ha en verklig mission att utföra. Smakens allmänna nivå behöfver höjas – och jag har därtill både studier och kapaciteter! 
<sec/>
– Också detta tror jag mig kunna lofva er. På detta speciella område har ni få medtäflare och – –  
<sec/>
– Ja, icke sant? Också faller det mig nu in, att högsta ledningen af alla konstens arter lämpligen bör hvila i samma hand. Jag nödgas därför samtidigt bedja er utverka åt mig en utnämning också till direktör för den kungliga tafvelsamlingen och konstgalleriet. Villfares denna min önskan, tror jag mig kunna förutspå Danmarks konst en hittills oanad blomstring! 
<sec/>
– Verkligen? – Struensee småler, road af Brandts stigande själfkänsla. – I så fall skulle det ju vara rena vandalismen, om man icke på allt sätt understödde er kandidatur! Jag skall göra allt hvad på mig beror för att bibringa kungen och drottningen samma uppfattning, men måste nu i vänskapens namn råda er, att åtminstone till en början icke begära någonting utöfver hvad ni redan betingat er. 
<sec/>
– Det lofvar jag! För öfrigt har jag inga ytterligare önskningar, med undantag af några rent tillfälliga, som ha sin rot i en permanent kassafeber och som med stor lätthet kunna tillfredsställas genom så kallade gratifikationer ur kungens privatkassa. Därom skola vi icke tala nu. En gratifikation har i hela sin karakter någonting af tillfällighet – är barn af stunden. – Jag vet, att man icke kan lefva i kungens omedelbara närhet utan att då och då – af en ren slump – råka få handen full af sekiner. 
<sec/>
Midsommarnattens halfdager faller in genom de öppna fönstren, tobaksröken hvirflar i luften, och Brandts ansikte skymtar i en blå skymning, som kommer dragen att framstå förskönade och idealiserade. Så sveper sig också sommarnattens stämning försonande öfver hans väsens mänskliga brister, och hans narraktighet, hans fåfänga, alla de karakterens lyten, som eljes ligga i så öppen dag, förtona i en blå slöja af barnslig naivitet, bakom hvilken en väns öga skymtar en grund, som ligger djupare och som är god. 
<sec/>
Struensee känner sig vek till sinnes, återseendet har rört upp i alla hans minnen. Enevold Brandt för med sig en fläkt från hans ungdom i Altona – den tid, som nu, då han drömmer sig tillbaka, tycks honom den lyckligaste han hittills upplefvat. Det kommer öfver honom en längtan efter den oinskränkta förtrolighet, som han då kände i umgänget med vännerna från det förflutna. 
<sec/>
Och allt eftersom natten lider, blir samtalet mer och mer intimt. Brandts ogenerade nyfikenhet snuddar med sina frågor vid de ömtåligaste ting, och den inbundne sfinxen, Struensee, ger vika för stundens vekhet, öppnar sin själ mer och mer, biktar allt som rör hans förhållande till drottningen, vänder ut och in på sitt hela hjärta – dock icke på den vrå, där hans kärlek till Esther ligger begrafven. – När Brandt framåt morgonen sträcker ut sig på kanapén i Struensees yttre gemak, för att njuta några timmars hvila, är hans själ i uppror, och han grubblar öfver en gåta, som han icke kan lösa: att en man, som haft en så exempellös framgång i lifvet och som otvifvelaktigt har en ännu mera glänsande framtid i perspektiv, kan tala så melankoliskt om lyckan, som aldrig kom honom till del! 
<sec/>
Inne i sitt sofrum står Struensee vid fönstret, blek efter nattens vaka, stirrande ut öfver parkens klippta kronor mot en mörk holme, som skymtar i de ljusa dimmorna öfver Schleis vatten – där var det måhända, som det stolta Jurisburg en gång reste sina tinnar och torn mot skyn. – Men för hans inbillning hägrar en annan holme och ett annat slott. En främling kom en gång förbi Kristiansborg. – Där växte också en underbar blomma – och främlingen bröt henne – och alla portar sprungo upp för dess trollmakt – och allt blef möjligt och allt kunde nås. 
<sec/>
Hur var det den hemlighetsfulla maningen ljöd? Välj det bästa! 
<sec/>
Därborta i öster bryter solen, praktfullt röd, fram ur morgondimmorna. Så skulle han vilja se en ny dag gå upp öfver Danmarks land! 
<chapter/>

<chaptername>XV.</chaptername>

<chaptername>(Ascheberg 29 Juni.)</chaptername>

<sec/>
En blek månskärfva, insprängd i gråa moln, kommer Plönersjöns vida vatten att glittra och breder en disig dager öfver de aflägsna stränderna, med de mjukt böljande skogslinierna vid horisonten. Närmast i väster kulminerar landskapets dunkel i en lummig våg, och mörka träd och buskar med klippta konturer bilda en stel och liflös bakgrund åt ett gammalt slott, som står mörkt och tyst och stirrar med starrblinda fönster ut i sommarnatten. – Men från de sanka ängsmarkerna bortom vallgrafven ljuder af och till ett sakta råmande, som väcker en föreställning om lif; och genom de öppna dörrarna till slottets ena flygel ringlar sig en blå rök, som tyder på en lefvande människas närvaro. 
<sec/>
Därinne i biblioteket sitter herren till Ascheberg, grefve Karl Rantzau, rökande sin pipa och lyssnande förströdd till tystnadens tusen stämmor. Det susar sakta genom parkens träd, det hviskar hemlighetsfullt i vassen, det suckar i skogen, insjön andas tungt, och långa dyningar skölja in öfver strandens grus ... Allt detta formar sig i hans halfslumrande fantasi till en oklar föreställning om allnaturens vånda i mörkret, hvart ljud blir till ett oartikuleradt uttryck för Pans missnöje och väcker ett doft gensvar ur djupet af hans egen skumma själ. 
<sec/>
Han förstår denna vånda, han som i en evighet af mer än två år varit utestängd från allt deltagande i det offentliga lifvet! Den tvungna overksamheten har för honom varit en långsam tortyr, ehuru han aldrig offentligen vidgått pinan. Han har tvärtom affekterat en suverän belåtenhet med den kungliga onåd, som dömt honom till ett lugnt och angenämt lif hemma på fädernegården. Här härskar han själf enväldigt öfver sina bönder och här intager han den plats, som tillkommer en Rantzau i Holsteins högadliga societet. Här kan han också fritt låta sin kvicka tunga spela. Hans bitande sarkasmer brännmärka alltsomoftast regeringens vanärande svaghet gent emot Ryssland och rista blodörn på den krönta kurtisan, som upphäft sig till alla ryssars själfhärskarinna. Gentemot henne, Fiekchen, är han oförsonlig, han tröttnar aldrig att nita henne vid skampålen och fördömer med en flammande moralisk indignation hennes lättfärdiga lefverne och ränkfulla politik, som håller honom aflägsen från allt inflytande – därför att hon fruktar honom icke mindre än hon hatar honom! 
<sec/>
Den romerske riksgrefven har förklarat Rysslands tsarinna krig på lif och död! På den allra sista tiden väljer han likväl sina ord med större försiktighet, och hans fladdrande blickar förråda en oaflåtlig inre spänning. Han vet hvad som tilldragit sig vid det danska hofvet; på alla Holsteins herrgårdar talas det redan öppet om skandalen, men Rantzau kufvar sin moraliska indignation och bibehåller en diplomatisk tystnad. Nyss erfor han, att lille Enevold Brandt kallats till Gottorp af den alltförmående Struensee och där tagits till nåder af majestäterna. Sedan dess har han själf med stigande otålighet väntat på en liknande vänskaplig påstötning, men fast hofvet nu residerar så godt som i hans omedelbara närhet, på Traventhal, väntar han ännu förgäfves. Hvilket bevisar, att vänskap är en chimär, alltför subtil att bygga på när det gäller realiteter! 
<sec/>
Denna snustorra syllogism, hvars praktiska konsekvenser han för egen del alltid tillämpat, tycks honom nu i teorin så föraktlig, att han med en förnimmelse af moralisk leda och halsbränna lägger pipan ifrån sig, står upp i hela sin imponerande längd och börjar vandra af och an i mörkret, het i hufvudet af förbittring mot människorna – framför allt mot den otacksamme, som nu har makten i sina händer, men icke lägger två strån i kors för att bereda plats åt sin forne beskyddare! Och denne Struensee, nuvarande konferensrådet, gu’bevars! kungens favorit och drottningens galan, har han, en Rantzau, för icke så länge sedan hedrat med sitt vänskapliga umgänge, hvarigenom den obskure stadsläkarens hela anseende i Holstein grundlades, och vägen öppnades för honom till framgång och ära! 
<sec/>
Häftigt hundskall bryter plötsligt tystnaden. Rantzau träder fram till fönstret, kastar en blick in i alléen och urskiljer tre ryttare – den ene på vördnadsfullt afstånd från de båda andra. Undrande öfver anledningen till ett så sent besök, går han de främmande till mötes. Just som han hinner fram till portvaktshuset, rida de öfver bron, och han igenkänner Struensee och Brandt. 
<sec/>
Herren till Ascheberg välkomnar sina gäster med en fryntlig nedlåtenhet, som bemantlar den nervösa upphetsning, hvari detta besök försatt honom. Han är ömsom värd och ömsom vän, men alltid grandseigneur, antingen han utdelar sina befallningar åt en tjänare, som lyssnar med blottadt hufvud, eller han med högvälboren förbindlighet visar sitt främmande vägen genom trädgården till flygelbyggnaden. 
<sec/>
Snart stråla alla fönster af ljus, det fräser från köket, och nyckeln gnisslar i vinkällarens lås. Det sofvande slottet har vaknat och gästerna gå till bords. Ett lefvande livré står bakom hvar stol; men, så fort de nådiga herrarne åter dragit sig tillbaka, slocknar allt, somnar slottet in på nytt. Endast från bibliotekets fönster lyser det natten lång, och den blåa röken ringlar sig ännu ymnigare genom de öppna dörrarna ut öfver terrassen. 
<sec/>
Därinne ha de tre kavaljererna kommit till ro i bekväma stolar och fått eld på sina pipor. Och ändtligen anser Rantzau stunden kommen, då han vågar ge luft åt sin länge kufvade nyfikenhet. 
<sec/>
– Nå? – han vänder sig till Struensee med en min af godmodig öfverlägsenhet. – Berätta nu hemligheten! Hvarför man kommer ridande midt i natten. 
<sec/>
– Hemligheten? – svarar Brandt med sin gälla halsröst. – Det finns inga hemligheter nuförtiden. Allt tillhör offentligheten. Världen är upp och ned. Kärleksmötena hållas nu om morgnarna tidigt, i stället för sent på aftnarna. Dagen ger man åt sitt hjärtas dam och natten åt sin vän. Vi visste ju, att här väntade oss ett varmt mottagande och ett godt bord. 
<sec/>
– He! – gnäggar Rantzau, synbart upplifvad och i skämtsamt lynne. – Den förklaringen må gälla för er, min käre kammarherre. Men den tystlåtne sfinxen där borta, som insveper sig i ett moln af rök, är ett mera inveckladt problem. 
<sec/>
– Så tror ni kanske – Brandt reser sig upp i stolen och härmar Struensees hållning och ansiktsuttryck – därför att sfinxen har anlagt en förbehållsam min. Men jag skall strax lösa problemet, det är icke så imponerande som det ser ut! Konferensrådet Struensee har känt längtan efter det förflutna – han som jag – efter de många angenäma stunder vi tillbringat i ert sällskap, min käre grefve – här så väl som i det lilla huset vid Palmaille, där stadsläkaren i Altona residerade. 
<sec/>
– Jag är högst smickrad – he! – Men inser icke, hvarför besöket nödvändigt måste ske nattetid – och hvarför mina vänner nödvändigt vilja rida tillbaka redan om några timmar. 
<sec/>
– Ni förstår då icke halfkväden visa, min kära grefve? Konferensrådet Struensee, som gassar sig i nådens hetaste solbadd – utan fruktan för solsting! – ger natten åt sina vänner därför, att solen då går ner i sin paulun – dit han icke alltid finner det passande att följa henne. Men som bekant står hon nuförtiden mycket tidigt upp – och redan vid femtiden lär konferensrådet ibland promenera åt skogen med allas vår drottning. 
<sec/>
Brandt skrattar själf så, att hans ögon bli två mörka streck, och Rantzau håller på att instämma, men hejdar sig, då han lägger märke till Struensees rynkade panna och bistra uppsyn. – Nu upplåter sfinxen ändtligen sin mun: 
<sec/>
– Ni känner kammarherre Brandt, min käre grefve! Hans tunga är så rapp, att den ofta löper af med förståndet. Försiktigheten bjuder mig helt enkelt, att tidigt vara tillbaka på Traventhal, där det finns många viktiga intressen att bevaka. 
<sec/>
– Så låter den officiella förklaringen! nickar Brandt ironiskt. 
<sec/>
Utanför susar vinden i vassen, och Struensees blickar flyga nervöst till de öppna dörrarna ut emot terrassen. 
<sec/>
– Generar draget er, min käre vän? frågar Rantzau. 
<sec/>
– Icke draget, men natten. Jag kan icke tala för öppna dörrar. Jag inbillar mig då, att någon står därute i mörkret och lyssnar. 
<sec/>
– Den allsmäktige bar blifvit mörkrädd! skrattar Brandt. – Det kommer sig af sjukt samvete! Det följer med konferensrådstiteln! 
<sec/>
Rantzau har emellertid stängt dörrarna med egna, högvälborna händer. Nu sätter han sig midt emot Struensee på andra sidan om det stora ekbordet och nickar uppmuntrande: 
<sec/>
– Nu hoppas jag, ingenting hindrar er att tala! 
<sec/>
Struensee stirrar en stund fundersamt efter den ringlande röken. 
<sec/>
– Ni känner förmodligen ställningar och förhållanden vid hofvet? säger han. 
<sec/>
Rantzau rycker på axlarna och småler diskret: 
<sec/>
– Ett och annat tränger ju fram också till landsorten. 
<sec/>
– Jag har anledning tro, att vissa personalförändringar äro nästan omedelbart förestående – 
<sec/>
– Ja – infaller Brandt, som sitter vårdslöst tillbakalutad i stolen, med det ena benet öfver knäet på det andra. – Nu skall Holck snart ha sitt respass – och det skall beredas plats för den verkliga förtjänsten. 
<sec/>
– Ni, min käre kammarherre – säger Rantzau med ett förbindligt och ironiskt småleende – blir då helt visst Holcks efterträdare? 
<sec/>
– Jag lär vara designerad! – svarar Brandt, som nonchalant tager fasta på artigheten och reser gåsfjädrar mot ironien – men därmed är det icke slut! Vi fundera på att rensa hela Augias-stallet. 
<sec/>
– Verkligen? – Rantzaus blick stryker gäckande öfver Brandts impertinenta näsa och irrar sedan frågande mot Struensees, som sänker sig, bekräftande: 
<sec/>
– Det drager upp till en hård intrigkamp, däri mycket skilda intressen komma att brytas. Dock kan utgången lätt beräknas, ty kungens vilja är – 
<sec/>
– Vax! infaller Brandt. 
<sec/>
– Kungens vilja är – upprepar Struensee – att ett nytt system, eller rättare: en ny praxis skall införas i regeringen. Men ett nytt system fordrar nya män, både vid hofvet och i den högre administrationen. 
<sec/>
– Och ni är just en sådan ny man! Ni är en novus homo grefve Rantzau! Ni får icke sitta i skymundan och agera ljus under skäppa! Vet ni hvad det är att lefva i Oldenburg? Gröna döden, försäkrar jag er! Men jag fick en vink och reste till Gottorp – sedan gick allt på glanskis! Nu är turen hos er – ni skall uppenbara er vid hofvet! 
<sec/>
– He? Min unge vän erinrar sig då icke längre vårt sista möte i Taarbæk? Den gången, då jag kom från Norge, och ni red med bud från kungen, att jag var förvisad hit och icke ens fick passera Kjöbenhavn på vägen? 
<sec/>
Brandt kråmar sig i stolen och utbrister föraktligt: 
<sec/>
– Puh! Det har blåst många vindar sedan dess – och den som nu blåser, skall föra er både till Kjöbenhavn och längre! 
<sec/>
Det glittrar till i Rantzaus gråa ögon. Han liknar en hungrig hök, sjuk af feberhettan i sitt eget, roflystna blod. 
<sec/>
– Vår vän kammarherren är af ett sangviniskt temperament – säger han med ett rönnbärssmåleende, vänd till Struensee. – Den älskliga Fiekchen sitter ju ännu kvar på sin stulna tron – och hennes hejdukar, Saldern och Filosofow, skola röra upp himmel och jord för att hålla mig borta från hofvet. De behöfva ju för resten endast hota med, att den välsignade bytestraktaten går i putten – he? Bernstorff är rädd om sitt öga. 
<sec/>
– Bernstorff! – fnyser Brandt öfverlägset – Bernstorff har blifvit en nolla; vi räkna icke längre med den excellensen! Han lär helt nyligen ha försökt predika moral för en viss kavaljer – sedan dess hatar drottningen honom värre än den lede eller Holck. 
<sec/>
– Men till att störta Bernstorff räcker troligen hvarken ert eller drottningens inflytande? – anmärker Rantzau sarkastiskt. 
<sec/>
Brandt bevärdigar icke infallet med något svar. Han känner sig kränkt i sin viktighet däraf, att grefvens blickar ständigt fladdra frågande omkring Struensee. Nu ämnar han straffa dem båda genom att tiga och låta sfinxen tala. 
<sec/>
– Faller Bernstorff en gång – svarar Struensee – blir det på sitt eget politiska system. Den slafviska eftergifvenheten för Ryssland har icke ökat hans prestige, och hans personliga inflytande öfver monarken minskas kännbart, om Holck aflägsnas. Hvad sedan kommer att ske, vet ingen. Men jag tror, liksom kammarherre Brandt, att ni, min käre grefve, bör taga tillfället i akt och uppvakta majestäterna. 
<sec/>
– Med risk att icke bli mottagen? He? 
<sec/>
– Jag skulle aldrig ha tillåtit mig, att ge er råd, om jag icke kunnat svara för följderna. Ni riskerar ingenting genom att söka audiens. Om jag rätt fattat kungens mening, skall ni sedan icke behöfva vänta alltför länge på en utnämning till deputerad i generalitetskollegiet. 
<sec/>
Struensee talar i en ton så myndig och säker, som om afgörandet hvilat i hans egna händer. Rantzau reser sig upp och bugar sig med ironisk respekt. 
<sec/>
– Är ni redan en så mäktig herre – he? – att ni kan garantera mig detta? Bernstorff sitter dock ännu med handen om rorskulten – och han kommer aldrig att godvilligt släppa mig fram! 
<sec/>
– Men just detta är, som sagdt, kungens vilja. Och H. M:t är ju enväldig. 
<sec/>
– Godt! – Rantzau bugar sig ännu en gång, som om han stått inför kungen själf. – Jag skall då mycket snart låta anmäla mig till audiens. 
<sec/>
– Och sedan skall ni komma ofta till Traventhal! – infaller Brandt ifrigt. – Ni måste hjälpa mig att sprida en smula glans öfver hvardagslifvet vid hofvet. Dessutom bör ni icke försumma att uppvakta drottningen. Hennes Majestät är kvinna i hög grad – och ingen vet hur långt en erfaren kavaljer kan hinna i hennes gunst genom trägen uppmärksamhet! 
<sec/>
Rantzau vandrar nu med lifliga men något besvärade steg af och an på golfvet, lik en fångad varg, som i själfva den yttre rörelsen söker afledning för sin inre upphetsning. Hufvudet håller han så högt som om han marscherat i spetsen för en armé. 
<sec/>
– Ni har rätt, min käre vän! Jag skall icke försumma drottningen! Jag skall uppvakta henne på födelsedagen – komma med glans – i spetsen för Hennes Majestäts eget regemente och paradera – he? 
<sec/>
– Jag lyckönskar er till idéen, min käre grefve – Brandt applåderar med elegant entusiasm, som om han i andanom redan sett upptåget. – En kavaljer, som vill göra intryck på en kvinnas hjärta, måste förstå konsten att sätta sin person i relief. Jag hoppas snart få lyckönska er till en fullständig seger. 
<sec/>
– Det hoppas också jag – säger Struensee torrt. – Men dessförinnan måste mycket arbete uträttas, och många hinder undanrödjas. 
<sec/>
– Pyh! – En parisisk axelryckning uttrycker Brandts ringaktning.– Så säger ni bara därför att ni redan är vid målet och troligen med ängslan ser andra komma ridande i sporrstreck för att intaga er plats! 
<sec/>
Struensees uppsyn mörknar. Han är trött på dessa upprepade afbrott och otvetydiga anspelningar, men vill icke inlåta sig i ordväxling med Brandt. Han hänvänder sig i stället till Rantzau: 
<sec/>
– Det förnämsta hindret är, som sagdt, grefve Bernstorff. Han skall säkerligen icke underlåta att göra kungen föreställningar med afseende på följderna – särskildt med hänsyn till de pågående underhandlingarna med Ryssland. Jag tror mig emellertid kunna lofva, att ni själf, skriftligen och muntligen, skall få bemöta hans invändningar. 
<sec/>
– Jag begär icke bättre! – utbrister Rantzau lidelsefullt med ögonen gnistrande som två flintstenar. – Jag tror mig kunna bevisa, att vår politik gent emot Ryssland är oförnuftig! En gång förr, just här på slottet, om jag minns rätt, har jag framlagt mina skäl för er – och ni kunde icke vederlägga dem. Har jag kunnat öfvertyga er, tör jag väl också kunna öfvertyga kungen! 
<sec/>
– Otvifvelaktigt! – nickar Brandt uppmuntrande. – De tu äro ett! 
<sec/>
– Men jag tror icke, det skulle vara klokt – invänder Struensee – att redan nu gå bröstgänges tillväga. Bättre att falla undan till en början, om så skulle behöfvas, för att få fotfäste. Hufvudsaken är, att ni finns till hands. För ett faktum böjer sig i allmänhet en diplomat, och har ni en gång åter framträdt i det offentliga lifvet, skall Bernstorff, med blödande hjärta, uppbjuda hela sin diplomatiska skicklighet för att rättfärdiga ert framträdande – till och med för det ryska hofvet. 
<sec/>
– He! – Tanken tycks roa Rantzau, som åter intagit sin plats vid bordet, midt emot Struensee. – Ni har rätt. Och om det behöfs för att lugna Bernstorff, skall jag gärna förbinda mig, att icke fingra i politiken, till förfång för hans älskade bytestraktat. – Men hvad sedan? 
<sec/>
– Tålamod, min käre grefve. Vi få väl se. Så mycket kan jag säga: Kungen är redan nu lifligt öfvertygad om, att de offentliga angelägenheterna handläggas på ett sätt, som är opraktiskt och falskt i grunden. Själfva regeringsformen har under tidernas lopp snedvridits; den absoluta monarkien har blifvit ett tomt ord. 
<sec/>
– Allt detta tack vare det regeringsformens påhäng, som kallas Geheimekonseljen – he? 
<sec/>
– Alldeles. I stället för att lägga allt tillrätta för envåldshärskaren, utreda hvar fråga enkelt och praktiskt, har det blifvit häfd i konseljen att inveckla allt så mycket som möjligt – genom en formalism, som faktiskt gör det omöjligt för monarken att samvetsgrant sätta sig in i de frågor, han bör afgöra. På så vis blir enväldet ett rent spegelfäkteri, och envåldshärskaren i bästa fall en viljelös exekutör af rådsherrarnes planer – ofta en rodocka, sliten mellan stridande personliga intressen, som vilja göra sig gällande. Icke underligt, om han tröttnar och blir likgiltig. 
<sec/>
– Nej, minsann – he! Och icke underligt, om han skulle få lust att skaka det där påhänget af. 
<sec/>
– Just hvad jag ville säga, min käre grefve. Jag, som känner era åsikter, har ofta talat med kungen om er. H. M:t är fullt öfvertygad om, att många för land och folk välsignelsebringande reformer skulle följa af en förändring i regeringssystemet och räknar på ert bistånd, när det gäller att genomdrifva dem. 
<sec/>
– Verkligen? Jag är högst öfverraskad – he! – Rantzaus blickar vika undan, och ett osäkert leende leker omkring hans munvinklar. – Det gäller alltså ingenting mindre, än ett formligt – he? – aftal? Naturligtvis står jag till H. M:ts disposition. Men jag skulle vara er mycket förbunden, om ni på förhand ville delgifva mig – så där på ett ungefär – programmet för dessa reformer. 
<sec/>
– Det existerar ännu intet program. Hvad kungen vill, är till en början ett systemskifte; men detta förutsätter ett personskifte. Ni känner general Gæhler? Med honom skall ni samarbeta och genom honom får ni alla upplysningar, ni kan önska. I mångt och mycket skall ni igenkänna idéer, som ni och jag ofta diskuterat och som jag alltid funnit er lifligt genomträngd af. Huruvida vi kunna genomföra dem, beror naturligtvis på omständigheterna. 
<sec/>
– Javäl – he – allt detta låter förträffligt. Men konturerna äro alltför blå. Jag gifter mig ogärna med en dam, utan att veta hur hon ser ut – he – och jag går aldrig in på en komplott, utan att ha en aning om, hvad jag ungefärligen skall vara med om! 
<sec/>
– Ni är en försiktig general! – säger Struensee, småleende. – Nå, eftersom ni absolut fordrar det, skall jag försöka att extemporera ett schema. 
<sec/>
Han sitter ett ögonblick tyst; hans ansikte får ett uttryck af samlad tanke- och viljekraft. Sedan talar han skarpt och klart: 
<sec/>
– Enväldet återställes i sin ursprungliga renhet. Kungen tål ingen inskränkning i sin makt. Administrationen förenklas till öfverskådlighet. De af geheimekonseljens medlemmar, som icke vilja finna sig i den nya ordningen, få afgå. 
<sec/>
– Utmärkt! – utbrister Brandt, som länge väntat på ett tillfälle att få ord med i laget. – Det där kunde jag, ehuru lagkarl, knappast ha gjort bättre själf! 
<sec/>
– Inga ämbeten tillsättas hädanefter med kavaljerer som förvärfvat sina meriter i hoftrapporna. Duglighet att förvalta ett ämbete blir villkor för all befordran. 
<sec/>
– He? Gillar ni också den paragrafen, min käre kammarherre? 
<sec/>
– Obetingadt! Och jag skulle vilja tillägga: Lakejväsendet afskaffas! Vår gode vän konferensrådet har en gång skrifvit en kvick persifflage mot det där. 
<sec/>
– Detta ingår också i programmet – bekräftar Struensee. – Förnäma herrars lakejer utnämnas icke hädanefter till innehafvare af statstjänster, till hvilka de hvarken genom studier eller praktisk erfarenhet förvärfvat sig kompetens. – Titelväsendet och rangsjukan ha nått en löjlig utveckling; hädanefter sparas det med alla nådevedermälen. Tryckfrihet införes, hvarigenom en hälsosam offentlig kritik sättes att kontrollera myndigheterna. 
<sec/>
Bönderna frigifvas ur sitt slafveri och få medborgerliga rättigheter. 
<sec/>
– Allt detta är obestridligen humant – he – och tager sig förträffligt ut. Framför min kompliment till H. M:t, som förmodligen – Rantzau småler – är upphofsmannen. Men jag saknar någonting om regeringens förhållande till främmande makter. Jag skulle vilja föreslå följande: Det är en skam för landet, att Rysslands ministrar få blanda sig i Danmarks inre angelägenheter. 
<sec/>
– Det blir er sak, min käre grefve, att, när tiden är inne, genomföra denna punkt i programmet. Hvad kungen särskildt ifrar för, är rättegångsväsendets ombildning. Det finns alltför många domstolar, och de dömande ha i allmänhet icke nödig kompetens för sitt värf. 
<sec/>
– Men jag ber att få fästa H. M:s uppmärksamhet på – Brandt talar i en ton af kränkt värdighet – att detta är mitt speciella gebiet. Jag skall, när min tid så medgifver, se till hvad som kan göras, men förbehåller mig till gengäld, att ingen obehörig får fuska i mitt yrke. 
<sec/>
– Ser man på – he! Vår lille kammarherre visar redan tendenser att breda ut sig! Hvad säger ni om finanserna, käre vän? – Rantzau blinkar ironiskt till Brandt. – Dem skall jag med förnöjelse lämna i skickligare händer! Ni, min käre grefve, har obestridligen stor erfarenhet i slika ting, äfven om ni för egen del aldrig fått utgifterna att stämma med inkomsterna. 
<sec/>
– En sådan öfverensstämmelse – fortsätter Struensee – är det emellertid just, som kungen vill åvägabringa genom en reform af förvaltningen. H. M:t har trott sig finna, att stora summor af statsinkomsterna årligen förslösas utan nämnvärdt gagn. 
<sec/>
– H. M:t har öfver hufvud taget blifvit otroligt skarpsynt på sista tiden – he! – Rantzau skrattar försmädligt. – Framför min kompliment till H. M:t – och behåll för egen del, hvad som tillkommer er! Hvar människa med sundt förnuft måste inse rättmätigheten af alla dessa reformer – och den som har makt att genomdrifva dem, blir sitt lands välgörare. Men det blir en tämligen radikal omstörtning – he? – och den kan näppeligen försiggå utan strid. 
<sec/>
– Just därför behöfver kungen vid sin sida män af duglighet och förtjänst – och H. M:t hoppas kunna räkna på er, min käre grefve! – 
<sec/>
– Och Jag ber er försäkra H. M:t om, att en Rantzau aldrig sviker! Jag står fullkomligt till majestäternas förfogande och är beredd att offra lif och blod för min konung och min drottning. 
<sec/>
– Så skall det låta! – Brandt applåderar. – Glöm framför allt icke drottningen, min käre grefve. En kvinnas gunst är alltid mera gifvande än en mans! 
<sec/>
Solen flämtar bland morgondimmorna på andra sidan sjön, då ridknekten åter leder fram hästarna. Struensee sitter redan i sadeln, och Brandt står just i begrepp att svinga sig upp, då han plötsligt får en idé. 
<sec/>
– Rid i förväg! – ropar han till Struensee. – Jag kommer strax efter! 
<sec/>
Sedan vänder han sig beskäftigt till Rantzau: 
<sec/>
– Ett ord mellan fyra ögon, min käre grefve! 
<sec/>
De två återvända till biblioteket, där Brandt intager en själfmedveten attityd på golfvet och upplåter sin mun: 
<sec/>
– Det föll mig nyss in, att ni kanske missuppfattat vår vän konferensrådets ständiga tal om kungens vilja och H. M:ts önskan. 
<sec/>
– Hur så – he? Skulle ni möjligen ha fått någon misstro till min tankeskärpa? 
<sec/>
– För ingen del. Men en utomstående kan omöjligt ha någon riktig uppfattning af ställningar och förhållanden. Jag tror mig därför göra er en verklig tjänst genom att på förhand förklara, hur mekaniken fungerar. 
<sec/>
– Mekaniken – he? 
<sec/>
Brandt nickar bekräftande: 
<sec/>
– Mekaniken för hela det nya systemet. Den ser ut så här: I knoppen sitter kungen med krona och spira. Han är tokig ibland och klok ibland, och när han är klok, visas han för allt folket, ty ingen får tro annat, än att knoppen är i ordning – då skulle mekaniken icke kunna fungera. Nedanför äro två hjul, som gripa in i hvarandra med kuggar, och af hvilka det ena, Struensee, drifver det andra, drottningen. Men båda påverka på hvar sitt håll kungen. 
<sec/>
– Min käre vän – säger Rantzau ironiskt – förklaringen tycks mig ännu mera invecklad än själfva mekaniken. Jag skulle vara er mycket förbunden, om ni ville uttrycka er något mera populärt! 
<sec/>
– Som ni behagar! Jag menar, att själen i det hela är Struensee; men allt hvad han vill, vill också drottningen. För att få kungen i rörelse, måste de emellertid smuggla sina idéer in i hans hjärna så obemärkt, att H. M:t tror sig ha utspekulerat alltsammans själf. Detta går så till, att Struensee först, genom en mängd samtal på sidan om själfva ämnet, lägger alla premisserna tillrätta i kungens hjärna. Sedan instruerar han drottningen och hon kittlar sin gemål under peruken, tills premisserna helt mekaniskt yngla en konklusion, som ger monarken en förnimmelse af fadersglädje och manbarhet – väcker föreställningen om, att hans hjärna arbetar. Han presenterar då, glädjestrålande, sin idé för drottningen, som, hänförd, uppmanar H. M:t att snarast möjligt realisera den. Så återvänder bortbytingen vanligen, i form af en kunglig befallning, till sin naturlige fader, som lojalt åtager sig hans vidare befordran. – Är detta klart? 
<sec/>
– Klart som vatten – he! Klart som lilla Holsteins öga. Jag tackar er! 
<sec/>
– Ingen orsak. Jag ansåg det vara min plikt att säga er allt, eftersom ni ju hädanefter skall höra till de invigda. Vi återse hvarandra snart – på Traventhal. 
<sec/>
Tre skator ställa till en nervretande konsert i ett äppelträd alldeles utanför fönstret till Rantzaus sofrum. De tjattra så ifrigt, som om de disputerat om högviktiga angelägenheter, och utskratta hvarandra som gamla vänner. Rantzau, som redan hunnit in i sin paulun, måste öppna fönstret och schasa dem. Vid åsynen af hans vredgade hökögon, taga de till flykten, och han återvänder till sin bädd. 
<sec/>
Men hånskratten eka alltjämt i hans inre och göra gemensam sak med de obehagliga funderingar, som hindra honom att somna. Hans yfverborna stolthet lider af en plågsam migrän. Det anstår icke en Rantzau att återvända till det offentliga lifvet, protegerad af en medikus, som han själf hittills alltid betraktat som sin skyddsling. Det har sårat honom att se den öfverlägsna säkerhet, hvarmed f. d. stadsläkaren i Altona uppträdde som maktinnehafvare och politiserande galan. Ingenting i denne monsieurs uppsyn eller hållning tyder på, att han vördnadsfullt skall draga sig tillbaka i skymningen, så fort herren till Ascheberg gör sin entrée på den politiska scenen ... Hela världen skall kanske säga, att en Rantzau har denne plåstersmörjare att tacka för sin karriär – 
<sec/>
Skatorna, som återvändt till trädet utanför hans fönster, skratta som galningar. 
<sec/>
I detta ögonblick ångrar Rantzau, att han hedrat en slik person med sitt umgänge – nedlåtit sig till att anlita hans kassa – –  
<sec/>
Skatorna skratta åter så hånande, som visste de, både att han lånat, och att han aldrig betalt sin skuld. 
<sec/>
Utom sig af raseri och nervositet stiger han upp på nytt, rycker en laddad ryttarpistol från väggen, öppnar fönstret och skjuter. Den ena skatan faller flaxande till marken; de andra flykta skrattande som afgrundsandar. 
<sec/>
Rantzaus nervösa upphetsning har kräft blod; men han blir lugn efter smällen och somnar in med en känsla af, att han skipat rättvisa, och att han, som romersk riksgrefve, är herre öfver lif och död. 
<chapter/>

<chaptername>XVI.</chaptername>

<chaptername>(Traventhal 22 Juli.)</chaptername>

<sec/>
I hjärtat af Holstein är idyllens hemort. Mellan Stormarn och Wagrien ligger en leksaksstad vid foten af ett miniatyrberg, vid stranden af den allra minsta lilla sjö. Där rundt omkring buktar sig den lilla floden Trave först österut ett stycke, så söderut, sedan västerut, som skulle den rinna tillbaka till sina egna källor, tills den plötsligt åter vänder sig mot söder och flyter fram genom en naturlig allé af alar, som troget följa dess nyckfulla slingringar mellan de afmejade ängarna fram emot ett rödt tegeltak, hvilande på slätten i en bädd af bokkronor, som liknar ett grönt moln i morgonluften. 
<sec/>
Solen går strålande upp öfver horisonten i öster, och en tupp förkunnar, att naturen vaknat, men i det kungliga lustslottet Traventhal är allt tyst, och alla tyckas sofva från och med kungen till yngste lakejen. 
<sec/>
Dock – i sin boudoir står drottningen redan framför toaletten och låter pudervippan flyga öfver håret; och i sitt arbetsrum sitter Struensee framåtlutad öfver sin sekretär, hvars klaff är betäckt af papper och bref. Arbetet börjar hopa sig omkring honom. Hvar natt rider en kurir mellan Traventhal och Ascheberg. 
<sec/>
Dagarna äro heta; sedan veckor har intet regn fallit. Och under rötmånadens brännande sol stiger sinnesyran till rus och feber. 
<sec/>
Han flämtar i denna drifhusluft och känner lustans slafmärke i sitt kött. Ack! Detta är blott alltför naturligt! En prinsessa af Storbritannien har skänkt honom sin gunst! En adertonårig drottning af eldigt temperament, är hans älskarinna! Han måste då underkasta sig hennes blods suveränitet; han kan aldrig göra sig fri. – Och tankarna domna, medan fåfängan och vällusten fira sina orgier. 
<sec/>
Men när solen gått ner, och skymningen breder sig, och himmelns dagg faller öfver den brända jorden – och den svaga brisen bär in öfver slätten en hälsning från det svala, friska Österhafvet – –  kommer alltid en stund, då febern sjunker, och lidelsens puls slår svagt, och öfverretningen efterträdes af slapphet. Då stiga i hans själ dimmor från det förflutna; ett blekt ansikte med halfslutna ögon skymtar fram – och ruset får en eftersmak så fadd, att han vämjes. 
<sec/>
Då klänger han sig krampaktigt fast vid tanken på stridens spänning och kastar sig med vild energi öfver arbetet, som döfvar den reumatiska värken i hjärtefibrerna. Då manar han fram föreställningen om den betydelsefulla roll, han är kallad att spela, och låter alla sin ungdoms oklara drömmar om att göra godt i stort draga frestande förbi; då fantiserar han om att hugfästa för eftervärlden minnet af en man, som aldrig missbrukade sin ställning till främjande af själfviska syften, men blef en välgörare för det land och det folk, hvars öde han genom omständigheternas lek, sin egen begåfning och ett kvinnohjärtas nyck, en gång kom att länka. 
<sec/>
Natten har få timmar, och det finns mycket att uträtta. 
<sec/>
När pendylen bakom honom slår fem, reser han sig upp. Han hör steg i trapporna, den tunga dörren till slottets hufvudingång öppnas försiktigt, och en liten kavaljer i riddräkt träder ut på trappan, kisar mot solen under brättet på sin guldtrensade hatt, går med vaggande höfter och klingande sporrar öfver borggården och försvinner nedåt trädgården. 
<sec/>
I parkens utkant, där bokarna spegla sina kronor i Traves lugnt flytande vatten, står ett åttkantigt, hvitmåladt lusthus vid stranden. Det är drottningens Sans souci, utstyrdt, sägs det, med sällsynt lyx, och där hon tillbringar icke få af dagens timmar, förmodligen i ensamt majestät – dock därom vet man intet, ty sidengardinerna hänga tätt för fönstren, och de sirligt förgyllda dubbeldörrarna äro då omsorgsfullt stängda. 
<sec/>
Men i detta ögonblick stå de öppna på vid gafvel, som två armar utsträckta till famntag, och inne i dockskåpet sitter den lille kavaljern i en vårdslöst behagsjuk ställning, uppkrupen på en sidenklädd kanapé. Han vinkar ifrigt och kastar fingerkyssar åt en morgonvandrare, som kommer lugnt framåt gången längsmed stranden och ser sig försiktigt omkring, innan han träder in och stänger dörrarna efter sig. 
<sec/>
– God morgon, min drottning! hälsar Struensee. 
<sec/>
– God morgon, min konung! 
<sec/>
– Min lilla drottning fyller i dag nitton år! Han småler ömt; sedan tillägger han, bugande ironiskt-ceremoniöst: 
<sec/>
– Tillåter Ers M:t sin underdånige tjänare att framföra sin lyckönskan? 
<sec/>
Den lille kavaljeren har rest sig upp och sprungit sin vän till mötes med stora blåa ögon, som glänsa, och kinder som blomma röda. 
<sec/>
– Nej, nej, min björn – inga ceremonier! Lyft mig i dina starka ramar och gif mig lyckan utan ord! 
<sec/>
Och Struensee känner mot sitt bröst en fyllig kvinnobarm böljande under den lille kavaljerens tunna sidenväst. 
<sec/>
Två finkar, en hane och en hona, kvittra och flaxa i löfverket öfver lusthuset, och ett dun, ett segertecken, faller i Traves grönglittrande vatten helt nära en hvit båt, som kommer drifvande med strömmen. Vid årorna sitter grefve Fritz Moltke och hans ögon tindra förväntansfulla mot Elisabeth Eyben, som hvilar på toftens röda sammetsdyna och ser bort med en mörk blick mot sidengardinerna framför fönstren till det tysta Sans souci. Sakta vaggande glider det hvita nötskalet förbi. 
<sec/>
– En herdestund till sjös! – drottningen pekar småleende ut mellan gardinens springor. 
<sec/>
– Men farkosten är rankig! Skulle grefve Fritz tillåta sig några friheter, bär det omkull. – Älskar du mig, min björn? 
<sec/>
– Ja, min drottning. 
<sec/>
– Det vore fatalt, om den stackars grefven skulle lida skeppsbrott just då han beredt sig på att ändtligen få njuta sin ihärdighets lön! 
<sec/>
– Af hennes ögon att döma, lär den stunden ännu icke vara förhanden. 
<sec/>
– Du har rätt. Hon tycks mera intresserad af hvad som försiggår härinne, än af de känslor, som röra sig i grefve Moltkes hjärta. – Jag skulle verkligen unna henne ett kallbad! 
<sec/>
– Hvarför just henne? – frågar Struensee, illa berörd af uttrycket i drottningens blick. 
<sec/>
– Det får du aldrig veta. 
<sec/>
– Seså! Säg mig det nu! 
<sec/>
– Nå – eftersom min konung befaller det. – Hon slår armarna om hans hals, höjer sig på tå och hviskar i hans öra: – Den fräcka slynan lär ha insinuerat – att hon – att du – egentligen – – skulle vara hennes björn. 
<sec/>
Nu är det allvar! Olycksförnimmelsen kommer öfver henne som ett oväder, hon trycker sitt hufvud in till hans bröst och brister i krampgråt med strida tårar. Och han måste lugna henne med smekningar. Han lyfter henne som ett stort, tungt barn och bär henne i sina armar bort till en bekväm hvilstol, där hon sjunker till ro mellan de stoppade stöden, medan han böjer knä och kysser hennes ögon och stryker med sina händer öfver hennes hår och kinder, tills lyckan åter blommar i hennes hjärta, och leendet lyser omkring hennes mun. 
<sec/>
Då reser han sig så sakta, som om han ville smyga sig bort, medan alla goda genier ännu dröja kvar; men hon märker hans afsikt och hennes ögon bli oroliga. 
<sec/>
– Du ämnar väl icke gå, älskade? – Ännu är ingen vaken i slottet. 
<sec/>
– Jag fruktar tvärtom, att man redan saknat drottningen. 
<sec/>
– Det bryr jag mig icke om! – hon stampar otåligt med foten i golfvet. – Det är ju bara ett ögonblick, jag fått rå om dig! 
<sec/>
– Två timmar – säger han småleende. – Cupido har vingar! Nu måste min drottning tillåta mig, att gnugga kärleksruset ur ögonen. Vi ha också allvarliga ting att tänka på ... 
<sec/>
– Nej, jag vill icke tänka på tråkiga ting. Det är min födelsedag, och därför skall björnen lyda. Sätt dig där! 
<sec/>
Han sätter sig mekaniskt. 
<sec/>
– Nu är du en ung dam, och jag en ung eldig kavaljer. Och nu skall jag göra cour till dig! – Hon böjer ett knä och ser upp till honom med glittrande ögon. – Min ljufva sköna, jag älskar dig! Värdigas se i nåder till min ömma låga, och tillåt mig att röfva samtycket från dina rosenläppar! – hon slår armarna omkring hans hals och kysser honom. 
<sec/>
Han ser flat ut, skulle egentligen haft mest lust att skaka henne af sig, men blir herre öfver sin otålighet, småler tvunget, hotar henne skälmskt med pekfingret och förmanar: 
<sec/>
– Allt har sin tid, min sköna! Och nu är hög tid att tala en smula förstånd. Lifvet är icke en lek! 
<sec/>
– Jo. Jag vill att mitt lif skall vara en lek! Och ditt med! Men du, du talar aldrig annat än förstånd, fast du vet att jag afskyr det! Se på mig! – hon håller sitt ansikte tätt in till hans – jag älskar dig! 
<sec/>
Hans min blir lätt ironisk, som tänkte han på, att han hört det där väl ofta förut. 
<sec/>
– Men jag har verkligen viktiga ting att tala om! 
<sec/>
– Och jag har verkligen ingen lust att höra på! Jag vill vara oförståndig och förälskad. 
<sec/>
– Just därför måste jag vara förståndig för oss båda! 
<sec/>
Synbart misslynt reser han sig upp och vill gå. Då ger hon vika. 
<sec/>
– Nå – säger hon trumpet och skjuter ut läpparna som ett missnöjdt barn – efter jag icke kan hålla dig kvar med min älskvärdhet, så låt gå för allvaret. 
<sec/>
– Nu är min drottning både klok och älskvärd; och det klär henne förtjusande. – Han kysser galant hennes hand och behåller den sedan i sin, medan han talar lågt och förtroligt: 
<sec/>
– Du vet, att Rantzau i dag åter kommer hit? 
<sec/>
– Javisst! Men jag kan omöjligt finna den saken allvarsam. Det är ju kungens önskan, att grefven nu skall träda fram. 
<sec/>
– Hör nu noga på! Bernstorff motsätter sig med händer och fötter Rantzaus framträdande. I dag för en vecka sedan, då vi voro hos Schimmelmann på Ahrensburg, var Rantzau här och uppsökte då Bernstorff för att känna honom på pulsen. Excellensen hade nyss fått veta, att Rantzau skulle åter uppenbara sig vid hofvet och var icke blid; sade rent ut sin mening. Till yttermera visso läste han för Rantzau utkastet till en skrifvelse, som han ämnade sända kungen och däri han i starka färger skildrat verkningarna af Rantzaus återkallande, som icke allenast kan föranleda afbrott i underhandlingarna om hans älskade bytestraktat, utan också en allvarlig rubbning af det för tillfället högst vänskapliga förhållandet till Ryssland. I förgår hade Bernstorff audiens hos kungen, som då med klart hufvud under nära två timmar lyssnade till excellensens påminnelser och vid audiensens slut mottog den ofvan nämnda skrifvelsen. Den befinner sig nu i min ägo. Kungen har icke läst den. Men samtalet med Bernstorff har satt honom myror i hufvudet, och jag har haft all möda i världen att neutralisera dess verkningar. Rantzau har måst gifva kungen sitt hedersord på, att icke blanda sig i politiken. Kungen å sin sida har lofvat Bernstorff, att Rantzau icke skall bli medlem af konseljen; däremot sade sig H. M:t icke kunna ändra sitt beslut att låta Rantzau inträda i generalitetskollegiet. Så tillvida är allt godt och väl; men jag fruktar att Bernstorff icke har gifvit tappt. Under den närmaste tiden ha vi således att vänta allvarliga föreställningar från det ryska hofvet eller kanske från kejsarinnan personligen. Det gäller då att, medan tid är, stålsätta kungens vilja gent emot en slik opassande inblandning i suveränens själfbestämningsrätt. 
<sec/>
Medan han talat, har drottningen lyssnat uppmärksamt, med pannan rynkad af ansträngningen att förstå. Nu gnistrar det hotfullt i hennes ögon och hon utbrister: 
<sec/>
– Med andra ord: Bernstorff vågar intrigera mot oss? 
<sec/>
– Ja. Det vill säga – han anser det vara sin plikt att motarbeta Rantzau. 
<sec/>
– Må han taga sig till vara! Jag har icke glömt, att han helt nyligen tagit sig friheten moralisera min egen björn. Jag skall redan i dag genomdrifva, att han afskedas. 
<sec/>
Hon har rest sig och trippar af och an på golfvet, så häftigt att rockskörten flaxa omkring hennes svällande höfter. 
<sec/>
– Nej, för Guds skull – protesterar Struensee energiskt – Hvad tänker du på? Ett sådant kraftprof skulle väcka ett för oss högst generande och pinsamt uppseende i Europa. – Nej, nej! Skall Bernstorff falla, måste vi finna ett acceptabelt skäl, som kan åtminstone skenbart rättfärdiga oss inför utlandet. 
<sec/>
– Skulle det icke kunna vara skäl nog, att han misshagar den regerande drottningen? Har jag kanske icke rätt att aflägsna från min närhet personer som jag afskyr? Jag har redan alltför länge fördragit den eländige Holcken, därför att du med en förunderlig ömhet alltid hållit din hand öfver kräket. Och Elisabeth Eyben! Jag tål icke att se henne längre! Hon kastar skugga på min sol! 
<sec/>
Hon stannar plötsligt. Hennes ögon ha ett elakt och hämndgirigt uttryck, och han finner det klokast att väja för hennes vrede. 
<sec/>
– Nåväl, om min drottning så vill, får naturligtvis Holck falla. Och om det finns några andra personer af sviten, som du icke kan tåla att se, så kunna de ju samtidigt hemförlofvas. Det väcker mindre uppseende än att afskeda dem alla. 
<sec/>
– Ja, ja! Låt oss bli af med Holckarne, Lühes och Lüttichau. Och låt oss skicka hem Holstein och hofdamerna, alla tre. För resten må grefve Fritz gärna följa sin tillbedda. 
<sec/>
Struensee fångar henne i sina armar och smeker henne blid. 
<sec/>
– Alltså är det öfverenskommet? Bernstorff stannar på sin post tills vidare? Den frukten är verkligen icke mogen än! 
<sec/>
– Det förstår du nog bäst, min björn! – Hon småler ömt. – Älskar du mig? 
<sec/>
– Ja, min drottning! Vill du ha det skrifvet med blod? 
<sec/>
– Nej! Men besegla det med dina läppar, innan du går. – 
<sec/>
Uppför floden kommer den hvita båten glidande. Vid årorna sitter grefve Fritz med hopknipen mun och blickar, som stelnat, sedan hoppet släckts; men på aktertoftens röda sammetsdyna hvilar Elisabeth Eyben, lik en segrande Venus i en snäcka, rodd af den evige Tantalus. 
<sec/>
– God morgon! ropar hon till Struensee, som kommer gående längsmed stranden. Och två gnistor från hennes gråa ögon flyga öfver vattnet. 
<sec/>
Han hälsar höfviskt och lägger gycklande handen på sitt bröst, liksom för att skydda sitt hjärta. – Hon har verkligen på sista tiden, så ofta han händelsevis kommit i hennes närhet, gjort honom till föremål för ett tämligen närgånget koketteri, och hennes blickar ha dag för dag fått ett hetare uttryck. – –  
<sec/>
Solen har hunnit halfvägs upp mot zenith, och i slottet surrar det som i en öfverfylld bikupa. Hofvets damer och kavaljerer strömma genom trappor och korridorer till drottningens våning, där Hennes Majestät vid strålande lynne nådigt mottager sina undersåtars lyckönskningar. 
<sec/>
Det glittrar af vapen och blanka knappar på den dammiga vägen västerut; där kommer Rantzau med klingande spel i spetsen för drottningens regemente. 
<sec/>
På borggården är stor defilering och parad. Klädd i uniform, röd lifrock med gula slag, rider drottningen fram för fronten, med dragen värja. Rundt omkring stimma damer och kavaljerer till häst och till fots, bönder från grannskapet, godsets underlydande och hofvets manliga och kvinnliga lakejer. Hvar lefvande själ i myrstacken lockas af glansen i detta skådespel, då drottningen med egen hand högtidligen öfverlämnar åt sitt regemente de nya fanorna, prydda af hennes egna initialer. 
<sec/>
En ensam liten kavaljer leker med sin hund i trädgården på andra sidan om slottet. Han saknar icke människornas sällskap, han har nog af Gourmand. Skrattande åt hundens krumsprång, springer han efter och håller djuret i svansen. – Men plötsligt stannar han i en ställning full af värdighet, rullar hotfullt med ögonen, lägger handen på hjärtat och deklamerar: 
<sec/>
Träd närmre, olycksman, som mig beröfvat har för evigt henne, som så hjärtligt kär mig var! 
<sec/>
Hunden träder verkligen några steg närmare och sätter sig, med svansen utsträckt i gräset och den röda tungan dallrande mellan tänderna i det halföppna gapet. Och den lille kavaljeren vänder sig till honom med smärtfylldt patos: Du mask, som trotsa djärfts min makt och låtit se, att du en hjälte var och dock förrädare, som vann min aktning först och sedan stal min ära! Nu skörde du din lön, ty nu är straffet nära! 
<sec/>
Gourmand, som hittills lyssnat uppmärksamt, infaller plötsligt, illa berörd af den deklamerandes hotfulla uppsyn: 
<sec/>
– Vaw! Wawaw! 
<sec/>
Då kommer det en vanvettig vrede öfver kung Kristian, och med händerna framsträckta kastar han sig öfver sin medspelare för att strypa honom. Men Gourmand, som instinktivt känner faran, flyktar med långa glada skutt och låter sin svans trotsigt vifta i luften. 
<sec/>
Från borggården hvirfla trummor, skalla fanfarer, rassla vapen. Den högtidliga akten är slut. Brandt återvänder med glittrande ögon och kinderna flammande af tillfredsställd praktlystnad, till sin post i konungens närmaste närhet. 
<sec/>
I det yttre af de två gemak, som för tillfället rymma Danmarks ambulerande utrikesministerium, sitter legationsrådet Sturz, skrifvande, vid ett provisoriskt bord, belastadt med handlingar. Flugorna surra näsvist omkring honom, hettan är tryckande och arbetet går trögt. Han stryker och stryker i sin skrifvelse. Som konstnär och poet är han kräsen i ordvalet, och i dag kan han icke finna de rätta uttrycken, hvarför han slutligen, i ett anfall af förtviflan, kastar pennan ifrån sig, skrynklar ihop pappersarket och hängifver sig åt mörka funderingar. 
<sec/>
O tempora, o mores! För två år sedan rullade han öfver den vida Lüneburgerhedens hvita vägar i sällskap med kungens tillfällige lifläkare, en angenäm, fint bildad kavaljer med ett intagande sätt, som föga erinrade om det nuvarande konferensrådet – uppkomlingen, gunstlingen, mannen från i går natt, med de tvärsäkra laterna och den högmodiga minen! Och för två år sedan gick en sextonårig mor med sitt barn på armen i solskenet utanför Friedrichsborgs slott, enkel och nedlåtande i sitt sätt, jungfrulig i sin dräkt – så olik den unga drottning, som Holsteins landtbefolkning nyss sett förklädd till karl rida grensle öfver hästen, – och som hela hofvet dagligen ser trampa till och med anständighetens enklaste begrepp under sina fötter. 
<sec/>
Quousque tandem – Att han själf ses öfver axeln af före detta lifläkaren, kan han bära med en poets filosofiska ro, men det grämer honom, när helst han bevittnar de förnärmelser, för hvilka hans vördade och älskade chef, grefve Bernstorff, utsättes under detta hänsynslösa favoritvälde. Det har gått så långt, att Danmarks främste man numera sällan ses vid den kungliga taffeln, där de nya gunstlingarna i stället breda sig så ogeneradt, som vore de hemma i sitt eget hus. 
<sec/>
En Bernstorff kan dock taga slika små nålsting lätt, men djupt tör han känna sorgen öfver den konungahusets förnedring, han tvingas att stillatigande åse ... 
<sec/>
Sturz griper åter till pennan. Det hörs steg i korridoren, dörren öppnas häftigt och in träder grefve Konrad Holck, som hälsar förbindligt och passerar in till det inre gemaket, där grefve Bernstorff artigt kommer honom till mötes. De båda excellenserna komplimentera hvarandra med vänskapsfull siratlighet. 
<sec/>
– Men ni är blek, min kära vän! – säger Bernstorff i välvilligt bekymrad onkelton. – Jag hoppas ni befinner er väl? 
<sec/>
– Utmärkt efter omständigheterna. – Holck småler tvunget, men hans fullmånsfysionomi tycks verkligen en smula beslöjadt. – Jag har nyss fått veta, att jag inom kort skall afskedas. 
<sec/>
Bernstorffs väl disciplinerade ansiktsmuskler förråda ingen öfverraskning, och han skakar sitt hufvud med en min, som ville han värja sig mot föreställningen om, att detta kunnat beslutas utan hans vetskap. 
<sec/>
– Det kan jag icke tro – säger han lugnt. – Jag har icke hört talas om någonting sådant. 
<sec/>
– Ers Excellens hör icke till de invigde. Men jag har uppgiften från tillförlitligaste håll – från Brandt, som är vassen, åt hvilken kung Midas’ barberare anförtror sina hemligheter. Det lär vidare vara beslutadt, att flertalet af sviten samtidigt skall hemförlofvas – min syster och min bror afskedade liksom jag, de öfriga permitterade. 
<sec/>
– Verkligen? En högst öfverraskande nyhet om den är sann! Och hvilka skola stanna kvar? 
<sec/>
– Förmodligen Brandt, attacherad till kungen – och helt säkert monsieur Struensee, attacherad till drottningen. Jag är öfvertygad om, att det sedan kommer att lefvas ett paradisiskt lif! 
<sec/>
– Och grefve Rantzau? 
<sec/>
– Den gamle äfventyraren lär vara designerad att inom kort taga säte och stämma i geheimekonseljen. 
<sec/>
Bernstorffs afmätta tal får ett raskare tempo: 
<sec/>
– I generalitetskollegiet menar ni förmodligen? 
<sec/>
– Nej. Brandt nämnde verkligen geheimekonseljen. Jag fäste mig särskildt därvid, ty den lille kammarherren brukar vara väl underrättad, när han pratar bredvid mun. 
<sec/>
– Men då jag i förgår talade med kungen, lofvade H. M:t mig uttryckligen, att detta icke skulle ske. Och grefve Rantzau har dessutom gett sitt hedersord på att icke blanda sig i politiken. 
<sec/>
– Kungens löften – Holck rycker på axlarna – likna maskrosens dunbollar, som kallas parole de chevalier. Blås på dem och de förintas. – Och Rantzaus hedersord äro pappersmynt utan guldvärde! 
<sec/>
Det lägrar sig ett moln på Bernstorffs klara panna, och hans röst får en djupare klang: 
<sec/>
– Det är tyvärr alltför sant. Också ser jag med oro framtiden till mötes. Gärna skulle jag nu velat afvärja det slag, som inom kort skall drabba er, min käre Konrad. Än hellre skulle jag vilja afvända den olycka, som hotar bådas vårt fosterland. Men jag förmår det icke. Dock skall jag göra min plikt till det yttersta och stanna på min post – fast man sticker med nålar för att jaga mig bort. Tyngst af allt är att se det främsta resultatet af sitt lifs arbete lättsinnigt sättas på spel. – 
<sec/>
Länge efter det Holck försvunnit sitter Bernstorff grubblande vid sin sekretär, tung till sinnes och med hjärtat sjukt af onda aningar. Ändtligen knäpper han sina händer samman och andas ut i en bön till Gud. 
<sec/>
Då klirra sporrar i det yttre gemaket och in genom dörren träder plötsligt Rantzau i generallöjtnantsuniform, hälsande med öfverdrifna aktningsbetygelser och öfverströmmande hjärtlighet. 
<sec/>
– Stör jag? – Ers Excellens tycks öfverraskad? Kanske icke obetingadt behagligt öfverraskad – he? – Öfver att så snart se mig här igen? 
<sec/>
– För all del! – svarar Bernstorff med kall förbindlighet. – Ert besök, grefve Rantzau, kommer icke olägligt. Jag väntar med otålighet att få höra, hvad ni har att säga mig. Sedan har jag måhända också ett ord att säga er. 
<sec/>
– Rakt på saken således – he? Det är icke lönt att tala om min längtan efter att se Ers Excellens. 
<sec/>
– Nej, grefve Rantzau; det är bättre att vi hålla oss till sanningen. 
<sec/>
– Det är också någon sanning däri! Ers Excellens dömer mig måhända efter hörsagor om mitt förflutna – he? Men jag är ett ögonblickets barn – och hvad jag på sista tiden fått bevittna, har verkligen djupt upprört mig. He! Förr, när jag var extravagant, var hela världen så förståndig. Nu när åldern har stadgat mitt blod och reglerat mitt uppförande, tycks hela världen ha blifvit tokig. – Också förr har det ofta gjort mig ondt, att våra vägar varit så vidt skilda; men nu skulle jag anse det för en stor lycka att tillsammans med Ers Excellens få arbeta för ett älskadt fäderneslands framtida väl. 
<sec/>
– Jag tackar – Bernstorff bugar sig reserveradt – men jag hoppas, att ni icke besvärat er hit endast för att säga mig detta. Jag tviflar på resultatet af ett sådant samarbete! 
<sec/>
– Och hvarför? Skulle det verkligen ligga någonting orimligt i tanken på en allians mellan en Rantzau och en Bernstorff – i afsikt att med förenade krafter motarbeta den liga, som huserar här på slottet? 
<sec/>
Det leker ett fint leende omkring Berndorffs lilla kvinnliga mun, då han svarar: 
<sec/>
– Jag har hittills trott, att den ligan utgjordes af edra vänner, grefve Rantzau, hvilkas ansträngningar ni har att tacka för den väntade utnämningen till andre man i generalitetet. 
<sec/>
– Vänner? He! – Rantzau ser sig oroligt omkring i rummet. – Det är ett starkt uttryck, men låt gå. För mig står i hvarje fall fosterlandets väl öfver alla privata förbindelser! 
<sec/>
Bernstorffs klara och öppna blick snuddar med oförtäckt moralisk missaktning öfver denne genomskinligt fiffige floskelhjälte, som tydligtvis kommit för att i god tid höra sig för, huruvida det skulle löna sig att förråda sina vänner. På en slik affär vill Bernstorff under inga omständigheter inlåta sig; men han får lust att försöka binda förrädaren med hans egna floskler. 
<sec/>
– Det är högst aktningsvärda principer, grefve Rantzau, och det finns just nu ett utmärkt tillfälle att handla i öfverensstämmelse med dem. Då ni förra gången hedrade mig med ert besök, läste jag för er utkastet till en skrifvelse, som jag senare sände kungen, och däri jag påpekat olämpligheten, faran af, att ni just nu framträder i det offentliga. Jag smickrar mig med, att mina skriftliga och muntliga påminnelser i denna sak gjort något intryck på H. M:t konungen, ehuru högstdensamme ansett sig bunden af sitt löfte till er och era förespråkare. Nu hemställer jag till er själf, om ni vill göra ert fosterland den tjänsten, att under ännu ett och ett halft år hålla er aflägsnad från hofvet och det offentliga. Så snart storfurst Paul blifvit myndig och undertecknat bytestraktaten, lofvar jag, att till gengäld utverka åt er, grefve Rantzau, en mycket stor belöning och de högsta värdigheter. 
<sec/>
Rantzaus mun har under detta tal så småningom vidgat ut sig till ett bredt hånleende. Han känner sig genomskådad och anser därför nu all hänsyn öfverflödig. Hans hela väsen förändras, den ansträngda vänskapligheten är uppblåst till ett slags ännu mera ansträngd högdragenhet, och han svarar i enlighet därmed: 
<sec/>
– Jag tackar Ers Excellens – men skulle ni själf, om jag uppmanade er därtill, vara hågad att på det sättet tjäna ert fosterland? He? Min mening är nämligen, att denna bytestraktat icke är till fördel för Danmark. För öfrigt har H. M:t konungen uttryckligen önskat, att jag skall taga plats i generalitetet – och för en Rantzau är det en helig plikt att ställa sitt bröst i brèchen, när hans konung behöfver honom. 
<sec/>
– Vi ha tydligen – svarar Bernstorff saktmodigt – en mycket olika uppfattning af begreppet plikt. Min är säkert icke mindre djupt rotad än er – och de kunna aldrig förenas. Det är därför ändamålslöst att fortsätta detta samtal. 
<sec/>
– Som Ers Excellens behagar. – Rantzau gör en vårdslös reverens. – Jag skall hädanefter icke ofta taga Ers Excellens dyrbara tid i anspråk. 
<sec/>
När han försvunnit, knäpper Bernstorff sina händer samman, lyfter sin blick mot höjden och fortsätter sin afbrutna bön för sin kung och sitt land. 
<sec/>
Solen står ännu blossande öfver parkens kronor, och trädgården badar i det brännheta eftermiddagsljuset, men de klippta träden kasta långa, pyramidaliska skuggor öfver gräsmattorna, och buxbomshäckarna tyckas speglade i breda, blå schatteringar på gångarnas hvita sand. 
<sec/>
På terrassen utanför slottet sitter kung Kristian, hopsjunken i en bekväm bergère, och ser själsfrånvarande ut öfver trädgården, där Gourmand ogeneradt trafvar rundt öfver rabatterna, och där damer och kavaljerer, efter slutad omklädning, i väntan på taffeln, sirligt sväfva och trippa mellan boskéerna. Bland damerna är också drottningen, som själfsvåldigt hänger vid Struensees arm, och allt emellanåt böjer sig fram högst obesväradt för att se honom in i ögonen. 
<sec/>
I en berså strax nedanför terrassen har öfverhofmästarinnan slagit sig ned, omgifven af sin svit – den kungliga onådens korade offer, alla medvetna om sitt öde, att döma af deras ansiktens uttryck och af de blickar, hvarmed de följa drottningens ömma intermezzo med Struensee. Af och till får också den kufvade förbittringen luft i en uddhvass replik. 
<sec/>
– Se på det där djuret! – kammarherre Lüttichau slår ut med handen i riktning mot Struensee och Gourmand. – Han dristar sig helt öppet att gå i H. M:t konungens rabatter! 
<sec/>
Brandt, som sofver med öppna ögon i en stol bakom kungens, spetsar öron och böjer sig försiktigt fram för att se, om H. M:t hört repliken. Det glittrar till i monarkens ögon, och ett småleende breder ljus öfver hans drag. 
<sec/>
– Ja – svarar grefve Konrad Holck med torr galghumor – den hunden beter sig så ogeneradt, att han verkligen förtjänar titeln konferensråd! 
<sec/>
Nu skrattar kungen med full hals, och Brandt instämmer först ofrivilligt, men hejdar sig plötsligt och betraktar fundersamt sina naglar. Det där klang skadegladt! – I dag är kungen icke nådigt sinnad mot sfinxen. Detta kommer sig helt visst af Bernstorffs föreställningar! – 
<sec/>
Stämningen vid taffeln är munter, tonen fri; det talas och skrattas utan hänsyn till etiketten, och ingen tycks bekymra sig om den bleka skuggan af en man, som intager högsätet vid ena kortsidan af det aflånga bordet, med öfverhofmästarinnan till höger. Midt emot kungen tronar drottningen, djupt decolleterad, mellan öfverhofmarskalken och Struensee, som har fru Gæhler till bordsdam. Kammarherre Warnstedt och hoffröken Wedel, kammarherre Brandt och fru Bülow, friherre Bülow och hoffröken Trolle fylla platserna vid den kungliga taffelns långsidor. 
<sec/>
Kung Kristian har god aptit, men äter med nervös brådska; innan den sista af bordsgästerna ännu hunnit få en kycklingsvinge på sin guldtallrik, har monarken redan slutat. Petit Bourgognen gör så småningom sin verkan, kungens ögon glänsa af uppsluppenhet, och de spasmodiska ryckningarna i hans munvinklar tyda på, att hjärnan arbetar. 
<sec/>
I detsamma kommer Gourmand och lägger, tiggande, sin nos på hans knä. 
<sec/>
– Se! – säger Brandt, skrattande, till sin dam. – Se bara på den där gynnarens ögon! Han känner, att just nu serveras favoriträtten, och han gör sig påmint. Han intrigerar som en äkta hofhund! 
<sec/>
Lilla Anne-Sophie skrattar så hjärtligt, att det väcker kungens uppmärksamhet. 
<sec/>
– Hvad var det för en kvickhet, kammarherre Brandt fann på? frågar han. 
<sec/>
Brandt svarar själf: 
<sec/>
– Det var ingen kvickhet, E. M:t. Jag sade, att Gourmand intrigerar som en äkta hofhund. När han vill utverka en gunst af E. M:t, väljer han listigt just det rätta ögonblicket. 
<sec/>
– Ja – säger fru Lühe, menlöst småleende – Och hvad han vill utverka af E. M:t är tydligen en titel! 
<sec/>
– En titel? – skrattar kungen, som erinrar sig Holcks sarkasm före middagen. – Nåja, han saknar säkert icke den nödiga kompetensen. Han är ett kärleksbarn, af halfnobel börd, resultat af en illegitim förbindelse mellan en engelsk furstehund och någon tysk, fyrbent landsvägsstrykare. 
<sec/>
H. M:t tar ett kycklingben från sin tallrik, håller det upp mot hunden och frågar: 
<sec/>
– Kan du skälla? 
<sec/>
Gourmand öppnar sitt stora gap och visar sin röda tunga men tiger. 
<sec/>
– Nå? Kan du skälla? – upprepar kungen otåligt, och tilldelar samtidigt sin favorit en eftertrycklig spark. 
<sec/>
– Vawaw! protesterar hunden, ovan vid detta slags traktering. I detsamma flyger kycklingbenet in i hans gap, och kungen stryker honom förnöjd öfver ryggen. 
<sec/>
– Så där ja! Visst kan du skälla. Och kan du skälla, kan du också bli konferensråd. – Monarken lyfter sitt glas, vänder sig till de närvarande och föreslår i ett väl pointeradt litet tal en skål för konferensrådet Gourmand. 
<sec/>
Allas blickar vändas mot Struensee och drottningen. Hennes majestät är tydligen högst förbittrad, hennes kinder flamma och barmen går i höga, hotande vågor. Hon tycks vilja säga någonting, men förekommes af Struensee, som med ett tvunget småleende vänder sig till henne och yttrar: 
<sec/>
– H. M:t konungen är vid nådigt lynne i dag. Och för att få säga en sarkasm, sparkar H. M:t med nöje sin bäste vän! 
<sec/>
Han talar halfhögt, hans ord höras tydligt af alla de närvarande. Endast till kungens öron tyckas de icke nå. Kungen sitter med ögonen nedslagna och småler, som om han ännu i tankarna njutit sin sista spetsiga replik. 
<sec/>
Solen har för länge sedan försvunnit, och skymningen tätnar öfver jorden, men ingen vind fläktar i natt från hafvet, och hettan är tryckande i Struensees sofgemak. Han öppnar alla fönster och andas djupt. Därute är svalka, och parken liknar en förtrollad skog i månskenet. Han smyger sig ut ur slottet och tager vägen dit. 
<sec/>
Men från ett fönster i andra våningen ha två heta ögon bevakat hans steg, och en hvit huldra följer honom in i den förtrollade skogen. Hennes brådskande små skor komma honom närmare och närmare, och när han vänder sig om för att se, hvem hon är, denna Diana som jagar i månskenet, igenkänner han redan på afstånd Elisabeth Eybens hållning och gång. 
<sec/>
– Ett ord, herr konferensråd! – ropar hon. – Och er arm! Jag dignar af trötthet. 
<sec/>
– Två ord, om ni behagar, min nådiga. Och båda armarna, om ni så befaller. 
<sec/>
– Först ett ord. – Hon har nu hunnit fram och stannat midt emot honom. Är det månskenet, som gör ansiktet så blekt och ger blickarna den djupa glansen? 
<sec/>
– Handen på hjärtat, min kavaljer! Vet ni af, att jag också hör till de preskriberade? 
<sec/>
– Ja, min nådiga – svarar han frankt. – Men för er är preskriptionstiden inskränkt till en månads ferier. När hofvet återvänder till hufvudstaden, tör ni återkallas till tjänstgöring. Var då försiktigare i era uttalanden till drottningen! Det är en väns råd. 
<sec/>
Hon gör en lustig grimace, lyfter sin vida kjortel gratiöst med båda händerna, träder ett steg tillbaka och niger: 
<sec/>
– Jag tackar för rådet. Ni menar förmodligen, att jag för framtiden bör taga mera hänsyn till drottningens känslor? – Men så förändras plötsligt uttrycket i hennes ansikte. – Jag inser icke – fortsätter hon – hvarför jag skulle vara skyldig drottningens känslor mera hänsyn, än hon visar mina? Bed henne lämna mig i fred för sina förtroenden! Hvarför skall hon nödvändigt tala just med mig om en viss kavaljers älskvärdheter? Jag förstår hennes antydningar alltför väl – och de lämna mig – tyvärr – icke likgiltig. Är det icke smaklöst af en, som äger allt hvad jag ägt, att hedra just mig med sina expektorationer! 
<sec/>
Han vet icke hvad han skall svara. I själ och hjärta har han alltid bevarat en skuldmedveten tillgifvenhet för detta instinktsväsen, i hvars bröst de starka drifterna till godt och ondt ligga i evig fejd. Om också hennes känslor under denna sommar nått kokpunkten till följd af luftens hetta, eller tändts på nytt af medvetandet om hans förhållande till drottningen – sann är hon nu som alltid, i godt och ondt. Och innerst inne känner han det, som om hon egentligen hade rätt gentemot drottningen; men han vill icke vidgå det. Därför svarar han undvikande: 
<sec/>
– Jag har alltid trott, att det där, som ni nu syftar på, var för länge sedan både dödt och jordadt. La Tour står ju som minnesmärke på grafven. 
<sec/>
– Ibland har jag själf trott så med – hon småler – men ett tu tre märker jag att det vänder sig i sin graf till trots för tornet! Jag tänker då alltid på katten, som hade sju lif! 
<sec/>
Han förstår, att leendet blott är en nervernas reaktion mot smärtan, som dallrar under de gäckande orden; men han förhärdar sitt hjärta. 
<sec/>
Sådant kallas illusion – säger han sakta. – Det kommer sig ofta af stark hetta – i luften och i blodet. 
<sec/>
Hon rycker till som för ett slag, och hennes ögon gnistra i månskenet; men då hon svarar är rösten så dämpad, som om hennes läppar rört sig med idel artigheter. 
<sec/>
– Alltid densamme! Alltid lika öfverlägsen, otillgänglig och innerst inne kall. 
<sec/>
– Och ni – alltid lika lågmält och behärskad – till och med i er vrede! 
<sec/>
– Jag beundrar ditt hufvud och din hänsynslöshet – fortsätter hon, oberörd af hans inpass. 
<sec/>
– Jag ser dig redan kasta allt undan eller trampa det under fötterna, på vägen uppåt mot maktens tinnar. Du är typen för en man – därför älskar jag dig, fast jag hatar dig! 
<sec/>
Nu är hon redan borta. Men hennes hvita klädning skymtar ännu i dunklet mellan bokstammarna, och en västanfläkt bär hennes afskedshälsning fram. 
<sec/>
– Akta dig för resten för kronhjorten, min vän. Har han fått horn, får han kanske också lust att stångas! 
<chapter/>

<chaptername>XVII.</chaptername>

<chaptername>(Altona den 18 Augusti.)</chaptername>

<sec/>
Under lindarna i Palmaille kommer en ensam kavaljer vandrande med hatten i hand. 
<sec/>
Hettan är kväfvande, stenarna bränna, och luften står stilla mellan husraderna. Icke ett blad rör sig i trädens kronor, och intet lefvande väsen är inom synhåll. Staden ligger domnad i det bländande solljuset; men västerut öfver Elben stiga tunga moln. 
<sec/>
Den ensamme kavaljern stannar framför ett gult envåningshus vid hörnet af en liten smal gränd nedåt Elbegatan, och hans ögon få ett uttryck som om han återsett en gammal vän. – Den där höga stentrappan ledde fordom till hans hem, och med bronsringen i lejongapet klappade vännerna fordom på hans dörr. Nu höras inga glada röster därinifrån; hela huset tycks sofva bakom de gröna fönsterluckorna. 
<sec/>
Han öppnar den lilla grinden nedanför trappan och går in i trädgården. Hvad allt är sig likt! Det där körsbärsträdet har han själf planterat. I syrénbersån brukade han samla sina vänner omkring det runda bordet. Och längst borta i den undangömda vrån, står ännu stenbänken, där han plägade sitta ensam och se ut öfver floden med de glidande, hvita seglen och drömma om framtiden, som då tycktes honom så mörk. 
<sec/>
Djupt under sig ser han nu åter Elben, men i dag är vattnet liflöst och öde. På afstånd mullrar åskan, och små blixtar genomkorsa ideligen de mörka molnen, som nu täcka halfva himlahvalfvet, medan den andra hälften, bakom honom, ännu lyser blå. 
<sec/>
Han känner sig så matt och beklämd som en kvinna, när hon längtar efter att få gråta, och han drager djupt efter andan, men den kväfvande luften skänker ingen vederkvickelse. 
<sec/>
Sent i går afton, då han återvände från Lüneburg, fann han på sin sekretär bland många andra skrifvelser och depescher ett bref från Berger, med underrättelse om, att jungfru Gabel nu befann sig efter omständigheterna väl, och att hon först i januari åter skulle behöfva hans vård, i och för en väntad förlossning. 
<sec/>
Brefvet var knappt. Berger anade kanske, men visste ingenting om jungfru Gabels förhållande till sin beskyddare, och att en af kammarsnärtorna vid hofvet råkade i omständigheter, kunde omöjligt ge en stadsackuchör anledning till känslosamma betraktelser, därtill visste han alltför väl, att olyckan är öfvergående, och att sådant händer oftare, än allmänheten tror. – Annorlunda ter sig allt för honom, som ägt Esters kärlek, och som tändt det nya lifvet inom henne. 
<sec/>
I natt har han icke slutit sina ögon till sömn; och medan han legat vaken, badande i svett, febersjuk af luftens hetta och af sin egen brännande inre ångest, ha alla sommarens minnen spökat för hans inbillning i en sinnesförvirrande häxdans af bleka och blodfulla, allvarliga och grimacerande, hjärtnupna och groteska gyckelbilder, ett oöfverskådligt virrvar af lidelse och leda, koncentreradt inom den korta tidrymden af ett par månader. 
<sec/>
Främst bland alla dansade hon, drottningen, omättlig i sin nöjeslystnad liksom i alla andra yttringar af sitt sinnelif, – en nittonårig glädjeflicka, i hvars sällskap han gett sig ut på äfventyr – gamla kavaljeren! Hej! Ridpiskan smäller mot hingstens lår och i sträckt karrier rider hon uppför trapporna till andra våningen i slottet Plön, svänger några hvarf omkring på det bonade golfvet i riddarsalen och låter till sist sin svarte Sultan långsamt stiga utför stentrapporna till det väntande följet på borggården, där manégens primadonna mottages med underdånigt jubel. Hur hennes ögon stråla och hennes kinder blossa! Just som när hon nyss efter slutadt mål kastade sitt vinglas genom fönstret, eller i går, flämtande, förde den vilda Kehrausen genom alla gemaken på Ascheberg ut genom trädgården, ut i sjön. Öfverallt är hon främst, outtröttlig som en mænad, eggande glädjen till sinnesyra, njutningslystnaden till feber. Hej! Hej! Det knallar i skogen och öfver stock och sten störtar den skrämda dofhjorten fram mot jägarkedjan, och drottningen skjuter; träffadt i bringan, dignar djuret på knä; tårarna rinna från de bruna ögonen ned öfver den ludna nosen – och hon skjuter på nytt. – På en slätt ett stycke från slottet ränna bönder, förklädda till riddare, in på hvarandra med fällda trälansar och rulla sprattlande om i gräset, med knäckta refben. Och drottningen skrattar. – –  Men nu står månen öfver sjön och öfver det blanka vattnet glida vaggande hvita båtar med lyktor och bloss. Vid årorna sitta Rantzaus bönder och lakejer, utspökade till napolitanska fiskargossar, på tofterna hvila ljusa damer och kavaljerer, skrattande och svärmande och lyssnande ibland till drottningen, som sjunger en känslosam barcarolle! Och när hon senare kastar sig i sin älskares armar, stråla hennes ögon, blossa hennes kinder just som när den skrämda hjorten blödde för hennes skott. – –  
<sec/>
Ack! Hon är ännu så ung, och hennes hjärta rymmer otvifvelaktigt en stor passion! Hur tårades icke hennes ögon vid det han gaf henne den ringa gåfvan af ett par strumpeband, som han köpt i Hamburg den dagen, då majestäterna incognito åto middag hos Schimmelmann. Hon kysste dem och bar dem närmast hjärtat hela den följande dagen och vid den officiella couren i Altona dagen efter; men på aftonen, på maskeraden hos Schimmelmann, nyttjade hon dem för första gång. 
<sec/>
Han stirrar och stirrar framför sig med en tung blick. Grå och smutsgula dunster fylla luften öfver Elbe, ovädersskyarna ha stigit öfver zenith och nu slocknar solen. 
<sec/>
Hon är ännu så ung – obehärskad i alla yttringar af sin lidelse; hennes blod har ingen själ – – men hon älskar af hjärtat – – och han är icke den, som skall kasta den första stenen! 
<sec/>
Medan dansen gick som muntrast på Traventhal, på Ascheberg, kommo bref från hennes mor flygande som hvita dufvor, med budskap och inbjudan till Braunschweig, där prinsessan af Wales vistades som gäst. Hej, du ifriga och käcka mænad hvarför rider du icke din mor till mötes? Vägen är icke lång, och genom de cirklade satserna i hennes bref har du säkert hört hennes hjärta slå – ängsligt, som mödrars hjärtan slå, när barnen i oförstånd och ungdomsyra sätta sin framtid på spel. 
<sec/>
Nej! Hon har ingen tid att skänka bort åt sin mor, som hon icke sett på nära fyra år. Lifvet är alltför lustigt på AchebergAscheberg, och solen bränner alltför hett. Lilla Mathilde fruktar väl också sin mors moraliska förebråelser och vill icke skiljas från sin stora leksak, som hon älskar af hjärtat. Som en skolkande skolflicka låter hon anmäla sig opasslig, men på aftonen går dansen vildare än någonsin. 
<sec/>
En bländande blixt lyser upp horisonten och följes omedelbart af en knall så häftig, som om höga berg remnat och stora block, rullande om hvarandra, vräkts ned på jorden. Marken darrar under Struensees fötter, men han sitter kvar, fjättrad af sina egna, spända nerver, hängande med smärta fast vid sina tankar, liksom Absalon vid sitt hår. 
<sec/>
Hon är ännu så ung, men hon älskar af hjärtat. Nya bref komma flygande med nya hälsningar och nya böner, men drottningen vårdar sig icke om dem och skulle icke ha träffat sin mor, om han icke själf uppmanat henne att resa. Då bestämmer hon sig slutligen för en liten utflykt till Lüneburg, men stora dockan får lofva att följa med, och att aldrig lämna lilla Mathilde ensam, framför allt icke med hennes mor. 
<sec/>
Hvilken ovärdig komedi hela detta möte och hvilken ovärdig roll han själf, framför allt, åtagit sig att spela! Som en skugga har han stått emellan drottningen och hennes mor, hindrande alla utbrott af hjärtlighet och förtrolighet. Och hvilka lumpna förevändningar och hvilka lögner! Den outtröttliga glädjeflickan var så trött efter resan, att hon icke kunde tala förtroligt till sin mor; men med sin älskare stämde hon möte om natten. Och dagen efter steg hon sent upp, och förmiddagens timmar släpade sig som sniglar framåt. Och alltjämt stod han själf mellan en mor och hennes hjärtebarn, som befallt honom stanna. Han såg den gamla prinsessans upprörda ansikte, hörde kyliga, konventionella repliker växlas, kände med sina egna nerver moderns djupa smärta och dotterns kalla likgiltighet – och blygdes öfver henne och sig själf. Han tänkte på sin egen mor. Dagar och år ha gått sedan han såg henne, men hur långt lifvet än fört honom bort från föräldrahemmet, aldrig skulle han kunna behandla henne som en främmande människa. Aldrig skulle han kunna se henne, utan att öppna sin famn för den gamla, kyssa hennes vissnande kinder och stryka med sin hand smekande öfver hennes panna. 
<sec/>
Vid detta möte mellan en mor och hennes barn växlades icke ett hjärtligt eller förtroligt ord och icke en smekning. Och när vagnarna framåt eftermiddagen kört fram, och Mathilde, alltjämt i den främmandes närvaro, bjöd farväl, var moderns ansikte så blekt och förgrämdt, så fullt af ångest och onda aningar, att han själf, gripen af en isande beklämning, glömde sitt löfte och smög sig bort. De få ord, prinsessan af Wales yttrade, då hon blef ensam med sin dotter, hade Mathilde efteråt med ett likgiltigt småleende upprepat. Sedan dess ringde de honom ständigt i öronen som ett rop af förtviflan, en vanmaktens sista bön: 
<sec/>
– Hvad du än tager dig till, rör icke vid Bernstorff! Minns hur högt din far värderade och älskade honom. 
<sec/>
Blixtarna ljunga öfver Elben, och knallarna följa tätt på hvarandra. Ovädret kommer närmare, stora regndroppar falla på den hvita sanden framför hans fötter. Han rör sig icke. 
<sec/>
Hon är ung, och hon älskar af hjärtat! Hon är en kvinna, gripen af en stor passion; är därför hård och känslolös för allt, som fordom haft del i hennes hjärta. Sådan är kärleken! 
<sec/>
En nobel passion! Blinda drifter som rasa! Dans af nakna nymfer och satyrer i skogen omkring ett flammande bål, Hej, hej! Låt instinkterna blossa! På elden med allt, som icke skänker njutning eller nöje för stunden! Bränn alla fördomar, all hänsyn, alla skrupler och strö askan för vinden. – – Hon älskar ... det vill säga, att en man blifvit hennes sinnens rodocka! Och i sin rasande själfviskhet skulle hon hellre klösa ut ögonen på sin egen mor, än tillåta att ett hår kröktes på hans hufvud. Må poeterna sjunga kärlekens lof och framställa Cupido i rosenrödt med en falsk gloria – krass är den mångbesjungna passionen, och Eros heter alla nymfers och fauners gud! 
<sec/>
Nu faller regnet i strömmar rundt omkring honom, rinner från brättena af hans mjuka filthatt ned öfver rygg och bröst; silkesstrumporna klibba genomvåta vid hans vador, och spetsmanschetterna sitta klistrade omkring hans handlofvar, men han blottar sitt hufvud, sluter ögonen och håller sin hjässa fram mot skuren. 
<sec/>
Och det är som branden inom honom långsamt släcktes; som om svala, mjuka kvinnohänder strukit öfver hans panna och hans kinder. Och ett litet blekt ansikte glider in i hans drömmar, och två mörka ögon se på honom under halfslutna ögonlock med en blick, lysande af den känsla, som han hädade nyss. 
<sec/>
Det är den unga Esther Gabel, det kyska barnet, som han själf fört in i lustgården, och som ur hans händer mottagit kunskapens frukt på godt och ondt. 
<sec/>
I oskuld och smärtfylld lycksalighet hängaf hon sig åt hans smekningar. För henne var han icke endast mannen, den tillfällige, den förstkommande, som tändt hennes sinnens begär – för henne var känslan religon, och för henne var han personligen den enda mannen i världen. Och af alla de kvinnor, han känt, har ingen i hela sitt intima lif varit ömtåligare, skyggare än hon – den sextonåriga kammarjungfrun – – och ingen mera ofin, obehärskad och oblyg än den unga drottningen. – Men af dessa två är det också kammarjungfrun, som är hans hjärta kär, fast han icke haft kraft att lösslita sig från den ovärdiga förbindelsen till kurtisanen, i hvars sällskap han, för att glömma, hängifvit sig åt ruset, orgien, debauchen. 
<sec/>
Att glömma! Det tyckes så lätt och är dock så svårt ibland. Det hjälper icke att resa, ty öfverallt skiner solen, sjunga fåglarna, dofta blommorna, och ditt hjärta kan du icke läsa in i sekretärens lönlåda innan du far bort. Och ett rus kan icke förlängas i oändlighet. All öfverlastning har en fadd eftersmak, och öfverflödande njutning väcker till slut leda. 
<sec/>
Hela denna sommar har han lefvat i en upphetsad atmosfär af tillfredsställd lidelse, fåfänga, ärelystnad; men ibland när han varit ensam, har det händt, som nu, att det med ens blifvit underbart svalt och stilla och högtidligt inom honom. Och hans längtan har flugit som en hvit dufva till det kyska barnet, som var hans hjärtas älskade och och som, efter hvad han nu fått veta, skulle bli hans barns mor. Hos henne har han i tankarna, då som nu, njutit vederkvickelsens hvila och hvilans salighet, ty det är salighet i alt känna sitt hjärta slå med lugna, trygga slag, i att få vara sig själf – utan att hetsas af en omättlig kvinnas åtrå! 
<sec/>
Åskvädersbyn har dragit öfver mot öster, molnen ha skingrats öfver floden, det regnar icke längre, solen bryter fram. Han sätter hatten på hufvudet och reser sig för att gå. Hans kläder klibba vid kroppen, skorna skvätta, och han är våt från hjässan till fotabjället; men hans hållning är spänstigare än nyss, beklämningen har vikit, sedan åskan urladdade sig, och han njuter af att känna sig sval. 
<sec/>
I det han öppnar den lilla grinden för att gå, befinner han sig plötsligt ansikte mot ansikte med en ungdomlig, fetlagd matrona på trettiotalet. Han träder bugande till sidan och hälsar höfviskt; hon räcker honom med värdighet och mild förebråelse sin hand. 
<sec/>
– Känner du igen mig, Jan Friede? 
<sec/>
Han studsar först och småler sedan. Visst känner han de blå ögonen och trubbnäsan i detta runda ansikte. Det är Ottilie Burmester, den koketta lilla borgaremadamen, som en gång vann hans hjärta, och som vägrade mottaga hans hand. 
<sec/>
Där står hon framför honom och niger och niger, ty hon vet alltför väl, att han nu är en mäktig herre; men hon koketterar icke, hon är sorgsen och resignerad och har blott en liten önskan: att få anförtro honom sitt lifs historia. 
<sec/>
Och han sätter sig i bersån midt emot henne, på andra sidan om det runda bordet, och lyssnar. 
<sec/>
– Ser du, Jan Friede – säger hon vemodigt – Jag har aldrig kunnat komma öfver detta, att jag svek dig – den gången, du ville gifta dig med mig och jag vägrade. Sedan dess hörde jag ju ständigt talas om, hur du kom dig upp i grädden – och det grämde mig, så jag kunde gå åt, att jag, genom min egen dumhet gått miste om all lifvets lycka. För ser du – det var ändå amour, amour pure, som jag hyste för dig, fast jag icke visste af det själf, ty hvem kan skilja på godt och ondt här i lifvet. Men med min glädje var det slut – och när jag hörde, att gården var till salu, bestämde jag mig för att köpa den för att sedan kunna sitta här hela mitt återstående lif och tänka på dig och på den lycka jag haft i min hand. – – För några dar sedan såg jag dig åka genom gatorna i samma vagn som drottningen – och förstod att allt hopp var ute – –  
<sec/>
Så talar hon länge. Hon vet att allt är slut och hyser inga illusioner. Men hennes hjärta blir mer och mer fullt af gamla minnen och innan han går, skänker hon den forna vännen sitt fulla förtroende och begär hans råd. 
<sec/>
– Ser du – – fastän min lycka är för alltid begrafven – – blir det tungt i längden att lefva sitt lif i ensamheten. Och nu är här en bryggare, som begär min hand – – ja – tilllägger hon rodnande, då hon ser hans småleende – tro icke att det – i det här fallet – varit på samma sätt som med dig! Ack nej! Han är i allo en respektabel person och – – hur tycker du, jag skall göra, Jan Friede? 
<sec/>
– Du skall gifta dig, Ottilie – råder han med återhållen munterhet – två gånger skall man icke säga nej till lyckan. 
<sec/>
– Nej, nej ! – säger hon, djupt begrundande. – Du har nog rätt. Han är för resten alltigenom solid. – Ja, tack då för rådet! Och lycka till själf. 
<sec/>
Han går småleende sin väg och tänker på en natt för snart åtta år sedan, då han kände det, som vore lifvet icke värdt att lefva, om han icke kunde få fläta en myrtenkrans i Ottilies hår. – När ytterligare åtta år ha gått, skall hans ungdomsälskade ha välsignat jorden med sju bryggareungar, och drottningen måhända ha funnit lyckan i armarna på en yngre och starkare kavaljer. – Själf skall han då kanske ligga krossad under spillrorna af den byggnad, han ville uppföra – och en kvinna, en enda af de många, han skänkt ett stycke af sig själf, skall knäböja vid grafven och lära sitt barn bedja för hans själ. 
<chapter/>

<chaptername>XVIII.</chaptername>

<chaptername>(Köbenhavn 5 September.)</chaptername>

<sec/>
Arrr! Hundsfott och ärkebängel! Tänker du skära halsen af din herre och välgörare? 
<sec/>
Detlev Reventlow slungar en mördande blick mot silfverspegeln på sitt toalettbord och afrättar in effigie sin kammartjänare, som står bakom hans stol och nyss handskats så ovarsamt med rakknifven, att grefvens blåa blod sipprar fram i en röd droppe på hakan. 
<sec/>
– Jag ber om förlåtelse, Ers Excellens! – svarar tjänaren, ödmjukt bugande, men med ett illfundigt leende. – Jag kom att darra på hand. Jag tyckte mig höra den nådiga fru grefvinnan i kabinettet! 
<sec/>
Medlet är probat. Af gammal inpiskad vana kufvar husbonden sin vrede och tiger vid blotta föreställningen om gemålens närhet. Men det ansikte, som skymtar fram i spegeln, är skräckinjagande att skåda: högrödt och uppsväldt, med två djupa snedveck mellan ögonbrynen och två djupa krumfåror från näsvingarna nedåt den breda munnen, hvars läppar likna två sammanpressade pösmunkar öfver en energiskt hopknådad haka med en väldig hakpåse. Peruken har ännu icke kommit på sin plats, och gråa hårtestar bilda en stripig gloria omkring det till hälften kala hufvudet. 
<sec/>
Omöjligt kan den lilla åderlåtningen ha framkallat det ursinne, som lyser ur denna fysionomi! Bister är grefven alltid att skåda, men någonting alldeles särskildt måste det vara, som i dag kommit hans blod att koka! 
<sec/>
Hela sommaren medan han vistades på sina gods i Holstein, har det varit illa beställdt med hans lynne. Ofta utfor han i vreda ord mot det all sedlighet och anständighet sårande lif, som lefdes på Traventhal, dit han själf aldrig blef inbjuden. Nyheten om Holcks afskedande berörde honom högst pinsamt; han vardt så blek och så matt i knävecken, som om bannstrålen drabbat honom själf. Han visste väl, att Struensee genom sitt skandalösa förhållande till drottningen, förvärfvat sig något inflytande, men hade icke trott, att den gemene äfventyraren i sitt ömkliga storhetsvansinne skulle våga förgripa sig på en dansk grefve! 
<sec/>
Och aldrig har han drömt om, att en ofrälse medikaster i sin hårresande egenmäktighet och fräckhet skulle våga upptaga en strid mot själfva geheimekonseljen. Men vid alla afgrundens makter – ingenting mindre än just detta tycks han åsyfta! Och grefvens rödsprängda ögon rulla hotfullt vid tanken på de s. k. kabinettsorder, som han denna morgon fått sig tillsända. Hvad vill detta säga? Kungliga befallningar, som aldrig föredragits i geheimekonseljen, och om hvilkas innehåll han, Detlev Reventlow, ingenting anat förr än nu? Och hvilka förordningar! Om sparsammare utdelande af titlar och nådevedermälen! Om införande af tryckfrihet! Och om tillsättande af en kommission i anledning af den olyckliga expeditionen till Algier. Allt detta förefaller honom i hög grad gåtfullt och olycksbådande, men han är samtidigt alldeles handfallen. Hans raseri är alltid blindt, bryter ut i våldsamheter, aldrig i väl öfvervägda handlingar. Fullt medveten om denna sin svaghet, känner han behof att sluta sig till någon, som är klokare än han själf; och på sista tiden har han slutit sig till Bernstorff så förtroendefullt, som en stor, stark hund i farans stund söker skydd bakom sin herre. 
<sec/>
Också lyder han blott sin första impuls, då han, efter slutad toalett, sätter sig i sin vagn och åker direkt till utrikeskabinettet. Flåsande störtar han uppför trapporna, och då han ändtligen står inför kabinettsministern, är han så andfådd af kropps- och sinnesrörelse, att han knappt kan få fram ett begripligt ljud. 
<sec/>
– Hvad – hvad – hvad i Guds namn – betyder detta? – stammar han. 
<sec/>
– Hvilket? – Bernstorff mottager sin bistra kollega med en lugn värdighet, som icke förfelar att göra intryck. Detlev Reventlow känner sig tryggare i skygd af kabinettsministerns öfverlägsenhet. Det är icke möjligt, att en äfventyrare, vore han än tio gånger drottningens galan, skulle drista sig att på allvar upptaga kampen mot en man, som icke ens den gamle grefve Danneskjold- Samsöe med hela sin dryga pondus förmått fälla! 
<sec/>
– De här kabinettsorderna! – svarar Reventlow, som plötsligt återfår både tanke- och tal.&#x00AD; förmåga. – Så vidt jag kan fatta, innebära de ingenting mindre än en spark mot geheimekon.&#x00AD; seljen? Ämnar H. M:t verkligen taga sig friheten att regera på egen hand? 
<sec/>
– Det ser icke bättre ut! svarar Bernstorff, mildt småleende. 
<sec/>
– Nej, nej! Och resultatet är verkligen öfverraskande! Till en början slår H. M:t sig själf bokstafligen på örat genom den där förordningen om sparsamhet med titlar och slikt. Ty ingen af Danmarks kungar har slösat värre med nådevedermälen än kung Kristian VII. Nå väl bekomme! För mig må H. M:t gärna slå sig på örat, eftersom ingen annan numera kan strafflöst begå majestätsförbrytelsen. Men att kabinettsorder utfärdas utan geheimekonseljens hörande – anser Ers Excellens verkligen, att vi böra finna oss i det? 
<sec/>
– Jag tror – nickar Bernstorff med en betänksam blick – att vi för framtiden få finna oss i mera än så. Formen är visserligen ovanlig – men strider dock icke mot författningen. 
<sec/>
– Än häfd och bruk då! Och detta tyska språk, som förråder äfventyraren lika tydligt som de ludna händerna förrådde Esau! Skola vi tåla att barberaren kindpustar oss? Och hvad är meningen med det hela? 
<sec/>
– Om jag inte misstar mig, är det hela ett program, delvis mycket skickligt formuleradt. Detta om tryckfriheten är t. ex. väl ägnadt att tillvinna sin upphofsman stor popularitet både inom och – hvad nästan är viktigare – utom landet. Och detta om tillsättande af en undersökningskommission – –  
<sec/>
– Ja, det låter misstänkt! – infaller Reventlow hetsigt. – Det kan väl icke vara fråga om repressalier? 
<sec/>
– Min käre vän – säger Bernstorff lugnande – i så fall gäller det åtminstone icke omedelbart ert skinn. De nye rådgifvarne ha länge sökt komma mig in på lifvet – och slumpen lät dem finna ett vapen. Också detta är mycket skickligt valdt. Expeditionen mot Algier var en dumhet. Den mynnade ut i ett eklatant fiasko, som kostade landet mer än två millioner. Och det värsta af allt är att vi gjort oss löjliga. När Kaas bombarderade dejens hufvudstad, ramponerades ingenting annat än hans egna galioter. Skotten nådde aldrig fram. Och på stranden stodo infödingarna och skrattade, och små barn med stora puffertar knallade löst på den danska flottan för att håna oss. Detta är värre än ett nederlag! Eskadern var lättsinnigt sammansatt och lättsinnigt utrustad. I detta har man funnit förevändningen, som man länge sökt, och på den kommer jag att falla med allt sken af berättigande, ty ingen lär väl fästa någon uppmärksamhet vid den lilla omständigheten, att jag i statsrådet röstade mot bombardementet. – 
<sec/>
– Men – men – ämnar Ers Excellens icke försvara sig? – Nu är det åter slut med Reventlows tanke- och talförmåga. Han stirrar blott med ögonen stela af häpnad på sitt vacklande stöd. – I detsamma öppnas dörren till gemaket häftigt, och, blek af vrede, med ögonen lysande som två tända kol, stormar den ryske ambassadören in, hälsar utan ceremonier, kastar sin hatt på golfvet och brister ut: 
<sec/>
– Hvad är det nu, som håller på att ske bakom våra ryggar? Detta kommer Rysslands tzarinna aldrig i evighet att tåla. Han hånar och trotsar oss öppet, denne monsieur, som jag en gång rådde Ers Excellens att skaffa sig från halsen! Ers Excellens var då förskräckligt hjärtnupen. Syndaren hade intet ondt gjort! Och skada Ers Excellens kunde han ju aldrig! Hvad behagas? Sedan dess har han hunnit med att sätta horn på sin konung och herre och att helt vackert draga oss alla vid näsan! Men nu är det slut med Rysslands tålamod! Och nu skall barberaren bort! 
<sec/>
– Ja – instämmer Reventlow, i hög grad tilltalad af tanken på en slik kraftyttring – hvarför icke helt enkelt göra kort process och kasta barberaren ut ur landet? 
<sec/>
Men Bernstorff skakar sitt hufvud med en min så djupt bekymrad, att Reventlow åter känner sina lifsandar domna. 
<sec/>
– Det är försent! Nu skulle en sådan åtgärd endast påskynda katastrofen, som vi alla vilja afvärja. Hvad mig beträffar, har jag länge märkt, hur man genom små nålstyng och förnärmelser söker drifva mig bort från den post, Försynen anförtrott mig. Likväl har jag efter moget öfvervägande bestämt mig för att icke begära mitt entledigande. Möjligtvis kan jag ännu uträtta någonting för min konung och mitt fosterland. I alla händelser är jag fullt förberedd på, att man inom kort skall lyckas aflägsna mig – –  
<sec/>
Den ryske ambassadören reser sig häftigt, knyter sina händer och skakar dem framför sig i luften. Hans ögon stirra som en vettvillings, hans ansikte är blåblekt af raseri, och från läpparna flyger fradga, när han upplåter sin mun: 
<sec/>
– Nej, vid S:t Georg – vrålar han hest – detta skall aldrig ske! Jag skall veta förhindra det! Jag skall redan i dag uppvakta kungen – och jag skall säga honom – – jag skall säga H. M:t, att jag i enlighet med mina instruktioner – ögonblickligen lämnar hofvet, om minsta förändring sker i regeringens nuvarande sammansättning – –  
<sec/>
– Utmärkt! Utmärkt! – Reventlow klamrar sig entusiastiskt till detta nya förslag, bakom hvilket han tror sig skymta en sista utväg till räddning. – Efter den hotelsen skall kungen aldrig våga – Men skall det ske, måste det ske i dag – redan i morgon flyttar hofvet till Hirschholm och där kommer H. M:t otvifvelaktigt att få strängare bevakning! Kanske gör ni mig den äran att taga min vagn, käre general? 
<sec/>
– Jag tackar! Om ni förunnar mig nöjet af ert sällskap, min käre vän! 
<sec/>
Det grefliga reventlowska ekipaget rullar ut genom Vesterport och öfver bron, viker in i alléen och flyger fram under de redan rostgula almkronorna med en fart, som kommer luften att fläkta svalkande genom de två hetsiga kavaljerernas peruker. Också afkyles mycket snart den enes fräsande företagsamhetslust. Detlev Reventlow börjar tänka på den risk, han personligen löper, genom att visa sig offentligen i den ryske ambassadörens sällskap, just när denne far till Danmarks konung för att så godt som hota med krig! I stället för den utväg till räddning, som grefven nyss trott sig skymta, framställer sig plötsligt husfruns olycksbådande ansikte för hans öfverretade inbillning, och Detlev gripes af en nervös beklämning, då han tänker på, att han måste bekänna, huru han blifvit offer för en oförsiktighet, som Margarethe på sitt rättframma språk helt säkert kommer att kalla dumhet. Ty huru mycket ärofullare skulle det icke ha varit att falla i sällskap med Bernstorff, än att helt snöpligen falla ensam! 
<sec/>
Detlev Reventlow ryckes med våld ur dessa betraktelser vid det vagnen plötsligt stannar, och han drager en suck af lättnad då han erfar anledningen. Borta i alléen kommer den kungliga kavalkaden galopperande, på väg till skjutbanan, där båda majestäterna lofvat deltaga i dagens skjutning efter papegojan. 
<sec/>
De båda korpulenta storkaxarne krafla sig skyndsamt ur vagnen och hälsa med blottade hufvuden majestäterna, som passera. Främst rider drottningen i gula skinnbyxor och höga stöflar; till höger om henne kungen, med uttryckslösa sömngångareögon, som ingenting tyckas se af hvad som tilldrager sig rundt omkring honom; men till vänster om Hennes Majestät sitter – o, hån mot all etikett! – sicisbéen dryg och fet i sadeln! – Bland sviten lysa, utom de uppvaktande hofmännen, generalerna GaehlerGæhler och Rantzau. Den senare ser ut som försökte han hålla god min i elakt spel. 
<sec/>
Reventlow och Filosofow stiga åter upp i vagnen, som sedan på vederbörligt afstånd följer efter kavalkaden. 
<sec/>
Utanför den kgl. skjutbanan fladdra vimplar och flaggor; festklädda skyttar trängas omkring två äreportar af blommor och grönt, en för kungen och en för drottningen. Majestäterna stiga af sina hästar och den afgående fågelkungen bugar och krumbuktar. Det är generalfiskal Wivet. 
<sec/>
Öfver kungens äreport står i gyllene skrift: Här, hos oss, gläder du dig att kallas fader 
<sec/>
Och öfver drottningens: 
<sec/>
Städse minnas skall din ära och ditt namn! 
<chapter/>

<chaptername>XIX.</chaptername>

<chaptername>(Hirschholm 15 September.)</chaptername>

<sec/>
Några mil norr om Köbenhavn och mindre än en mil från kusten, dit det nordliga Sjællands stora bokskogar ännu sträcka sig, ligger ett träsk med två små holmar; på den större står det praktfulla Hirschholm. En smal bank med en allé af almar leder till hufvudportalen, öfver hvilken ett torn pekar uppåt med en trubbig spira, buren af fyra lejon och krönt af en gyllene krona. Slottet är i öfrigt endast två våningar högt – entresolen inrymmer sofrum och gästrum – men det gör ett mäktigt intryck med sitt höga tak, flerestädes brutet af framspringande gaflar, och sina två massiva paviljonger, som flankera det å ömse håll och tyckas hvila så tungt på den sanka grunden, att den tryckes ända ned i vattenbrynet. 
<sec/>
Innantill är detta slott monteradt med en prunkande och kylig lyx, i hvilken den gudsnådeliga drottning Sofie-Magdalenes härlighetslystna fantasi funnit ett jordiskt uttryck för sin himmelsträngtan. Genom trappor och korridorer, från gemak till gemak blänker det af marmor och ebenholtz, af ädla stenar och ädla metaller och ädla träslag, af skimrande kristall i speglar och kronor, af konstrikt inlagda möbler, dekorerade väggar och målade tak. I det stora audiensrummet, som är all praktens medelpunkt, plaskar ett springvatten i en skulpterad marmorfontän, och på väggarna där rundt omkring hänga i gyllene ramar porträtten af det Oldenburgska husets manliga och kvinnliga högheter, alla med omisskänneligt släkttycke: stora kroknäsor och tjocka läppar, som aldrig tala om köttets försakelse men ofta om öfvermättnadens slapphet och leda. Också vittna de yngre generationernas ansikten tydligare och tydligare om fädernas missgärningar, medan drottningarnas glasartadt högdragna blickar ha ett uttryck som ville de erinra alla efterkommande om plikten att bevara rasen ren. 
<sec/>
Kung Kristian VII, som denna morgon stigit upp vid högst onådigt lynne, sitter vid fönstret i sitt kabinett och ser gäspande ut öfver trädgården och parken. Från slottsholmen med dess cirklade rabatter och slingrande gångar leda hvita bryggor med förgyllda ornament öfver till den mindre holmen med det snirklade lusthuset, och till stränderna rundtom träsket, där den franska trädgårdsmästarekonsten skapat en sirlig idyll af den enformiga naturen. Mellan trädens linierade kronor och boskéernas klippta löfverk, som redan börjat gulna, posera dryader och oreader af marmor, skymtar det fram små grottor af fantastiskt arrangerade kalkstensblock, rinner en liten bäck genom ett berglandskap i miniatyr, där den brusar och skummar vildt i konstfullt anordnade katarakter. Och från det högsta fjällets topp, ofvanför grandungen, femtio fot öfver hafvet, skådar det norska lusthuset ut öfver sjön, där simmande hvita kiosker drifva om på vattnet. 
<sec/>
Men i detta smånätta panorama hänger himmeln grå öfver trädtopparna. Det är höst i luften; det fattas sol. Och monarken med det tunna blodet, som är högst ömtåligt för vädrets skiftningar, huttrar högljudt i sin bekväma stol. 
<sec/>
Bakom honom står en lycklig man, som nått målet för sina äregirigaste drömmar om ett lysande lif. Också känner han djupt sin egen betydelse som direktör för H. M:ts spektakler och som konungens ständige sällskapare. Han vet att han på båda dessa platser har en mission, och något tvifvel på sin förmåga att fylla den, hyser han alldeles icke. Redan har han gjort det gamla skådespelshuset till föremål för en grundlig reparation, och allvarligt beslutit sig för att, med hjälp af öfverkapellmästaren Sarti, höja den dramatiska konsten i enlighet med sina egna, högtrafvande konstnärliga idealer. – Och i förmågan att med glänsande kvickhet underhålla konungen, vet han sig oöfverträfflig. Men nu lägger han plötsligt märke till, att H. M:t i nåder behagar gäspa! – Hvad skall han taga sig till för att muntra den krönte kretinen? 
<sec/>
Enevold Brandts blickar irra sökande omkring i rummet och slå slutligen ned på ett exemplar af Flensborgs Danske Merkur. Däri finns ett underdånigt rimmadt referat af kungens och drottningens besök på skjutbanan. Säkert skall detta kittla H. M:ts höga fåfänga! 
<sec/>
Brandt griper det lilla häftet och vänder bladen demonstrativt för att väcka monarkens uppmärksamhet; det lyckas icke. På sin försiktigt framkastade fråga, om H. M:t önskar, att han föreläser, får han intet svar. Icke dess mindre börjar han deklamera, först sakteligen, sedan allt mera högljudt, och med stark markering af textens löjliga passager, men ingenting vittnar om, att monarken hör på. Nå, i grund och botten betyder det också ingenting om kungen behagar höra eller icke höra. För Brandt är det ett utsökt nöje att lyssna till sin egen röst, och han njuter i fulla drag af sin egen spirituella pointering. Helt upptagen af sin själftillfredsställelse, glömmer han allt omkring sig, iakttager ingenting vidare utan framhärdar i sin deklamation: 
<sec/>
 Vår Caroline själf till häst sig dit begaf och både stånd och kön där nådigt lade af. 
<sec/>
Nu ser han händelsevis upp, möter den ondsinta blick hvarmed kungen betraktar honom, och stammar: 
<sec/>
– Förlåt, E. M:t – men – där står – en stjärna vid ordet kön – och tidningen anmärker ganska snusförnuftigt: I anseende till dräkten! 
<sec/>
Roligheten gick mål förbi! Kungens uppsyn blir endast grymmare, och plötsligt far han upp, sträcker ut sina armar, som om han förberedde sig på ett nappatag, och far lös på sin kammarherre: 
<sec/>
– Jag vill slåss med er, kujon! Försvara er! 
<sec/>
Enevold Brandt tumlar förskräckt tillbaka, men samlar strax hela sin naturliga värdighet i ett försonligt småleende och protesterar mildt: 
<sec/>
– E. M:t! 
<sec/>
Emellertid parerar han med sin arm det slag, kungen med knuten hand måttat mot hans ansikte, och retirerar sedan bakåt steg för steg, alltjämt förföljd af majestätet, hvars raseri ständigt tycks växa. Till sist snafvar Brandt, och monarken står just i begrepp att kasta sig öfver sitt offer, då dörren öppnas och Struensee, oanmäld, träder in i kabinettet. 
<sec/>
Konungens hela hållning förändras plötsligt, hans min blir spak, han famlar efter sin förlorade värdighet, griper efter ryggstödet på en förgylld stol, intager en majestätisk attityd och mumlar: 
<sec/>
– Är det ni, mitt kära konferensråd? 
<sec/>
Men han ser icke på den han talar till. 
<sec/>
– E. M:t har befallt mig hit – svarar Struensee, vördnadsfullt bugande, som om han ingenting märkt. 
<sec/>
– Det är bra! Jag minns! Hvad är det fråga om? 
<sec/>
– Jag har, enligt allerhögsta order, gjort ett utkast till den skrifvelse, E. M:t vill tillställa grefve Bernstorff. Jag underställer det härmed E. M:ts höga pröfning, för att få utrönt, om jag i alla delar uttryckt E. M:ts vilja. 
<sec/>
Han räcker fram ett pappersark, som kungen strax börjar läsa. En stor spyfluga kretsar surrande omkring i luften och sätter sig till ro på Brandts krithvita peruk, men han lyfter icke en hand för att jaga henne bort. Struensees blickar följa monarkens minspel, som uttrycker en växande förnimmelse af maktfullkomlighet och skadeglädje. 
<sec/>
– Det är bra! – nickar han, lifvad af ondsint verksamhetsifver – detta är just min vilja – och jag skall strax – –  
<sec/>
Envåldshärskaren vänder sig brådskande på klacken, sätter sig stolt vid den guldsmidda sekretären och regerar kopierande. Medan pennan i nervös hast frasar fram öfver papperet, känner kung pyssling sig stor, stark och förfärlig. Förstörelsebegäret, som nyss slog ut i handgripligheter, rasar nu lika våldsamt i gåspennans vilda piruetter, och hans hjärta vidgar sig njutningsfullt vid föreställningen om den ofärd, han vållar andra, och den omväxling han bereder sig själf. – – Den oundvikliga gamla peruken, för hvilken han ända från barndomsåren känt så stor respekt – Bernstorff, som hittills ansetts för oumbärlig – den kloke, mäktige ministern reduceras nu till intet genom ett penndrag, försvinner i onådens mörker utan återvändo – –  
<sec/>
Den lilla, genomskinliga kungshanden darrar af otålighet att komma ondt åstad; och några minuter senare rider en kurir till hufvudstaden med H. M:ts egenhändiga skrifvelse i sin brefväska. 
<sec/>
Det börjar skymma. I drottningens salong är eld på härden; där framför sitter hennes majestät med kronprinsen i sitt sköte. På sista tiden har hon försummat sin son; men hon älskar barnet högre än någonsin och vill icke förlora dess kärlek. Den lille jollrar och skrattar gladt, och moderns ögon stråla af lycka. Hon håller hans små, tunna armar i sina händer och gungar honom på sitt knä: Rida, rida ranka, mamma är ändå bäst! 
<sec/>
Tjänstgörande kammarjunkaren anmäler konferensrådet Struensee, och kronprinsens ansikte får strax ett ängsligt uttryck. Detta, vet han, betyder, att han skall skickas bort. Hästen har redan upphört att springa, snart kommer sköterskan – och där är nu redan den stränge kavaljeren, som alltid ser på små barn så att de bli rädda. – – Den lille börjar skrika och bäres ut, hofdamerna draga sig tillbaka. 
<sec/>
Drottningen vänder sig i stolen och räcker Struensee sin hand: – Välkommen, min älskade! 
<sec/>
Han böjer sig vårdslöst och för handen till sina läppar, synbarligen icke vid bästa lynne. Drottningen betraktar honom oroligt. 
<sec/>
– Barnet är bortklemadt! – säger han sträft. – Alltid skriker den ungen! Det är hög tid, att andra principer börja tillämpas vid hans uppfostran. 
<sec/>
– Gör som du finner för godt, min vän – svarar hon blidt. – Du förstår detta bäst – och jag lägger allt i dina händer. 
<sec/>
Ogeneradt, som vore han hemma hos sig själf, skjuter han en stol fram till elden och sätter sig tigande vid hennes sida. Utanför fönstren hviner vinden höstlikt, och regn smattrar mot rutorna. Hennes hjärta blir mer och mer beklämdt. Sekunderna rinna bort till ingen världens glädje, den tid, som borde ägnas åt lyckan, slösas bort i misstämning och kärlekslös tystnad. När han kommer i hennes närhet, borde han alltid vara glad! 
<sec/>
– Din min är så mörk. Är björnen icke lycklig? frågar hon sakta. 
<sec/>
– Jag tänker på Bernstorff! 
<sec/>
– Bernstorff har nu fått sin konungs handbref. Snart skall han vara borta, och ingen skall sakna honom! 
<sec/>
– Tvärtom! Och hvem skall ersätta honom? Han hade sina fel, han som vi andre. En smula slösaktigt har han handskats med statsmedlen, han såg icke alltid klart, och något fåfäng var han väl också; men stora tjänster har han gjort sitt land, och det finns icke en fläck af egennytta på hans karakter. I stället för att, som Moltke, begagna sig af sin höga ställning till att samla rikedom, har Bernstorff uppoffrat allt hvad han ägt! Han är en storsint man, och min drottnings höge fader räknade honom bland sina vänner – –  
<sec/>
– Ja, jag vet – det ristas ett hårdt veck mellan drottningens ögonbryn – men min välfärd och lycka ägnade han aldrig en tanke – och han företog sig till sist att moralisera min egen björn! Jag är glad att slippa se honom. Hans hela väsen var mig emot! 
<sec/>
– Jag kommer visst att sakna honom, jag! 
<sec/>
– Du? frågar hon, småleende. – Skulle min björn till äfventyrs älska dygden mera än jag? 
<sec/>
– Det är otryggt att veta Bernstorff borta! Jag börjar känna, hur bördan obönhörligt lägges på mina skuldror, och vet icke om jag är stark nog att bära den! 
<sec/>
– Jo, du är stark! – säger hon med svärmisk beundran i röst och blick. – Du är den starkaste man, jag känner. Hvad du icke förmår, förmår ingen annan. Kyss mig! 
<sec/>
Han böjer sitt knä, slår armarna omkring hennes lif och räcker henne sina läppar. Så reser han sig upp med en förnimmelse af olust vid detta smekande på befallning. 
<sec/>
– Du har alltid brådtom att komma bort! säger hon, mildt förebrående. 
<sec/>
– Jag har hufvudet fullt af tankar! – Kärlek är dagdrifvares sysselsättning! 
<sec/>
– O, så dumt! – Hon skrattar till nervöst. – Är det icke snarare kärlek, som eggar män till handlingar och stordåd? 
<sec/>
– Ibland! Det är alltså på tiden, att också jag uträttar någonting! 
<sec/>
– Du! Du gör ju ingenting annat än arbetar! Ditt lif är idel verksamhetsfeber! Jag är svartsjuk på allt detta, som drager dig bort från mig. 
<sec/>
Hon sträcker sig lättjefullt i stolen och följer honom med ögonen, medan han går af och an på golfvet och talar: 
<sec/>
– Jag ville göra en gärning, värd att minnas! Har Bernstorff fallit, måste det visas, att detta icke skett förgäfves! Jag har börjat med att skänka landet ljus! 
<sec/>
Hennes ögon glänsa af beundran, ömhet och otålighet. Hon längtar efter att känna hans starka armar omkring sitt lif och möta hans blickar tindrande af begär. 
<sec/>
– Ljus? Hvad vill det säga? 
<sec/>
– Jag menar, att konungen gifvit pressen fri. Det betyder att millioner tankar snart skola flyga lysande öfver landet – och göra folket delaktigt af kulturens välsignelse! Det betyder att människorna skola bli klokare och bättre, sedan kunskap och odling så småningom trängt ner också till de bundna jordträlarna, som för närvarande mera likna husdjur, tjudrade vid torfvan, än människor! Då skola sekelgamla orättvisor försvinna som frostdimmorna, när kärret dikas – och kanske skall det komma en tid, då alla berättelser om fattigdom och elände te sig som sagor på historiens blad! – Jag har skänkt folket lungor att andas med, jag har gett röst åt de stumme, luft åt kritiken, som är maktens nödvändiga korrektiv och framåtgåendets driffjäderl Det vill säga så mycket som, att kungen måhända inom kort skall regera öfver ett fritt och lyckligt folk! 
<sec/>
Hon sitter stilla och ser på honom. 
<sec/>
– Tala vidare! Du är så vacker! Du skall bli vårt lands välgörare! 
<sec/>
Hennes blinda beundran smeker hans fåfänga och löser hans sinnes inbundenhet. Aldrig flyga hans tankar högre än när de eggas af hennes svärmiska dyrkan, och aldrig känner han starkare sin egen betydenhet. 
<sec/>
– Ja – säger han – jag skall göra vårt folk lyckligt! Det blir ett tungt verk, ty hårda tider stunda. Redan rasar hungersnöden öfver världen. I Ostindien ha millioner människor dött af svält, i Böhmen uppehålla jordträlarna lifvet med gräs och tistlar, som de oskäliga djuren, och mångenstädes i Europa blandar folket bark i brödet. Också i Danmark tyder allt på, att nöd står för dörren. Nöd lindras icke endast af bröd; också genom att afskaffa missbruk, införa ordning i administrationen, stifta förnuftiga lagar. – – Mitt hufvud är fullt af planer till förbättringar, som jag vill genomdrifva! I detta land är själfva grunden rutten; allt behöfver göras om! Jag skall rifva och jag skall bygga! – – För min egen person begär jag ingenting, och om jag också icke kan utföra allt hvad jag har drömt – skall jag dock alltid visa vägen, peka mot framtiden ut öfver det närvarande! 
<sec/>
Han stannar framför henne. Blodet har stigit honom åt hufvudet, medan han talat, och hans ögon glänsa. Hennes hjärta bäfvar af lycka, hon reser sig upp och lägger armarna omkring hans hals! 
<sec/>
– Hvad du är klok – säger hon med skälfvande röst – och hvad du är stark! Ingen är som du! Gå aldrig ifrån mig, jag kan icke lefva utan dig. Hvar kvinna behöfver ett stöd i lifvet – och en drottning är bara en kvinna. Du är min make inför Gud – älskar du mig? 
<sec/>
Hon ser på honom med stora, blå ögon, som hungra efter kärlek; men hans blick är vänd mot framtiden, och han märker icke, att hon tigger. Han kysser henne kyligt på pannan och svarar otåligt: 
<sec/>
– Ja, ja. Visst älskar jag dig, min drottning! 
<chapter/>

<chaptername>XX.</chaptername>

<chaptername>(Köbenhavn den 24 September.)</chaptername>

<sec/>
Det regnar, det plaskar mot tak och stenläggning, det porlar och rinner genom rännor och rännstenar. Gatorna äro öde, husen ligga så tysta, som funnes icke en lefvande själ bakom de stängda fönsterluckorna, och icke en mänsklig varelse är att se på Kongens Nye Torv, förutom bronskungen på den knäande hästen, som tycks söka lä under de gulnade lindarna i alléen rundtom torget. Reverberlyktorna kämpa en hopplös kamp mot det tätnande mörkret. 
<sec/>
Men i det Thottska palatset på hörnet af Norgesgade lyser det ännu ur fönstren till grefvens enskilda kabinett. Därinne äro väggarna täckta med pergamentbundna folianter, och midt på golfvet står ett aflångt bord, omgifvet af karmstolar med höga ryggar. De tända vaxljusen i silfverkandelabrarna kasta sitt sken öfver fyra allvarliga, slätrakade ansikten. 
<sec/>
Geheimekonseljens återstående medlemmar ha sammankommit för att öfverlägga med anledning af ett kungligt reskript, som under dagens lopp cirkulerat dem emellan. Ordförande är den lärde grefve Otto Thott, hvars något urmodiga peruk omsluter ett blekt ansikte med närsynta ögon och öppen min. Han är nestorn bland de församlade rådsherrarne, ehuru han förefaller yngre än sin sidoman till höger, en gubbe med vissnade kinder och infallen mun och beslöjad blick. Detta är den fordom så mäktige kung Moltke, som under salig kung Fredriks sista lefnadsår regerade nästan enväldigt öfver Danmark. Midt emot grefve Adam Gottlob Moltke exponerar grefve Detlev Reventlow sin breda bringa och sitt bistra fysionomi. Vid hans sida sitter en smidig och elegant hofman med klipska, spejande ögon och ett kvickt småleende; det är friherre Chr. Fr. Rosenkrantz. 
<sec/>
Ehuru sammankomsten i allo har en privat karakter, präglas den till en början af en viss högtidlighet, och alla lyssna uppmärksamt till grefve Thott, som, stammande, med låg röst öppnar förhandlingarna. 
<sec/>
– Märkliga tilldragelser ha timat, sedan vi sist sammanträdde och en plats i vår krets är tom. Jag skall icke här ens försöka ge uttryck åt vår, åt hela landets, saknad öfver den oersättliga förlust, som drabbat oss genom kabinettsministerns afgång. Det vore att åter uppväcka smärtan – infandum renovare dolorem. Vi ha icke samlats för att gråta utan för att öfverlägga om, huru vi böra tolka innehållet i detta märkliga kungl. reskript, som vi alla nyss tagit del af – –  
<sec/>
– Innehållet är sannerligen klart nog! – infaller Reventlow, hvars kokande förbittring måste slå ut i högröstadt tal och drastiska ord. – Detta reskript är så godt som ett respass till oss alla! En kunglig spark till konseljen, ingenting mindre. Eller hur? 
<sec/>
Hans vredgade blickar flyga om i församlingen och slå slutligen ned på grefve Moltke, som däraf finner sig direkt uppfordrad att yttra sig. 
<sec/>
– Icke alldeles – väl? – säger han betänksamt. – H. M:t infordrar ju endast vårt yttrande. Vi skola säga vår mening om, huru en geheimekonselj i en monarkisk stat bör vara inrättad. 
<sec/>
– Men däraf följer obestridligen – invänder friherre Rosenkrantz – att konseljen sådan den är icke motsvarar H. M:ts önskningar och till yttermera visso preciserar H. M:t sin uppfattning, säger oss, hvad konseljen borde vara, för att aftvinga oss erkännandet: att sådan är den icke! 
<sec/>
– Alldeles! – instämmer Reventlow. – Här står ju tydligt mellan raderna, att vi böra hålla oss på mattan, att geheimestatskonseljen är en osund utväxt på envåldsmakten och att den endast tolereras, emedan man väntar, att den skall försvinna af sig själf. Reskriptet innehåller enligt mitt förmenande en direkt uppmaning till själfmord! Och till på köpet måste vi först själfve tvinna det rep, hvari vi enligt allerhögsta befallning böra hänga oss! 
<sec/>
– Ni menar instruktionen, som H. M:t befaller oss att göra utkast till? frågar Moltke. 
<sec/>
– Ja, naturligtvis! Men hellre än att degradera oss själfva, böra vi strax inlämna våra afskedsansökningar. Detta är åtminstone min oförgripliga mening. 
<sec/>
– Quidquid agis, prudenter agas, et respice finem! – säger Thott fundersamt. 
<sec/>
– Hvad betyder det? frågar Moltke villrådigt. 
<sec/>
– Hvad än du gör, handla klokt och tänk på följderna! 
<sec/>
Rosenkrantz trummar med sina hvita fingrar på bordets blankpolerade skifva: 
<sec/>
– Jag kan instämma med er båda – säger han småleende. – Allt hvad Reventlow har sagt, är sant, men med anslutning till Thotts klassiska citat, anser jag slutsatsen förhastad. Jag tror det vara vår plikt att stanna kvar tillsvidare. 
<sec/>
– Hvad skall det tjäna till? utbrister Reventlow. – Taga vi icke själfve afsked, dröjer det icke länge innan afskedet kommer till oss på samma sätt som till Bernstorff och Danneskjold, med den blacka hästen. – Detta synes mig vida snöpligare! 
<sec/>
– Mig också! – Rosenkrantz rycker på axlarna. – Men jag röstar för, att vi löpa risken. Våga vinna! Under den närmaste framtiden få vi synbarligen ingenting att göra – alla ärenden, både utrikes- och inrikes-, komma troligen att gå direkt till kungs från departementen och kollegierna – och om vi sitta stilla, tysta som råttor, kan det ju hända, att man glömmer oss! 
<sec/>
– Jag förstår sannerligen icke, hvad vi kunna vinna därmed! 
<sec/>
– Tid! Om grunden, på hvilken en ställning hvilar är svag, är morgondagen alltid osäker. Kanske dröjer det icke så länge, innan de herrar, som nu regera, få en förnimmelse af alltings föränderlighet. Jag tror, vi äro skyldige vår konung och vårt fosterland att tillsvidare stanna kvar på våra poster. 
<sec/>
– Varium et mutabile semper – hm! – Thott afbryter försiktigt citatet. – Men ack, min käre vän, jag fruktar, att den förändringen låter vänta på sig! 
<sec/>
– Kanske månader, kanske år – nickar Rosenkrantz – men blotta tanken på, att möjligheter finns, bjuder oss att stanna kvar. Jag är, på min ära, helt nyfiken! Jag undrar hur vinden kommer att blåsa österifrån! 
<sec/>
– Det blir storm! profeterar Reventlow. 
<sec/>
– Gud gifve, att den stormen rensade luften! tänker Thott högt, i det han knäpper sina händer samman. 
<sec/>
– Ja, Gud gifve! instämmer Reventlow med fräsande öfvertygelse. – Jag vet, att general Filosofow afsändt en kurir till sin regering. Riddar Mikael är utom sig af raseri, och i sin relation af de senaste händelserna har han visserligen icke stuckit under stol med sanningen. 
<sec/>
– Visserligen icke – upprepar Moltke. – Men konferensrådet Struensee har också afsändt en kurir till hofvet i Petersburg med ett enskildt bref från kungen till kejsarinnan. 
<sec/>
– Och det brefvet – infaller Rosenkrantz – är för mig ett vida intressantare faktum, än den ryske ambassadörens relation. General Filosofow tör vara beryktad också i sitt eget hemland för att spotta folk i ansiktet, när han blir vred! Ett slikt argumentum ad hominem må vara träffande, men verkar aldrig öfvertygande. Konferensrådet Struensee, som redan en gång förut gjorts till föremål för ärkebängelns expektoration, har försiktigtvis tilltäppt källan genom tillkännagifvandet, att de utländska ministrarne tills vidare böra hänvända sig skriftligen till konungen! Nej, af den ryska diplomatien väntar jag mig ingenting; men jag motser med stor spänning resultatet af kungens egenhändiga skrifvelse. 
<sec/>
– Det här förstår jag icke! – brummar Reventlow, sårad af sin kollegas öfverlägsna ton. – Ni vet ingenting om innehållet i H. M:ts skrifvelse och än mindre tör ni veta om, hvad kejsarinnans svar kommer att innehålla. 
<sec/>
– Allt detta är också likgiltigt – genmäler Rosenkrantz småleende. – Hufvudsaken är att kungens skrifvelse afsändts. Af detta väntar jag mig ingenting mindre, än en sprängning af själfva ligan, som nu huserar med makten. 
<sec/>
Reventlow lyfter förtviflad sin hand och kliar sig under peruken. 
<sec/>
– Det går rundt i min skalle, när jag söker utspekulera era spetsfundigheter! Hvad är meningen, käre vän? Fram med lösningen på gåtan! 
<sec/>
– Lösningen är mer än enkel. Jag utgår ifrån, att Rantzau ingenting vet om kungens bref – och att dess afsändande icke i längden kan hemlighållas för grefven. Och jag föreställer mig, hur dödligt han måste känna sig sårad i sin yfverborna stolthet, då han erfar, att detta skett bakom hans rygg! 
<sec/>
– Kanske misstager ni er, käre vän – anmärker Thott – kanske har han själf insett nödvändigheten af att taga skeden i vackra hand och försöka med goda ord bevara den diplomatiska förbindelsen till Ryssland? 
<sec/>
Men Rosenkrantz skakar sitt hufvud sakta och småler sitt öfverlägsna småleende: 
<sec/>
– Ett sådant antagande strider mot all sannolikhet. Först och främst vet jag, att Rantzau nästan dagligen sitter hos den svenske ministern och deklamerar om sina planer. Som chef för utrikeskabinettet ämnar han bilda en koalition mellan Danmark och Sverige! Som generalissimus för de förenade arméerna skall han från Finland gå rakt på Petersburg och jaga kejsarinnan från tronen. Yttermera tänker han eröfra den storfurstliga delen af Holstein med vapen i hand, i stället för att fortsätta med underhandlingarna om bytestraktaten. – – Nå, ni veta alla, att denne kavaljer är rik på idéer och stor i orden! Utan tvifvel ha alla dessa vidtflygande planer från början ingått i den traventhalska ligans program, lika visst som det är, att Rantzau verkligen varit designerad till utrikesminister. Men många tecken tyda på, att Struensee, sedan han fått makten i sina händer, också börjat känna ansvaret, och så småningom tagit sitt förnuft tillfånga. Det är icke längre tal om krig med Ryssland. Nej, nu räcker man höfligt fram handen, söker förmodligen rättfärdiga den lilla förändring som vidtagits i statsrådets sammansättning och hoppas, att det, som skett, icke skall störa det goda förhållandet mellan de två regeringarna! Och under tiden får Rantzau vänta förgäfves på sin utnämning till utrikesminister! 
<sec/>
– Allt detta låter obestridligen högst sannolikt – säger Reventlow i amper ton och med frän uppsyn, ty han känner sig tryckt af den siste talarens andliga nedlåtenhet. – Men jag förstår ännu icke, käre vän. Ni har icke, så vidt jag kan finna, förebringat något skäl, hvarför vi skulle försaka tillfredsställelsen att själfva taga afsked, och i stället vänta, tills vi bli jagade bort som hundar! 
<sec/>
– Jag hoppas – genmäler Rosenkrantz med retsamt lugn – att detta inom kort skall stå fullkomligt klart också för er, min käre vän. Det är nämligen icke så alldeles visst, att vi någonsin hinna bli bortjagade, om vi helt lugnt sitta kvar. Ligan, som nu har makten, kan inom kort vara sprängd. Det finns en mängd inre kriterier på, att den icke tör fortbestå. Den inrymmer alltför olikartade element! Där är först och främst Struensee: en djärf roturier, tack vare en lycklig slump, ett kvinnohjärtas nyck, försatt i en ställning, som han i längden omöjligt kan häfda. Denne monsieur har goda idéer och mycken naturlig begåfning, men saknar smidighet, människokännedom, kombinationsförmåga, historisk blick, universel bildning och kunskap. Utan dessa egenskaper kan en statsman icke trotsa all tradition och inlåta sig i ett vidtutsväfvande omstörtningsarbete, utan att snart falla offer för sin egen kortsynthet. Jag tror denne medikus vara besjälad af de bästa föresatser att bota statskroppens skröpligheter. Han skall måhända skrifva hundratals utmärkta recept; men hvern skall expediera dem? Det finns intet apotek, där slika läkemedel sammansättas; och vill han själf söka preparera dem, skall han snart digna under arbetets tyngd. Och han skall, i längden, icke kunna hålla sina händer rena. Guld klibbar lätt vid fingrarna. Till trots för sina redliga afsikter, har han lycksökarens fåfänga, hänsynslöshet och högmod. Dessa egenskaper måste rätt snart bringa honom i konflikt med hans omgifning. Jag talar nu icke om henne, hvars namn aldrig borde nämnas i detta sammanhang. Men denne Brandt, kungens påtvungne favorit, som redan på alla sätt börjar blanda sig i hofvets angelägenheter, är full af ömtålig själfkärlek och fåfänga. Hur länge kan det väl dröja, innan dessa två råka i konflikt? Och så denne Rantzau, med sin kokande ärelystnad och sin andryga stolthet. Andre man i generalitetet! En Rantzau! Och alltjämt utan minsta inflytande på regeringshandlingarna – underordnad sin egen förre skyddsling och läkare. Han finner sig aldrig tillrätta däri. Redan börjar han smäda sina bundsförvanter, snart skall han börja intrigera. Och alla, som fått skråmor under det brådstörtade reformarbetet, skola sluta sig till honom – och Struensee skall icke ha en enda vän vid sin sida. 
<sec/>
Rosenkrantz tystnar. Moltke och Reventlow sitta försjunkna i tankar. Regnet smattrar mot rutorna, vaxljusens lågor flämta, som om en ängel passerat genom gemaket. Och Thott citerar med lågmäld stämma: – Donec eris felix, multos numerabis amicos. Tempora si fuerint nubila, solus eris. 
<sec/>
När de fyra rådsherrarne en timme senare skiljas, är det beslutadt, att de tills vidare stanna kvar på sina poster, afvaktande hvad den närmaste framtiden skall bära i sitt sköte. 
<chapter/>

<chaptername>XXI.</chaptername>

<chaptername>(Ur ett bref från kammarherre Ehrensvärd till en vän i Stockholm.)</chaptername>

<sec/>
Kjöbenhavn d. 6 Dec. 1770. 
<sec/>
  
<sec/>
 
<sec/>
Men som sagdt, jag har lofvat att någon gång sända dig ett grönt oliveblad med underrättelser om, hvar och hur vi befinna oss, och en ärlig kavaljer håller sina löften. Vårt besök i vår kunglige svågers hufvudstad skulle också på heder kunna gifva stoff till många roande skildringar, om tiden blott räckte till, och den gåsfjäder, som bestås en kgl. kammarherre, vore något spetsigare formerad. Törhända är den trubbiga spetsen blott en försiktighetsåtgärd af vår minister, den förträfflige Sprengtporten, som dymedelst vill tvinga mig att göra en dygd af nödvändigheten och undfly frestelser. Fortsättningen af detta bref kommer att visa, i hvad mån han lyckats. Till en början må det vara sagdt, att ett hof sådant som detta, icke existerar inom den civiliserade världens gränser. Dagligen tacka vi Gud och prisa Sprengtportens takt, att något besök af Sveriges kronprins och hans höge broder aldrig officielt anmälts hos den kunglige svågern, och att våra prinsar utan större olägenhet af den fatala släktskapen, kunnat taga in i palatset på Amalienborg, öfver hvilket vår egen kära flagga vajar. Härifrån kunna vi med mildhet blicka ned på hofvets kuriösa lefverne, och hertigen af Gotland och hertigen af Öland finna sig på alla sätt långt bättre till rätta, när de inbjudas till konungen och drottningen af Danmark, än hvad kronprins Gustaf och prins Fredrik Adolf troligen förmått affektera. – I öfrigt visar hvarken vår svåger Kristian VII, lilleputternas konung, eller vår svägerska drottning Karoline Matilde, som är alla borgarmadamers skyddspatronessa, minsta lust att för vår skull göra afbrott i sina kära lefnadsvanor. Vi inbjudas visserligen till hofvet vid alla officiella tillfällen och tillåtas i nåder att också om hvardagarna intaga våra måltider vid majestäternas taffel eller »i rosen», hvilket betyder vid hofmarskalkstaffeln. (Skillnaden mellan dessa båda utfodringsställen är i öfrigt chimärisk, måhända är dock societeten i rosen något mindre borgerlig!) Men att tala ett enda ord enskildt med kungen eller drottningen, har icke varit oss tillåtet. I den förres närhet håller sig ständigt en liten koppärrig kammarherre, som är en mästare i konsten att säga sottiser med suffisans, medan däremot Hennes Majestät alltid häller sig själf i närheten af en för detta medikus med en stor näsa, hvilken (jag menar naturligtvis näsans ägare) behandlar oss alla med beskyddande nedlåtenhet, som om han på allvar inbillade sig vara värd, därför att han i sitt förhållande till drottningen lär representera kungen. (O Sprengtportens fjäder, vore du mindre trubbig, skulle detta törhända ha fått ett mera elegant uttryck!) 
<sec/>
Men återvändom till utgångspunkten! Dagen efter den, då vi landat här, åkte vi i sjuglasglänsande ekipager upp till det kgl. slottet, där de regerande majestäterna gåfvo cour. Slottet heter Kristiansborg, men kung Kristian residerar trots vinterslasket å Fredriksberg utanför staden. Högtiden till ära presenterade sig både kungen och drottningen i ett slags jaktuniform af grått tyg, som såg ut att vara af inhemsk fabrikation. Kung Kristian bar icke ens sin serafimerstjärna, hvilket föranledde kronprins Gustaf att sedermera aflägga sin elefant. Mötet mellan svågrarna präglades, sanningen att säga, af en oskrymtad och osökt likgiltighet, som tycktes förefalla dem båda högst comme-il-faut. Kronprins Gustaf har ju hittills icke visat sig mycket empressé gent emot sin prinsessa, och då detta sakförhållande synes vara väl kändt härnere, fanns intet skäl att skrufva upp släktkärleken, i synnerhet som de repliker, svågrarna hade att växla, voro nästan på förhand föreskrifna af ceremonielet; och detsamma kan sägas om mötet mellan de svenska prinsarne och drottningen, som icke föreföll à son aise. Däremot lär allt ha gått vida hjärtligare till vid audiensen hos den stelryggiga änkedrottningen, Juliane Marie och hennes krokryggige son arfprins Fredrik. 
<sec/>
Samma dag på e. m. infann sig på Amalienborg den lille koppärrige kammarherren, presenterades af Sprengtporten som direktör för konungens spektakler och förunnades äran att bli mottagen, hvarvid han anmodade hertigen af Gotland att allernådigst bestämma repertoiren både för den italienska operan och den danska skådeplatsen. Artigheten afböjdes med tacksamhet, men logen som samtidigt ställdes till vårt förfogande, mottogo vi, och hade därifrån nöjet se de nyss nämnda två skuggorna i den kungliga logen, intagande rätt nonchalanta attityder bakom de regerande majestäternas fåtöljer. Det gafs en piece, som kallades »Den politiske ljusstöparen», om jag minns rätt, af en dansk friherre Holberg (icke att förväxla med den franske Holbach). I salongen – – nej, det är tacksammare att försöka en skildring af galataffeln där alla förnämligare herrar och damer lyste med sin frånvaro, medan däremot några af stadens små borgarmadamer voro som barn i huset. I högsätet satt vår kunglige svåger, som utan intresse för annat än sin mat och sitt vin, åt och drack med en ociviliserad glupskhet, och midt emot den lille storätaren tronade drottningen, hvars ögon ständigt voro riktade mot den man, som tycktes vara allas vår värd och beskyddare. Exläkaren lade ogeneradt armbågarna på bordet, talade högt, med myndig stämma, och vägde ingalunda sina ord. – Jag behöfver icke säga, att våra svenska prinsar sågo tämligen malplacerade ut i denna societet. Tillåt mig, för kuriositetens skull, att presentera dig för några af de närvarande damerna. Se här först en imponerende företeelse: Madame Fabritius, en af drottningens intimaste väninnor, hustru till en rik handlande, själf af gammal, holländsk krämarsläkt och af födseln bärande det klapp-klingande namnet Debora Kloppenburg. (Tänk att vara född Kloppenburg! För min del ville jag nästan hellre heta Klopstock!) Hon är öfversållad af juveler och befinner sig i blomman af sin medelålder, men ser ut som om hon kunnat vara mamma åtminstone till kungen. Hennes svägerska, som tydligtvis också hör till den intimare hofkretsen, är något mindre yppig men bär till gengäld titeln friherrinna. Friherrinnan Iselin (järnkramhandlare heter på danska isenkræmmer). Hennes make har nämligen efter en lycklig kampanj under Mercurii banér, eröfrat sig guldsporrar och friherrekrona. Jag förmodar att unga danska adelsmän, som tack vare spel och dobbel befinna sig i tillfälliga ekonomiska förlägenheter, lätt kunna få låna pengar af denne friherre. Fruarna bruka sina ögon tämligen ogeneradt och när de tala, tänker man strax på en prinsessa – nämligen den där, som aldrig kunde öppna munnen utan att en groda hoppade ut. – Madame Fabritius tycktes ha föresatt sig att göra någon svensk eröfring och försökte sig på ingen mindre än hertigen af Gotland, som hon hugnade med många ömma blickar, allt medan hon i djupt melankolisk och hjärtnupen ton beklagade, att H. K. H. icke gjort visit, hvarför hon icke denna gång kunde få det nöjet att se honom under sitt tak. Prins Gustafs min är vid detta tillfälle obetalelig. 
<sec/>
I öfrigt ha vi färdats rätt mycket omkring i Danmarks hufvudstad, besökt allt hvad man måste besöka (utom madame Fabritius), lagt sista hand vid salig kung Fredrik V:s ryttarstaty (hvilket gick så till, att Scheffer och Sprengtporten fingo hjälpa gamle grefve Moltke och den franske gesandten, markis Blosset, att tilltäppa hålet i hästens bakdel, hvarvid Scheffer lär ha visat sådan skicklighet, att han blef utnämnd till hedersmedlem af konstakademien!), varit på middagar hos statsministrarne, nämligen hos ofvan nämnde grefve Moltke, far till hela det yngre dussinet, hos en grefve Reventlow (som i allt yttre tillhör familjen Ochsenstirn) och hos en monsieur med namnet Skymmelmann, som lär ha varit oxfösare i Neder-Sachsen, men nu äger guld och gröna skogar, har geheimerådstitel (hvilket här anses högst gentilt), friherrlig krona och en hustru, som är den friherrligaste munkbromadam jag någonsin drömt om. 
<sec/>
Angående ställningar och förhållanden i detta land måste jag uttrycka mig med mycken korthet, ty våra koffertar äro packade och om en timme äro vi på väg till Korsör. Vare det nog sagdt, att vi tyckas ha kommit tämligen olägligt, midt i något slags inrikespolitisk stortvätt eller storstädning. Någon utrikesminister äger Danmark för tillfället icke, och det tycks som skulle kronprins Gustaf ha rätt, då han på tal om de öfriga ministrarne, yttrade, att kungen af Danmark låtit dem stanna kvar uteslutande i afsikt att låta dem tillhandahålla oss några mål mat, hvadan de troligen afskedas så fort vi vändt ryggarna till. Politiskt factotum är tydligtvis den ofvannämnde exläkaren Struensee, som innästlat sig mycket djupt i drottningens gunst och, mirabile dictu, också i kungens. Om denne kung är fullt klok, vet jag på min ära icke, men ingenting tyder just på att så skulle vara förhållandet. Du bör häraf draga den slutsatsen, att envåldsmakten befinner sig i de bästa händer och under sådana omständigheter tör det vara en lycka (ehuru icke för landet!) att statsrådet blifvit försatt ur funktion. – Hur länge detta regemente kan hålla sig, vet icke ens den allsmäktige, ty den allsmäktige i Danmark är för närvarande monsieur Struensee; men det talas om ett mycket spändt förhållande till det ryska hofvet. Skulle det komma till allvarligare förvecklingar, lär monsieur Struensee, i samråd med en likasinnad vän, ha bestämt sig för att hellre sälja allt det kungliga bordsilfret (N. B. till underhåll af arméerna!) än låta sig förödmjuka. Den krigiske vännen, en grefve Rantzau, har dessutom högtidligen förbundit sig, att i spetsen för en svensk och en dansk armé jaga kejsarinnan Katarina från Petersburg. Således ha vi svenskar alla skäl att önska det nuvarande regementets fortbestånd, i synnerhet som monsieur Struensees orubbligaste princip är, att Danmark icke bör blanda sig i främmande staters affärer och alldeles icke utgifva stora summor årligen till underhåll af de svenske nattmössorna. Förhållandet mellan änkedrottningen och de regerande majestäterna förefaller spändt, ty änkedrottning Juliane Marie är en dam af stränga moraliska grundsatser och för någonting sådant lär den regerande drottningen icke med fog kunna beskyllas. Emellertid hör änkedrottningen synbarligen icke till de mera dådkraftiga naturerna, såvida hon icke har en utomordentlig själfbehärskningsförmåga – och i så fall vill jag icke vara i monsieur Struensees kläder, när det en gång besannas, att i det lugnaste vatten kunna stora, fula fiskar lefva och hafva sin varelse. Redan nu märker man granneligen, att här finns mycken jäsning i sinnena, framför allt bland högadeln och rikets f. d. herrar. Alla afvakta också med spänning, hvad som härnäst skall ske, ty ingen tror att monsieur Struensee nu ämnar stanna på den väg, han slagit in, och för hvart steg han tager vidare, blir faran för honom själf större. Redan nu huserar han som om han vore envåldshärskare både öfver det kgl. huset och öfver landet – och tillämpar sina principer lika hårdhändt, vare sig det gäller rikets inre förvaltning eller den danska kronprinsens uppfostran. I båda fallen använder han en rent barbarisk kallvattenskur. Den lille kronprinsen får gå barbent och frysa och svälta. H. K. H. har också redan frostknölar på fötterna. Huruvida detsamma redan är förhållandet med statskroppen, vill jag tillsvidare låta vara osagdt. Framtiden kommer antingen att rättfärdiga denna medicus eller att flå honom lefvande. – –  
<chapter/>

<chaptername>XXII.</chaptername>

<chaptername>(Köbenhavn 29 Jan. 1771.)</chaptername>

<sec/>
Det dundrar och dånar från kastellet så att fönsterrutorna skallra i Nyboder, och frostvinden från öster drifver krutröken genom Norgesgade ända fram till Kongens Nye Torv. Kölden är bitande, men på alla gator och torg vimlar det af människor, och utanför portarna till det kungl. rågmagasinet på Kristianshavn väntar en väldig skara af välfödda småkrämare och madamer, som gärna vilja göra sig till godo innehållet af den nådiga kungörelsen, att kronans råg, till lindring af hungersnöden, skall utlämnas åt behöfvande för tre riksdaler tunnan. Rundt omkring stirrar den bleka, svältande fattigdomen girigt på silfverslantarna, och från blåfrusna läppar flyga onda och bittra ord. 
<sec/>
Men på gator och torg blir det lifligare och lifligare. Från alla stadens kanter dragas de mörka människoströmmarna magnetiskt mot en gemensam medelpunkt, slottsholmen, där den kungliga gifmildheten, i anledning af konungens födelsedag, håller gästabud för folket. 
<sec/>
Den kungliga gifmildheten är en kvinna af sten med yppiga former, sittande i en fyrkantig nisch midt i en väldig fontän af grön marmor på en sockel af röda kvaderstenar. Hon håller ett par kransar i ena handen och ett ymnighetshorn i den andra. Rundt omkring henne plaskar och skvätter det; ideligen rinner den kungliga frikostighetens kalla och klara vatten, men hennes min är oberörd som de två egyptiska bronslejonens, där de med öppna gap frusta öfver bassinen. De veta alla, att bassinen aldrig kan fyllas och att det mänskliga eländet är utan botten. 
<sec/>
Å ömse sidor om den stora fontänen äro två mindre brunnar af röd marmor med reliefer af brons, masker och drufvor, från hvilka vinet strömmar, rödt från den ena och hvitt från den andra. I ridbanans midt står ett stort bord med en helstekt oxe, och andra långa bord med stekta får och svin, gäss och kapuner, allsköns mat och dryck, smör och bröd och brännvin och öl. 
<sec/>
Här rundt omkring vimlar det af småborgare med hustrur och döttrar, armbågande sig fram mellan gesäller och soldater, som knuffas, och lärpojkar, som sätta krokben för hvarandra. Tusentals käkar äro i rörelse, tuggande, talande och skrattande. Stor är också trängseln omkring de glädjens brunnar, från hvilka vin strömmar, och än värre blir det när den kungliga kammarfuriren låter ett regn af guld och silfver falla. Män och kvinnor kasta sig framstupa, rulla om hvarandra i vildt tumult, söka, rasande, rafsa åt sig de nypräglade mynten, till hvilka alla ha lika rätt och som därför endast tillfälligtvis tillhöra den raske uppsnapparen, om han icke också kan försvara sin äganderätt med sina klor. Så alstrar den kungliga gifmildheten ett allas krig mot alla och de flesta af tumultuanterna få endast skråmor och rifna kläder till erinring om dagens betydelse. Mustiga eder och förbannelser vittna om deras tacksamhet, och hvar penning med kungens bröstbild lämnar efter sig en blodfläck på den frusna marken. 
<sec/>
Utanför de stängda gallerportarna står nödens värsta slödder packadt på marmorbron, alla de usla trashankar, till hvilka den kungliga gifmildheten omöjligt kan sträcka sig, och från dessa utestängda stiger ett doft knot, som ackompanjerar de rusiges oartikulerade glädjerop därinnanför och klingar samman med de slagnes förbannelser. 
<sec/>
Från den stora balkongen öfver slottsportalen se de regerande majestäterna ned på sitt folk med ögon, som glittra af förnöjelse vid skådespelets muntrande och spännande scener. Men änkedrottning Juliane Marie skakar betänksamt sitt hufvud inför detta nymodiga spektakel och arfprins Friedrich följer sin mors exempel; och alla, som befinna sig i dessa två kungliga personers svit, skaka sina hufvuden mer och mer betänksamt, ju lifligare de högröstade damerna och kavaljererna i kungens och drottningens följe uttrycka sin belåtenhet. 
<sec/>
Hvar gång detta sker, kråmar sig Brandt mekaniskt bakom ett af de stora fönstren, därifrån han med innerlig tillfredsställelse följer folklifvet, alltmedan han i själfmedveten ton och med pretiösa gester talar till Warnstedt: 
<sec/>
– Ja, stora förändringar ha redan skett och ännu större stunda! Jag har, som ni vet, upphäft rangförordringen och gjort alla inbjudningar till kungens taffel nominella. Oss emellan sagdt – det var nödtvång! Drottningens intimaste väninnor och deras män måste också officielt kunna inbjudas till hofvet! 
<sec/>
– Hennes Majestät har en utpräglad smak för de rika handelsmännens madamer – anmärker Warnstedt ironiskt. – Därigenom höjes icke hofvets glans – men lefve den danska gemytligheten! 
<sec/>
– Min käre vän – Brandt bröstar sig högdraget – jag tror mig i själ och hjärta vara större aristokrat än ni, men jag inser icke, hvarför så eleganta damer som fru Fabritius och fru Schultz skulle utestängas från hofvets fester, därför att deras män icke tillhöra adeln. Eller fru von Malleville, hvars knappast välborna skönhet kommit er själf att glömma lilla Anne-Sophie, som är en boren Danneskjold med danskt kungablod i sina ådror! – Nej, var öfvertygad om, att jag lagt en fast plan till grund för alla förändringar och förlustelser här vid hofvet! Det är icke bara Struensee, som är reformatorn; också jag tör kunna göra anspråk på att kallas så, och vårt arbete går delvis jämnsides! Jag vill göra detta hof till en nöjenas brännpunkt och denna stad till den gladaste i världen. Jag vet, hur det skall gå till, jag har studerat mitt fack i Paris. Jag skall ge folket panem et circenses. Bröd och skådespel äro lika viktiga faktorer. Och eftersom det lär vara ondt om bröd måste man lägga dess mera an på skådespelen. Också har jag, som ni vet, genomdrifvit, att italiensk opera ges hvar söndag och dansk komedi hvar lördags kväll. Och hädanefter tillåtes enhvar, som färdas nattetid på gatorna, att lysa sin väg hem med facklor eller bloss. Ser ni! Vi äro ljusets riddersmän! Och det är tid på att gamla fördomar få vika! 
<sec/>
– Det är omöjligt att blunda för edra förtjänster på detta område – i synnerhet då de framläggas så klart, som endast ni själf förmår det – men jag tror mig veta, att meningarna äro delade om denna så väl som många andra af era reformer. Stadens trettiotvå män ha också gjort föreställningar, och husägarne på Västerbro lära ha inlämnat en skrift, däri de häfda, att slik upplysning är i hög grad samhällsvådlig. Om ni icke handskas försiktigt med reformerna, kan hela staden snart stå i brand. För öfrigt torde det frysande och svältande folket föredraga en smula bröd! 
<sec/>
Brandt stirrar ett ögonblick förvånad på opponenten, slår sedan ut med handen och visar mot gästabudet där nere på ridbanan: 
<sec/>
– Se där! Göres oss mera vittne behof? Hör hur folket jublar! Vet ni hvad dessa tusen munnar förkunna? Jag har lyssnat och jag vet det! I dag rinner det upp en ny tid för Danmark. Lefve konungen, som nu, sedan geheimekonseljen afskedats, blifvit myndig för andra gången. 
<sec/>
– Är ni också alldeles viss på att ni hört rätt? invänder Warnstedt sarkastiskt. – För min del har jag blott hört skrän af de rusiga och knot från de utestängde. 
<sec/>
– Jag vill icke disputera med er – Brandt rycker förnämt på axlarna – det anstår mig icke, därtill har jag själf tagit alltför verksam del i händelserna. Jag kan icke förstå att det finns anledning till knot. Vi låta de behöfvande få råg till underpris, vi ha förbjudit att spannmål får utföras och tillåta införsel mot billig tull, vi ha upphäft saltskatten och kvartsprocentskatten, vi ha befallt magistraten att inrätta en vedgård, därifrån de frysande kunna få bränsle till billigt pris. Hvad kan man väl mera begära? – Men er ton är bitter, min vän, och jag förstår anledningen. Ni ser denna lilla tingest på mitt bröst – Brandts fingrar leka nonchalant med Mathilde-orden, ett CM i briljanter mellan två lagerkvistar i oval, krönta af en kunglig krona, som hänger omkring hans hals i ett rosafärgadt sidenband med silfverstrimmor – ni ser den på grefvinnan Holsteins bröst, men icke på ert eget och icke på fru Mallevilles – –  
<sec/>
– Nej, min käre vän – infaller Warnstedt i kylig ton. – Nej, ni misstar er, om ni tror att jag haft några illusioner om den där lilla leksaken. Ni däremot tycks tillskrifva saken en utomordentlig vikt! 
<sec/>
– Jag nekar icke till mitt brott! Dekorationen är prydlig och i motsats till alla andra ordnar – Brandt sneglar föraktligt på Warnstedts hvita band – betyder denna verkligen någonting. Den betyder att jag hör till drottningens intimaste krets. Och så bäres det här lilla utmärkelsetecknet knappt af ett dussin personer, bland dem fyra kungliga. Ni skall få se, att Mathilde-orden så småningom blir förnämare än själfva elefanten – –  
<sec/>
Nere på ridbanan vandrar Rantzau omkring med försiktiga steg, ty hans fötter äro ännu ömma efter det sista våldsamma anfallet af gikten. Skrål och tumult harmonierar i dag synnerligen väl med hans sinnesstämning. Han fantiserar om ett folkupplopp med mord och brand och njuter den drastiska effekten af sin egen inbillning. I alla händelser känner han sig mera hemmastadd bland den skränande mobben här nere, än bland den konverserande mobben däruppe. Han är vid eländigt lynne, ty hans fåfänga blöder sedan månader tillbaka af många sår, och Mathilde-orden, som han bär på sitt bröst under bäfverpälsen, har ingalunda räckt till plåster åt dem alla. 
<sec/>
Ända sedan midten af december, då Struensee låtit utnämna sig själf till maître des requêtes och förre ministern i Neapel, grefve Adolf Siegfried von der Osten, till dansk utrikesminister, har Rantzau förstått, att makten, som han i det längsta gripit efter, också denna gång glidit honom ur händerna. Sedan dess hatar han af hela sin själ äfventyraren som dragit honom vid näsan och som icke har försyn för någon annan än sin stallbroder Brandt! Aldrig kan en Rantzau finna sig i, att dessa båda personer topprida honom! 
<sec/>
Maitre des requêtes! Det låter blygsamt. Ämbetet har också hittills icke haft någon betydelse. Men nu, sedan geheimekonseljen upphäfts, är denna monsieur, som det åligger att muntligen föredraga regeringsangelägenheterna för kungen, faktiskt den enda föreningslänken mellan statens öfverhufvud och de olika departementen. En ensam person har sålunda öfvertagit hela statsrådets funktion, med undantag af utrikes angelägenheterna. Dem har stadsläkaren tydligen icke vågat sig på – hvadan alltså monsieur Osten, den pudrade räfven, som händelsevis befann sig i staden, på genomresa till sin nya post i Haag, hux flux erbjudits anställningen som solo-minister – och accepterat den. 
<sec/>
Ju mer Rantzau tänker på allt, som händt, dess hetare sjuder hans förbittring. Omöjligt kan han uppfatta detta annorlunda, än som en skymf, medvetet tillfogad honom personligen. Och anledningen kan icke vara mer än en! Af vanvettig svartsjuka om makten har Struensee uppoffrat allt, svikit sina löften, dagtingat med sin öfvertygelse! Därför äro nu de politiska signalerna ändrade, och för att vinna Rysslands vänskap har danska drottningens galan utnämnt den krönta ryska kurtisanens förre kopplare till utrikesminister! Denne listige och smidige Osten med den tvifvelaktiga grefvekronan och de perversa erotiska instinkterna är kanske också en mera passande ackvisition för detta hof, än en Rantzau! 
<sec/>
Rundt omkring honom hurrar och jublar folket; och en borgersman står stödd mot midtfontänen och läser med lallande röst den underdåniga lyckönsknings-artikeln i dagens nummer af Adresse-avisen: sina undersåtars afgud och alla tiders beundran, en sådan furste framställer den lofprisande historien mer än en gång. Men den vise, som genom en skapande själ gör sig ett utkast till en regering, stor genom inre värde och icke genom glänsande och ödeläggande händelser; den dygdige, som tänker stort nog för att vilja vika från deras allmänna bana, som bära namnet stora; hvars största eröfringar äro de genom honom lycklig blifna människornas hjärtan och hvars största seger är lasternas ödeläggelse – – –  
<sec/>
Detta är tryckfrihetens bild af den lastens invalid som sitter på Danmarks tron och låter sin drottnings galan regera! Och mobben hurrar åt, att den kungen tagit tyglarna i sina egna händer! Men låt andra rykten flyga ut, sätt harmen i rörelse, slå sedan ånyo vin i skrikhalsarna – och redan om några månader kan den allmänna meningens koskälla ha fått annat ljud! 
<sec/>
En skranglig student, som fått mat, raglar förbi med handen på värjfästet och deklamerar med salig min: 
<sec/>
– – – –   
<sec/>
den bästa drottning som i världen nämnas kan en drottning, som är värd vår Kristian, blott nämner dig, Mathilde. 
<sec/>
Rantzau klappar honom på axeln med käppkryckan och tilltalar honom höggunstigt: 
<sec/>
– Min unge vän känner kanske någon, som skrifver vers mot betalning? 
<sec/>
– Ja bevars! Det finns många rimmare bland kamraterna. Och förtjänsten med begrafningar är klen. De förnäma liken bli mer och mer sällsynta. Skulle min nådige herre behöfva hjälp för att komma i jorden, ber jag att få rekommendera mig. Mitt namn är Sören – –  
<sec/>
– Nej, min gode Sören, jag tänker icke skaffa er förtjänst på det viset – he! Men jag betalar fem blanka riksdaler för en liten visa om en barberare, som slog åder på en stor drottning och sedan började kvacksalfva med – – he! Adjö med sig, Sören. Jag bor i det kungliga palatset vid Kalvebodkanal. 
<sec/>
De sista två meningarna säger Rantzau med låg röst; så vänder han sig bort från den förvånade studenten och hälsar nedlåtande fryntligt på professor Berger. 
<sec/>
– God dag, min förträfflige professor! Hur står det till med de oäkta barnen, som H. M:t i nåder tagit under sin protektion? Jag hoppas de må väl i stiftelsen? 
<sec/>
– Jag tackar å småttingarnas vägnar för det vänliga intresset och tillåter mig returnera spörsmålet. Hur är det med herr grefvens egen hälsa? 
<sec/>
– Jo, tack, he! Jag inbillar mig ha gjort en viktig medicinsk upptäckt. Tror ni icke, att kroppens safter kunna surna till gikt under inflytande af en långvarig och häftig ilska? Jag har känt mig så gallsjuk, att jag skulle velat bitas. 
<sec/>
– Jag skulle snarare förmoda – svarar Berger, småleende – att gallsjukan härrört från giktplågorna. 
<sec/>
– Nej, nej! Jag är viss om, att min teori är den riktiga. Ni förstår nog, min käre professor, hvad en Rantzau måste känna, då han ser sig undanskuffad af två parvenyer. Jag ångrar bitterligen, att jag återvändt till hofvet! Jag föll i onåd i sällskap med en stor man, och två hundsfottar kallade mig tillbaka i afsikt att få kujonera mig! 
<sec/>
Professorns runda ansikte med de mjuka konturerna och den breda näsan får ett egendomligt uttryck, och där leker en skälm i hans små, kloka ögon, då han nu ser förbi sin interlokutör och lyfter på sin tresnibbiga hatt. Rantzau vänder sig om och varseblir Struensee, som i trängseln kommit så nära in på honom, att ett sammanträffande icke kan undvikas. 
<sec/>
– God dag, min kära maître – hälsar grefven med öfverdrifven älskvärdhet, medan hans blickar en smula ängsligt fladdra omkring Struensees ansikte, som får ett högdraget och inbundet uttryck. Detta sårar återigen Rantzaus stolthet och eggar honom att ge luft åt sin förbittring. 
<sec/>
– Tillåt mig att gratulera till utnämningen! – forsätter han i frän ton – och komplimentera er blygsamhet! Hvarför icke lika gärna geheimestatsminister med detsamma? 
<sec/>
– Vid ett lämpligare tillfälle – svarar Struensee – skall jag med nöje ingå på spörsmålet. Jag lyckönskar er till tillfrisknandet, min käre grefve. Det gläder mig att åter se er på fötterna. 
<sec/>
– Jag förstår, att den saken måste ligga er varmt om hjärtat – he! Det fanns ju en tid, då ni bar titeln greflig rantzausk husläkare! Förmodligen är det af hänsyn till min hälsa, som ni velat förskona mig från det maktpåliggande bestyret med Danmarks utrikesangelägenheter! 
<sec/>
– Jag anser fortfarande ögonblicket illa valdt för en diskussion om så allvarliga ting. Men då det tycks vara nödvändigt, vill jag gärna fästa er uppmärksamhet på, att det icke är min ringhet som är Danmarks konung. 
<sec/>
– He! – Rantzau skrattar beskt. – Jag förstår icke, hvarför ni icke skulle kunna tala helt öppet om hvad hela världen vet! Hvarför envisas ni, käre vän, att hålla er imposanta personlighet dold bakom kungens rygg? Det där påminner om strutsen, som sticker sitt hufvud bakom en liten sten och tror sig väl gömd, därför att han själf ingenting ser – medan hans stort tilltagna och härligt fjäderprydda bakdel står och skyltar i öknen – ett ypperligt mål för infödingarnes pilar! Ni får nog snart känna, att jag slagit hufvudet på spiken! 
<sec/>
– Jag tviflar icke på er siareblick, min käre grefve. Och jag spår, att också ni själf snart får lust att vara med om fågelskjutningen. Jag får väl vänja mig vid att vara skottafla, eftersom jag ofta är det verktyg, kungen väljer till utförande af sin vilja. 
<sec/>
– Som ni leder, he! 
<sec/>
– Om det kan kallas så, att jag säger min mening i enlighet med hvad jag själf tror lända fosterlandet till gagn. Men jag upprepar ännu en gång, eftersom det tycks nödvändigt, att det är kungen som regerar. 
<sec/>
– Detta är en dispyt om påfvens skägg – afbryter Rantzau otåligt – låt oss icke längre rida på ord, käre vän. Säg mig hellre helt öppet och ärligt, hvarför den pudrade räfven blef utrikesminister. Kungen – jag använder den formuleringen af grannlagenhet mot er – kungen har förmodligen haft något skäl, he? 
<sec/>
– Skälet är helt enkelt spänningen till det ryska hofvet. Ert namn, grefve Rantzau, skulle verka som ett slag midt i ansiktet på kejsarinnan. Och kungen tror icke på möjligheten att lyckosamt föra ett krig. – Också jag har förändrat min mening härutinnan. 
<sec/>
– Ni har sannerligen blifvit mycket snusförnuftig – he! och ni har säkert frigjort er från en mängd fördomar, som ni hyste förr – – till exempel om gammal vänskaps förpliktelser. 
<sec/>
– Nej, min käre grefve – säger Struensee och skakar sitt hufvud. – Vore det så, stode ni icke där ni nu står. 
<sec/>
– Hvarför icke, he? Det kan ju tänkas, att ni känt min närvaro som ett stöd! 
<sec/>
– Jag har känt och känner alltjämt er närvaro som en fara. Jag vet, att ni aldrig skall kunna underordna er någon annan. Jag kan icke afstå min plats åt er, utan att därigenom sätta viktigare intressen på spel. Jag får då förmodligen vara beredd på, att er forna välvilja förbytes till hat. Jag förutser att ni till och med skall lyfta er hand mot mig. Detta har jag velat säga er redan nu. Ni skall icke tro, att jag är blind, men jag vill hellre löpa risken, än bruka våld gent emot en gammal vän, så länge jag vet mig vara den starkaste af oss två. 
<sec/>
Struensee talar med låg röst, vibrerande af den tillgifvenhet, han ännu i själ och hjärta förnimmer och som kommer hans ögon att glänsa med en fuktig glans då han ser på sin gamle vän. Men Rantzaus blickar vika undan. 
<sec/>
Det reser sig inom honom en flammande förbittring öfver den dryga, själfmedvetna ton, hvari denne uppkomling vågat tilltala en Rantzau. Tror han sig till äfventyrs, i sitt vanvettiga högmod, ha blifvit en konung af Guds nåde därför att han delat en regerande drottnings läger? Denna oförsynta tirad förtjänar intet svar! 
<sec/>
Rantzau ser sig hänvisad till pantomimen för att uttrycka sina känslor. Med en elegant axelryckning och en försmädlig grimace lyfter han sin hand till afskedshälsning, vänder sig med nacken styf och blandar sig med stolt hållning i folkvimlet. 
<sec/>
Från det Schimmelmannska palatsets fönster strömmar ljuset i breda floder ut öfver gatan, där det ena eleganta ekipaget efter det andra rullar fram mellan de tätt packade, jublande och hurrande folkskarorna. Fjärran skymtar en flygande eld, som närmar sig hastigt och markerar sin väg i mörkret med ett ymnigt flödande regn af gnistor, tills förridaren med facklan spränger in i ljushafvet, och det kungl. sexspannet stannar. 
<sec/>
I de stora salarna och gemaken vimlar det af sidenskimrande och guldsmidda, konverserande och koketterande damer och kavaljerer, som plötsligt tystna och stanna orörliga, när orkestern spelar upp, och buga och niga djupt och behagfullt, när konungen och drottningen passera. 
<sec/>
Och dansen går. De regerande majestäten uppträda väl för hundrade gången i sitt gemensamma glansnummer, menuetten, hvarmed de för mer än fem år sedan första gången briljerade inför sitt hof. Då fanns ännu glans i kung Kristians ögon, då var drottningen ännu smidig och smärt. – I det röda gemaket står spelbordet och väntar, dit flyga monarkens tankar, medan fötterna mekaniskt trampa sin nötta läxa, och när tonerna tystna, försvinner han strax dit in. 
<sec/>
Dansen går vidare. Drottningens ögon söka. Lutad mot dörrposten står Struensee i rikt broderad lifrock, som sluter sig elegant omkring hans kraftiga, bredaxlade figur. På hans bröst glänser som ett slafmärke M i briljanter, honom är det drottningens blickar söka, och han vet det, men hans min är allvarlig och beslutsam, som gällde det för honom endast att göra sin plikt. – Tonerna kuttra, drottningens kinder blossa, och hon hvilar i hans famn med slutna ögon liksom domnad af salighet; men hans ansiktes uttryck är mörkt och inbundet, utan en enda ljusglimt af känsla. 
<sec/>
Och när han dansat dansen till slut, blandar han sig i vimlet, vandrar ensam med högdragen min och ser sig omkring med en skarp och hård blick. I hans hållning och i hans ansiktes uttryck uppenbarar sig knuten själfkänsla och ringaktning för människorna, hvilkas ömkliga svagheter han ser tydligare och tydligare, ju mer hans eget inflytande växer. Dagligen märker han, hur blotta föreställningen om hans makt kommer människorna att göra sig små, underordna sig, böja sina nackar, framställa sig själfva utan blygsel så lumpna och nakna, som de utgått från naturens hand. Och just de, som föraktat honom mest, medan han ännu ingenting ansågs betyda, böja sig nu mest slafviskt för hans vilja och för hans nycker. 
<sec/>
Han stannar och ser ut öfver det dansande vimlet, och han känner det, som om alla dessa varelser tillhörde en annan, en lägre kast än han själf. Alla äro de marionetter, och han håller i sin hand de trådar, med hvilka han förmår sätta dem i rörelse; alla från och med den bleka dockan, som nu sitter vid spelbordet i det inre gemaket, och sprattlar som om han aldrig förlorat sin själ i lifvets kamp, och aldrig känt en främmande hand leda sin vilja. 
<sec/>
Där borta krumbuktar värden, friherre Schimmelmann, underdånigt för drottningen. Han är en kavaljer med ett groft, energiskt ansikte och ett par förslagna ögon, evigt fuktiga af välvilja, ty Danmarks rikaste man delar med sig åt alla af sitt hjärtas rikedom och småler när han räcker sin hand åt den yngste pagen, lika inställsamt, som när han nu komplimenterar drottningen. »Hvarmansvän» var fordom en fattig småkrämare, en ofrälse sachsare, som vann rikedom under kriget, genom leveranser till den preussiska armén, och, kanske af fruktan för kung Friedrichs efterräkningar, skuddade Tysklands stoft af fötterna, trädde i dansk tjänst och blef dansk friherre. Hur slugt han blinkar! Han är smidig som en ål och tar aldrig parti, men står högt i gunst hos alla, därför att hans kassa alltid är öppen. Han försträcker till och med högst betydliga summor och har en utomordentlig förmåga att nästan omärkligt göra sig betald med sju för tu. 
<sec/>
En magnifik företeelse af siden och stora juveler, med Mathilde-ordens insignier på sitt bröst, sväfvar förbi, groft byggd och korpulent med ett slätstruket ansikte, lysande af belåtenhet med sig själf och allt och alla. Detta är friherrinnan Schimmelmann, som i Dresden icke ens kallades fru och som i början, då hon kom till Köbenhavn och fann sig försatt på jämlik fot med högadelns damer och kavaljerer, ideligen tappade hufvudet, röjde sin fullkomliga okunnighet om alla sällskapslifvets enklaste regler. Nu rör hon sig redan med mycken säkerhet på sina egna bonade golf i en societet, som är blandad af många olika element. Där lyser hofvet och det högre borgerskapet; men också de missnöjde af den högre aristokratien, som icke längre visar sig vid hofvet, hedra gärna det Schimmelmannska huset med sin närvaro, och Hvarmansvän är lika förekommande mot alla. 
<sec/>
Där trippar just Brandt förbi med spänstig hållning, ledande dansen med grefvinnan Holstein, båda smyckade med det nya ordenstecknet och glada åt värdigheten. Där kommer lilla Sophie Gæhler, strålande, klok och utmanande i sitt koketteri, lycklig öfver det nya smycket, som glittrar öfver hennes fylliga barm. Gamla hjärtats erinringar stämma Struensee blid, han kysser hennes hand och säger henne en kompliment, och så draga de vidare, hvar åt sitt håll, just som de en gång förr möttes i världsvimlet, stannade en sekund öga i öga, bytte några ord, famnade hvarandra, lösgjorde sig från hvarandra och drefvo vidare. 
<sec/>
Men många missnöjda barn deltaga också i balen. Se Warnstedt, hur stelt han hälsar och hur mörk hans min är. Hans ögon tala trotsigt: Så länge du behöfde mig, var jag din vän, men nu ... 
<sec/>
Struensees ansiktsuttryck blir åter hårdt och högdraget. Han draperar sig i sin själftillräcklighet och går vidare. Rättfärdiga sig anstår honom icke; trösta ett barn, hvars fåfänga fått en liten skråma, nedlåter han sig icke till. Påverka marionetterna med skäl, gitter han icke. Hvarför spilla ord. Alla sprattla dessförutan efter hans vilja, blott han rycker i en tråd. 
<sec/>
Han vandrar ensam. Ingen talar till honom, och endast drottningens tindrande blickar följa honom hvart han går. 
<sec/>
– God afton, herr storvisir! säger plötsligt en dam, som han passerat förbi utan att hälsa. Han vänder sig om, och hans hårda blick sjunker in i ett par gråa ögon, som glänsa trotsigt och icke vika. 
<sec/>
– Min nådiga är vid skämtsamt lynne! – replikerar han, i det han höfligt men något reserveradt bugar sig för Elisabeth Eyben. – Och er fantasi flyger alltjämt till Österlandet! 
<sec/>
– För att söka er titel. Ni skiftar eljes värre än en kameleont. Tillåt mig alltså att kalla er storvisir. 
<sec/>
– Säg lika gärna storturk med ens! Dansar ni icke i afton? 
<sec/>
– Jag har dansat som en vildinna på sin mors begrafning, jag har skrattat som om jag haft tandvärk och är nu törstig ända in i själen. Min kavaljer drog sig tillbaka när jag närmade mig er – så mycken respekt inger storturken redan! Till ersättning bör ni bjuda mig er arm och skaffa mig någonting att dricka. 
<sec/>
Leende och blek, en smula exalterad, står hon framför honom, och hennes dämpade röst med den djupa mollklangen sjunger om ett ungdomsminne, för hvilket han ännu känner sig stå i skuld. 
<sec/>
– Ni fortgår på er väg – säger hon några minuter senare, medan de promenera i galleriet – stiger uppåt mot maktens och ärans tinnar, obekymrad om, hur många ni händelsevis trampar under era fötter. 
<sec/>
– Är det någonting särskildt, som råkat väcka ert misshag? frågar han med ett tvunget småleende. 
<sec/>
– Ingenting annat, än det sätt, hvarpå ni bemöter era gamla vänner. Det tycks som skulle allt vara utplånadt ur ert hjärta, till och med minnet af hvad som en gång varit. 
<sec/>
Detta klingar fientligt och hans uttryck blir förbehållsamt. Nu ångrar han, att han icke dragit sig tillbaka, sedan han fullgjort sin kavaljerstjänst. Han genmäler kallt: 
<sec/>
– Jag tror mig veta, hvarpå ni syftar – men personliga sympatier få icke verka hvarken hämmande eller bestämmande, när viktiga reformer äro å bane. 
<sec/>
– Skulle då verkligen statens ve och väl vara beroende af, om grefve Moltke behåller sin öfverhofmarskalks-befattning? Genom beslutet om hans afskedande har ni verkligen på ett egendomligt sätt tackat för all den vänlighet, ni åtnjutit i det Moltkeska huset! 
<sec/>
Det synes omöjligt att undvika en förklaring i detta ämne, och hon har verkligen ett slags rätt att fråga, ty hofskvallret har för någon tid sedan konstaterat, att grefve Fritz icke längre bränner sina kol förgäfves. 
<sec/>
– Då saken tycks ligga er om hjärtat – säger Struensee galant – skall jag gärna berätta er, hur den förhåller sig. Men här ute svärmar för många kuttrande par omkring oss – låt se om icke någon fönstersmyg händelsevis skulle vara ledig. Verkligen! – han skiljer de tunga draperierna framför ett af fönstren – Var god och stig på, min nådiga. 
<sec/>
Sidenet faller frasande igen bakom dem och bildar en skyddsvägg mot den promenerande nyfikenheten i galleriet. 
<sec/>
– Först och främst – börjar han lugnt – ber jag att få erinra er om, att kungen och drottningen önskat en reform af förvaltningen. Vidare ber jag att få upplysa er om, att något beslut om, grefve Moltkes afskedande aldrig fattats. Det är endast fråga om, att bringa reda i hofvets inre ekonomi. Därför erbjöds också grefve Moltke att behålla både sin titel och sin plats i spetsen för ceremonierna, om han endast ville öfverlämna affärerna åt öfverstelöjtnant Wegener, som är en på detta område synnerligen förfaren person; men grefven har i vredesmod och med stark förtrytelse afvisat förslaget. 
<sec/>
Hon står stilla och ser på honom, medan han talar, följer hvar skiftning af hans minspel med sina glänsande, gråa ögon. Hufvudet med den snöhvita chevelyren sitter stolt och fritt på hennes smidiga hals, och barmen böljar. 
<sec/>
– Allt detta vet jag – säger hon i en ton som om hon talat i sömnen, medan hennes blickar hänga fast vid hans. – Grefven är alltför ömtålig! Ni är klokare och ni är kallare – därför är ni så fruktansvärdt stark! 
<sec/>
– Nånå – anmärker han skämtande – grefve Fritz har många andra företräden, och jag kan icke annat än lyckönska – –  
<sec/>
Han hejdar sig, då han ser det förplågade uttryck, som långsamt lägrat sig öfver hennes drag; han känner instinktivt, att han på lek berört ett smärtande sår i hennes själ, och han skulle velat godtgöra, leda samtalet åt ett annat håll, men det är för sent. 
<sec/>
– Ni borde icke håna mig! infaller hon, skälfvande af sinnesrörelse. – Jag har glidit i utförsbacken minst lika fort, som ni stigit uppför – men ni borde icke håna mig, då vi mötas! 
<sec/>
– Det var visst icke min mening att håna – stammar han förlägen. 
<sec/>
– Jag har en gång älskat – fortsätter hon – och det blef min olycka. Det jag då kände för en man, har jag sedan alltid sökt förgäfves – på den väg han ledt mig in på. Och jag har verkligen hunnit rätt långt på den vägen! 
<sec/>
Han ser på henne med en läkares forskande blick, konstaterar en våldsam nervös öfverretning och skakar sitt hufvud. 
<sec/>
– Ja, jag vet – hon skrattar till – det betyder ingenting alls! Hvad bekymrar det den starke, som stiger uppför mot maktens tinnar, om han på vägen sköflar ett litet människolif mer eller mindre! 
<sec/>
Det rifver till som af klor i hans hjärta, han tänker på Esther. För några timmar sedan har han af Berger fått underrättelse om, att hon i natt födt sitt barn till världen. 
<sec/>
Elisabeth Eyben ser ett drömmande och sorgset uttryck breda sig öfver hans drag, och hennes hjärta blir vekt. 
<sec/>
– Förlåt mig – ber hon. – Jag vet knappast hvad jag säger. Någonting har brutits sönder i mig, här – hon pekar på sitt bröst – och smärtan kommer mig att yra. Hela olyckan är, att jag aldrig kan frigöra mig från minnet af det jag upplefvat med dig. Det var du som först göt trolldrycken i min bägare. Från den stunden var jag förhäxad. Då lifvet skilde oss, inbillade jag mig först, att jag lätt kunde få ersättning hos andra för det jag förlorat; och så började min resa utföre, den långa vägen, där hvart steg var förnedring och svikna illusioner, men skammen och smärtan jagade mig blott vidare, jag måste tvinga mitt hjärta och mitt blod att glömma, och när själen kved, försökte jag kväfva den – som en vansinnig mor lägger handen på sitt barns mun för att få dess klagan att tystna för evigt. 
<sec/>
Det hjälpte – skam till sägandes – för en tid – tills jag åter mötte dig och började hoppas på nytt. Det var dumt! Du vandrade på andra stigar – lyfte dina blickar högre och högre, men jag lämnade dig icke ur sikte utan följde dig och hoppades alltjämt, äfven sedan – ja, du vet hvarpå jag syftar! Först efter det ni båda – du och hon – jagat mig bort från Traventhal, förstod jag att intet hopp fanns – och förtviflan grep mig. Jag måste slita dig ut ur mitt hjärta, måste glömma, om det skulle vara mig möjligt att lefva. Nå, det fanns ju en kavaljer, som länge ägnat mig sin hyllning – brunnit lika hopplöst, som jag själf brann för dig! – och jag kastade mig i hans armar – af medlidande med honom och med mig själf – – –  
<sec/>
Men ideligen hade jag dig för ögonen, jag följde era steg, lurade på er – och såg – – hur du gaf den andra just hvad som en gång förhäxat mig – och vid jämförelsen tycktes mig min egen amourette endast ett dåligt skämt, en oskön parodi, som mynnade ut i smärta, ty hvart ord af ömhet, hvar blick, hvar smekning blef ett piskrapp och en skymf, därför att han icke var du – och därför att jag så väl visste, just huru du gaf allt detta åt en annan. Medvetandet därom gjorde mig grym och hård, väckte till lif allt som fanns ondt i mig – piskade mig att hata dig för den smärta, jag led. Ja, jag hatade dig, och jag afskydde och föraktade henne, som stulit hvad jag en gång hade ägt – – –  
<sec/>
Sedan några minuter står drottningen utanför de röda sidendraperierna och lyssnar. Nu skjuter hon dem häftigt till sidan och tränger sig plötsligt in. Hon liknar en furie. Hennes ögon låga, kinderna blossa och den tjocka underläppen skälfver. 
<sec/>
– Hvad föregår här? frågar hon slutligen, med rösten onaturligt skärpt af ansträngningen att pressa fram orden. 
<sec/>
Elisabeth Eyben ryggar tillbaka, famlande med händerna mot väggen, som om hon sökt stöd för att icke falla. Ty mot henne ensam riktas drottningens blixtrande vrede och hårda ord. 
<sec/>
– Nå, svara! Svara då människa! Jag befaller! 
<sec/>
Då vänder sig Struensee till drottningen, ser på henne med en kufvande och tvingande makt i sin blick, och säger i en ton af frusen vrede: 
<sec/>
– Jag ber E. M:t att få lämna en framställställning af hvad som förefallit. 
<sec/>
Men drottningen stirrar alltjämt på Elisabeth Eyben och upprepar, hes af förbittring: 
<sec/>
– Jag befaller er att svara, fröken von Eyben. Om hvem talade ni nyss? 
<sec/>
Och Elisabeth Eyben svarar med hufvudet högburet och blicken trotsig, men rösten mild och blid, som om hon velat ge drottningen en lektion i själfbehärskningens svåra konst: 
<sec/>
– Jag talade om en eländig varelse, som jag hatar, därför att hon stulit något som en gång var mitt, och icke dess mindre öfverhopar mig med de intimaste skildringar af sin lycka! 
<sec/>
I samma nu smäller drottningens hand mot hennes kind. 
<sec/>
– Slinka! Du är afskedad – – Gå, gå ögonblickligen ... annars ... 
<sec/>
Elisabeth Eyben ser med ett ömkansfullt leende på drottningen, hvars ansikte blir fulare och råare i sitt uttryck, allt eftersom hennes obehärskade vrede växer. Elisabeth Eyben gör en djup reverens, med ädel hållning, och går, stolt i medvetandet om, att hon i denna scen spelat den vackraste rollen. 
<chapter/>

<chaptername>XXIII.</chaptername>

<chaptername>(Februari.)</chaptername>

<sec/>
Kammarherre Brandt sitter framför toaletten i sitt sofgemak på Kristiansborg och betraktar med oskrymtad sympati sin bild i spegeln. Puderkappan faller i mjuka nättelduksveck öfver hans skuldror, och den bakgrund, mot hvilken hans eleganta figur framträder, är yppigt elegant som en lyx-älskande koketts boudoir, men hans ögon ha icke dess mindre ett uttryck af pepparbrun melankoli, och det nyfriserade håret sluter sig liksom en hvit martyrgloria omkring vemodet i hans koppärriga ansikte. 
<sec/>
Enevold Brandt är icke lycklig. 
<sec/>
Han har stigit högre än hans ungdoms äregirigaste drömmar någonsin buro honom. Han har icke blott fritt tillträde till konungens person genom baktrappan, han umgås dagligen på förtrolig fot med majestäten, ja, han huserar nästan efter godtfinnande i det kungliga palatset. Han kan icke annat än erkänna för sig själf, att han är en högst inflytelserik person, som endast behöfver utsträcka sina armar för att få famnen full af älskarinnor; särskildt i sin egenskap af direktör för K. M:ts spektakler befinner han sig i en lustgård, där paradisfåglarna villigt lystra till hans locktoner ... 
<sec/>
Och ändå – innerst inne i hans lilla hjärta bor en saknad som han icke kan döfva. Hans fantasi kretsar feberaktigt omkring Struensees förhållande till drottningen, och han föreställer sig lifligt, hvilken salighet han borde ha känt, om det blifvit honom förunnadt att eröfra den primadonna assoluta, som ensam kunnat sprida en odödlig glans öfver hans namn på historiens blad. – Alltid när Enevold Brandt föreställer sig Struensees lycka, drömmer han också om odödligheten. 
<sec/>
Så länge Amalie ännu fanns i Köbenhavn, var allt annorlunda. Då hade hans odödlighetslängtan ett bestämdt mål och flög som en tam dufva till det grefliga holsteinska palatset, där hon stod vid fönstret med handen full af ärter; men sedan nödvändighetens hårda hand slet henne från hufvudstadens fester och nöjen för att begrafva henne i Töndern, har hans längtan blifvit en gam, som ständigt sargar hans lefver. Däraf kommer det djupa vemodet, som präglar hans ansikte, då han denna morgon betraktar sin egen bild. 
<sec/>
I går mottog han med ridande bud två broderade silkestofflor, beledsagade af ett smärtans rop från mörkret, däri hon försvunnit. Hon ber, hon besvär honom i deras kärleks namn att icke låta henne försmäkta fjärran från den glädjens luft, han andas. Från brefvet föll en gnista i hans hjärta, och alltsedan dess har det blossat våldsamt. Nu förstår han sig själf. Allt det andra är idel tomma fantasier och hjärnspöken. Det är henne ensam hans längtan gäller. Det finns blott ett botemedel mot hans titaniska smärta. Amalie måste återkallas till Köbenhavn. 
<sec/>
Enevold Brandt nickar till sin egen spegelbild, som reser sig beslutsamt. Efter frukosten skall han tala med Struensee. Nu måste han till kungen. – 
<sec/>
Vinterdagen är kort, och det börjar redan skymma, när en liten kammarherre med allvarlig min stiger in till Struensee, som arbetar i sitt kabinett. 
<sec/>
– Jag har någonting att anförtro er – säger Brandt dystert, och med en gest mot alla de kringspridda pappersarken slår han sig ned i en bekväm stol. – De där luntorna torna sig upp högre och högre för hvar dag, ni regerar. De komma snart att växa er öfver hufvudet! 
<sec/>
– Jag skall strax stå till ert förfogande. – Struensee skrifver ännu ett par rader, lägger sedan bort gåspennan och iakttager kammarherrns tragiska affektation. – Nå, käre vän, hvad är det som tynger er själ? 
<sec/>
– Tycker ni, att jag ser blek ut? 
<sec/>
– Nej, – snarare något echaufferad! svarar Struensee leende,. 
<sec/>
– Nåja – Brandts uppsyn fördystras ännu mer – jag rodnar och bleknar skiftesvis – det kommer sig af orolig hjärtverksamhet. Säkert är att jag känner mig långtifrån frisk. Jag sofver också illa om nätterna. 
<sec/>
– Det är dåliga tecken – anmärker Struensee, hvars läkareinstinkter börja vakna. – Låt mig känna på er puls. 
<sec/>
Han reser sig och går fram till Brandt, som emellertid envist vägrar att utlämna sin hand. 
<sec/>
– Nej, nej, blif vid din läst, skomakare! Ni som håller på att bota statens krämpor, skall icke spilla tid på att plåstra med mina. För resten är det mitt hjärta som är sjukt. 
<sec/>
– Ingenting annat! För den saken finns det bot. 
<sec/>
– Det är också därför jag vändt mig till er. 
<sec/>
Sedan Amalie – grefvinnan Holstein – reste, har jag icke haft en lycklig stund. Jag skulle vara er mycket förbunden, om ni ville bereda hennes gemål någon anställning här i hufvudstaden. Därigenom skulle hofvet och sällskapslifvet tillförsäkras en kraft, som sannerligen är för god att vissna bort i en aflägsen landsända. 
<sec/>
– Ni menar grefve Ulrich Holstein? 
<sec/>
– Nej, jag menar naturligtvis Amalie. 
<sec/>
– Nå. Men eftersom gemålen skall ha en anställning – har ni någon aning om hvad han möjligtvis kan duga till? 
<sec/>
– Ja – säger Brandt fundersamt, i det han betraktar sina naglar – Amalie tycks ha den uppfattningen, att han icke duger till stort; från andra håll hör jag, att han lär vara en svår fruntimmersjägare. 
<sec/>
– Det är en märklig meritlista! Och Amalies gemål får man naturligtvis icke bjuda någon underordnad post? 
<sec/>
– Omöjligt! En sådan skulle han aldrig mottaga. Dessutom skulle jag själf känna detta nära nog som en personlig kränkning – – –  
<sec/>
– Jag förstår! Men den nuvarande regeringen har offentligen proklamerat, att endast verklig förtjänst hädanefter berättigar till ett ämbete. Jag ser verkligen ingen annan lösning på detta problem, än att grefve Holstein får taga er plats som direktör för K. M:ts spektakler? 
<sec/>
– Nej, hvad tänker ni på! – protesterar Brandt indigneradt. – Detta skulle vara den största olycka, som kan drabba konsten i detta arma land. Låt Holstein hellre få Ostens post som utrikesminister. 
<sec/>
Men Struensee skakar sitt hufvud: 
<sec/>
– Det vore en ännu större olycka för vårt arma land! Och hvad skulle Rantzau säga! – Nå, jag lofvar att ha saken i minne. 
<sec/>
– Ha saken i minne! – upprepar Brandt, förbittrad, i det han tager sig till hjärtat – ni säger detta i en öfverlägsen ton, som jag omöjligt kan finna lofvande! Och ni har en öfverlägsen min, som vore det bara en bagatell. Jag tror mig ha en smula rätt att räkna på ert tillmötesgående i en sak, som ligger mig mycket nära om hjärtat. Det är dock ytterst mig ni har att tacka för alla de framgångar ni vunnit. 
<sec/>
Han reser sig upp och trippar nervöst af och an på golfvet, medan han fortsätter att ge sitt missnöje luft. 
<sec/>
– På den tiden, då ni ännu satt i Altona och då jag ansträngde mig för att genomdrifva er utnämning till lifläkare, var ni mera deltagande för en väns bekymmer. Sedan ni kommit på det torra, har ert hjärta hårdnat. Men ni får verkligen tillåta andra att intressera sig för damer af ringare stånd, eftersom det icke finns drottningar åt alla – ty både min egen smak och Juliane Maries moraliska grundsatser hindra mig att nedlägga min hyllning för Hennes Majestäts fötter! 
<sec/>
Han afbrytes af Struensees privatsekreterare, David Panning, som kommer för att anmäla öfverste Falckenskjold. Detta besök tilldrager sig i så hög grad Brandts intresse, att han glömmer sitt ursprungliga ärende. 
<sec/>
– Falckenskjold! utbrister han lifligt. – Är Falckenskjold här? För allt i världen, bed öfversten stiga in. – Och sedan monsieur Panning försvunnit, tillägger Brandt godlynt småleende: 
<sec/>
– Panning och Falckenskjold! Detta påminner mig om gamla tider i Altona! Jag inbillar mig nästan, att Wolff i nästa ögonblick skall öppna dörren och förkunna: middagen är serverad! Men vi äro icke längre i det lilla huset vid Palmaille utan på det kungliga slottet Kristiansborg! Hvem har återkallat Falkenskjold från Ryssland? 
<sec/>
– Jag – svarar Struensee – har fäst kungens uppmärksamhet på Falkenskjolds tjänstgöring vid den ryska armén, där han i flera drabbningar mot turkarna utmärkt sig så, att han utnämnts till öfverste vid ingeniörerna och dekorerats med S:t Georgskorset för tapperhet i fält. Redan i oktober förra året expedierades till vår legation i Petersburg order om hans återkallande, då kungen ämnar tillgodogöra sig hans militära duglighet och erfarenhet vid en föreslagen omorganisation af den danska armén. 
<sec/>
– Så-å! – säger Brandt ironiskt. – Skall nu också armén omorganiseras? Finns det då icke i detta arma land en enda institution, som skall undgå att beröras af er reformatoriska tumme? Var försiktig i era manipulationer, annars kommer man en dag att finna er drunknad under alla de inströmmande klagoskrifterna! 
<sec/>
I detsamma inträder öfverste Falckenskjold och Brandt trippar ifrigt fram för att hälsa honom välkommen. 
<sec/>
I Struensees väl ombonade inre kabinett brinner en väldig brasa på härden och han själf sitter ensam framför elden, rökande sin pipa, trött af dagens arbete. Konungen och drottningen och hela hofvet hedra den franska komedien med sin närvaro. Det är tyst i slottets trappor och korridorer. Och han känner sig fri. 
<sec/>
Dagarna flyga eljes som brokiga fjärilar i storm, en efter en försvinna de ur hans synkrets. Han har aldrig tid att samla sig, hvila, tänka tillbaka. Tankarna fladdra ständigt framåt, timmarna fyllas af arbete och nöjen, han måste spänna sina krafter till det yttersta för att hinna med allt. 
<sec/>
Ofta har det på sista tiden kommit öfver honom en förnimmelse af längtan efter att få stanna ett ögonblick och hämta andan; men han är icke sin egen herre. Omständigheternas makt drifver honom framåt på den väg, han inslagit. Arbetet hopar sig omkring honom. Hvar genomförd reform drager efter sig tusen nödvändigheter, nya förslag strömma ideligen in, pocka på hans uppmärksamhet, unna honom hvarken rast eller ro. Allt måste ske fort, fort, i morgon kan det vara för sent. Instinktivt känner han sin ställnings osäkerhet. Han vet, att på de samhällets höjder, han bestigit, är marken hal som en gletscher. Glider hans fot, faller han, och allting störtar samman omkring honom. Icke dess mindre vandrar han framåt och markerar hvart steg med handlingar, om hvilka historien en gång skall bära vittne. 
<sec/>
Då han tänker på hvad han uträttat, sväller hans själ af stolthet; och medvetandet om, att han utför en historisk mission, fyller honom med ett fatalistiskt lugn. Han kan tvifla på, att hvar liten människomyras öde länkas af en personlig gud, men att det måste finnas något slags försyn för världshändelserna, tror han visst. Och för den som fått kallet att ingripa djupt i ett helt folks utveckling, tör vägen vara utstakad på förhand antingen i enlighet med händelsernas inre logik, som förutsätter en historisk nödvändighet, eller i enlighet med en högre vilja, som räknar med hvar drifvande faktors inneboende kraft men också känner hans begränsning och vet hans mål. 
<sec/>
I ljuset från samma fixa idé ser han allt. Också Cupido framställer sig tydligare och tydligare för hans fantasi som en historiens genius, hägnande hvart nattligt möte med sina breda vingar. Också i drottningens alkov inbillar han sig nästan ha en historisk mission, och han känner sitt öde fastsmidt vid hennes af en högre makt. Han vet, att om han lämnade henne, skulle den blodets feberhetta, som nu mildras och dämpas af hennes hjärtas djupa böjelse, slå ut i excesser. Hon skulle drifva vind för våg på sina lidelser och slutligen sjunka så djupt, att eftervärlden med afsky skulle nämna hennes namn. 
<sec/>
Således rättfärdigas allt som skett af föreställningen om en händelsernas inre logik, och till yttermera visso har han en legaliserande förnimmelse af, att han i sitt förhållande till drottningen lika väl som i alla de reformer han genomdrifver, endast är ett organ för kungens vilja. Om han icke ända från början trott sig känna kungens tysta välsignelse i luften, skulle han utan tvifvel kunnat kufva sin fåfänga, sin maktlystnad och sin sinnlighet, ty han mindes alltför väl, att han just då var gripen af en djup och allvarlig känsla för en annan. – Nu är han inne i labyrinten och det finns ingen återvändo, han måste gå vidare, utan att veta hvart vägen leder. 
<sec/>
Så te sig hans lifs senaste händelser i fågelperspektiv, då han med en kall och stolt blick betraktar dem från höjderna. Men nu då han sitter ensam framför elden på sin härd, har han aflagt både den guldbroderade officiella högtidsdräkten och den historiska fantasidräkt hvarmed han eljes draperar sig, till skydd mot afundens fientlighet. Han är trött, hvilar i tystnaden och njuter af att känna sig fri. Hans sinne blir vekt, gamla minnen börja vakna och där lefver upp inom honom en egendomlig längtan efter en varm och solbelyst vrå långt, långt utanför hvardagslifvets strid. Och han tänker på en afton för fjorton månader sedan – så långt tillbaka i tiden som om månaderna varit år – då han också satt ensam framför elden – och längtade efter två händer, som skulle stryka smekande öfver hans panna – och efter en dämpad röst, som skulle tala barnsligt till honom ur skymningen. 
<sec/>
Det var Esther. Och nu ser han henne komma, och nu minns han, hur hon blef hans. Som i en feberdröm genomlefver han deras kärleks historia ända till den förfärliga natten och den ännu förfärligare aftonen därefter, då han såg henne för sista gången. Samvetet bränner som en låga i hans bröst, då han tänker på, hvad hon sedan måste ha lidit, och hur hon ensam kämpat med döden för att ge lif åt deras barn. – Han sitter med hufvudet tungt tillbakalutadt mot stolens stoppade ryggstöd och hela kroppen hopsjunken, som om han erkände sin synd, och ögonen slutna, som om han blygdes. 
<sec/>
Men plötsligt reser han sig upp och börjar gå af och an på golfvet, jagad af en vålnad inför hvilken han åter känner behofvet att rättfärdiga sig. Han har dock icke helt lämnat Esther i sticket! Hon har åtnjutit den bästa vård; han har sörjt för att ingenting fattats henne; han har redan sändt hennes far beaktansvärda penningesummor och skall aldrig undandraga sig sina förpliktelser i detta fall. Hvad mera skulle han väl kunnat göra? Se henne, vågade han icke, han fruktade den långa och svåra uppgörelsen dem emellan. I det tillstånd hon befann sig skulle den oundvikliga sinnesrörelsen kunnat skada henne; och själf fruktade han smärtan, ty han var fullt medveten om sitt hjärtas svaghet. Dessutom ha tusen ting tagit hans tid i anspråk. Men i afton är han fri. 
<sec/>
Han stannar och drager djupt efter andan; hans hjärta bultar oroligt. Hur skulle hon väl emottaga honom, om han komme nu? Gråta en liten pers och sedan falla i hans armar? Han är hennes barns far, hon hyser utan tvifvel ännu kärlek till honom – och i ensamheten har hon måhända redan försonat sig med tanken på, att hon icke är den enda? – –  
<sec/>
Nej. Hon är icke en dam med ett rymligt hjärta och en spetsfundig själ, full af världsklokhet. Hon är blott en liten kammarjungfru, som satt in allt hvad hon ägde af andakt och illusioner i sin kärlek. Men just därför skall hon aldrig kunna glömma den brutala våldsbragd, hvarmed han sköflade hennes Eden – och i mörka stunder, då han känner sig ensam och trött och vek som nu, skall han alltid förnimma samma brännande sveda i bröstet – alltid minnas de stelt stirrande ögonen och hennes ansiktes smärtfyllda uttryck. 
<sec/>
En half timme senare smyger han uppför trappan till hennes bostad och stannar lyssnande vid dörren. Han hör ingenting annat än sitt eget hjärtas bultande och är till mods som en gymnasist, bidande med ängslan, längtan och spänning utanför sin tillbeddas hem. Ändtligen öppnar han dörren och trefvar sig fram genom salen, som är mörk och kall, in i kabinettet. 
<sec/>
Där sitter hon i ljusskenet, lutad öfver bordet och stickar på en hvit liten socka. Då hon ser honom, blir hon mycket blek och för handen till hjärtat. Så reser hon sig upp och kommer honom till mötes. Det finns ingenting uppstyltadt eller tillgjordt i hennes hållning; den är full af naturlig, enkel värdighet. Och hennes mörka pupiller glänsa exalteradt under de tunga ögonlocken – icke af älskarinnans lidelse, icke af någon blodets förväntan, utan af den hjärtats värme, som strålar ut i undergifvenhet och tålamod, den stora och starka känsla, som en mor hyser för sitt barn, när barnet sänkt hennes lif i sorg. Hans ögon fyllas af tårar. Han skulle velat falla på knä för hennes fötter, som den förlorade sonen; men han nöjer sig med att kyssa hennes hand. 
<sec/>
Ingen af dem säger ett ord och han vågar icke smeka henne. Han respekterar hennes tillbakadragenhet och välsignar hennes hjärtas ödmjuka stolthet. Han står stilla och ser på henne och njuter af att andas luften i detta rum, varm och ren som hennes egen kyska själ. 
<sec/>
Ändtligen säger han sakta: 
<sec/>
– Detta har varit en svår tid för dig, Esther – Tro åtminstone, att också jag – – –  
<sec/>
Han kan icke fortsätta, ty han blygs för att ljuga. 
<sec/>
– Tack för all omtänksamhet – svarar hon stilla. – Jag har aldrig saknat någonting under min sjukdom. 
<sec/>
Skammens rodnad stiger honom till kinderna; han känner att han icke ens uppfyllt sina mänskliga plikter gent emot henne. 
<sec/>
– Skall jag gå efter barnet? frågade hon. 
<sec/>
– Ja, tack – låt mig få se vårt barn. 
<sec/>
Där låg en förstulen smekning i den ton, hvarmed han uttalat de två sista orden. 
<sec/>
Hon vänder sig om och öppnar dörren till den inre kammaren; och han följer henne. Så enkelt och rent och hvitt allt är härinne! Han föreställer sig ett ögonblick lyxen i sin egen sängkammare och den yppiga prakten i drottningens; och han finner vid jämförelsen, att Esthers sofrum nästan ser armt ut; men aldrig har han trädt in i drottningens budoar med samma förnimmelse af helgd, som genomtränger honom nu, då han stiger öfver tröskeln till Esthers kammare. – Likväl vet han att också drottningen snart skall bli mor. 
<sec/>
På golfvet vid sidan om Esthers bädd står en hvit vagga och på hufvudkudden hvilar en liten röd boll med små antydningar till mänskliga drag. Han betraktar den med måttligt intresse; hans faderskänslor slumra lika djupt som barnet. Hans hjärta är så fullt, att det värker af ömhet för den unga modern, som står vid hans sida. Han föreställer sig hennes lidanden och ångest och vånda så lifligt, att kallsvetten pärlar på hans panna. 
<sec/>
Esther lutar sig öfver vaggan, betraktar barnets lilla ansikte med en mors solstrålande ögon och hviskar: 
<sec/>
– Han sofver. – Skall jag väcka honom? 
<sec/>
– Nej för all del – hviskar han tillbaka. – Jag vill hellre komma igen en annan gång, när han är vaken. Får jag det? 
<sec/>
Hon svarar icke. De smyga på tå tillbaka till kabinettet därutanför. Hon stänger försiktigt dörren efter dem och återtager sin plats och sitt handarbete. 
<sec/>
Och så blir det tyst. 
<sec/>
Han sitter och ser på henne och drömmer. Hit skulle han vilja smyga sig alltid, då hans själ behöfver hvila, ro och fred från tankarna, som eljes jaga hvarandra utan rast. Här skulle han vilja aflägga alla hvardagslifvets bekymmer och bli barn på nytt och jollra med de båda barnen, af hvilka det ena är det andras mor. Hon skall sitta med den lille på sitt sköte och hennes ansikte skall vara idel strålande lycka, ty moderskärleken, som försonat henne med sitt öde, skall ha strukit bort den stora smärtan ur hennes själ och samvetsagget ur hans egen. 
<sec/>
– Esther! – säger han och lutar sig fram emot henne. Och det tonfall, hvarmed han nämner hennes namn, kommer henne att bäfva. – Esther! Jag har gjort dig mycket ondt? 
<sec/>
– Min vän har bara gjort mig lycklig – svarar hon stilla. – Det andra var Guds straff – och jag visste alltid, att det måste komma. 
<sec/>
Hennes ögon äro fuktiga af återhållna tårar men hennes darrande läppar småle. Han böjer sig längre och längre fram emot henne, och hans blickar söka hennes själ. Han talar sakta: 
<sec/>
– Esther! Jag ansåg det vara bäst för oss båda, att vi glömde hvarandra. Jag har försökt men kunde icke. Det bevisar, att jag i grund och botten har dig kär. Det andra flammar upp häftigt och slocknar fort; det är någonting rent yttre, som icke berör det djupaste i mitt väsen. Det djupaste – tror jag nu – tillhör dig. Jag skall alltid betrakta ditt och vårt barns hem som mitt. – Vill du låta mig komma och gå – och hvarken fråga mig hvarifrån jag kommer eller hvart jag går? Jag vill aldrig bedraga dig. Lifvet har tvingat mig in i förhållanden, som jag icke kan bryta – – men till dig vill jag ha rätt att gå när själen är tung och mitt hjärta hungrar efter godhet. – Får jag då komma? 
<sec/>
Han betraktar henne med dessa stora, blåa, inträngande ögon, hvilkas makt hon aldrig kunnat motstå. Hon förstår, att han känner djupt hvad han sagt, men hur kan han tro, att hon skulle kunnat neka? 
<sec/>
– Allt här tillhör ju icke mig – svarar hon. – Och barnet är ju icke heller ensamt mitt. 
<sec/>
– Nej! vidhåller han energiskt. – Jag vill aldrig komma, om jag stör ditt lugn. Hvad säger ditt hjärta och hvad säger du själf. 
<sec/>
Tårarna rinna utför hennes kinder, när hon svarar: 
<sec/>
– Också mitt hjärta är icke mitt. Det tillhör min vän. 
<sec/>
Då böjer han knä för henne, slår armen omkring hennes lif och ser henne in i ögonen som likna två mörka, daggstänkta penséer: 
<sec/>
– Döm mig icke som andra! Jag har stora mål! Får jag komma till dig när mitt sinne är mörkt? 
<sec/>
Hon tager hans hufvud mellan sina händer och ser på honom med en blick full af lycksalighet och full af smärta. 
<sec/>
– Ja, ja! – säger hon innerligt. – Må andra dela din glädje, blott jag får dela din sorg. 
<chapter/>

<chaptername>XXIV.</chaptername>

<chaptername>(28 Mars.)</chaptername>

<sec/>
Lyktan på hörnet glosar i frostdiset, Pilestræde ligger mörk. Snön mellan gatstenarna skriker under hvar vandrares fötter. Alltsomoftast skallrar den spruckna klockan på dörren till Peder Larsens ölhus, och en ljusstrimma faller ut öfver trappan. 
<sec/>
Därinne är luften tjock af utdunstningar och tobaksrök. Rundt om det aflånga bordet i skänkstugans midt sitta hedervärda småborgare, blossande på lerpipor, hvar med sitt ölstop framför sig. De mindre borden i vrårna äro upptagna af mera tillfälliga gäster. 
<sec/>
Mellan dem alla rör sig madam Larsen, lik en mummans genius, utdelande sina håfvor med rund hand, själf trind som en gräddmunk och huldsaligt leende med hela sitt mjuka, röda fysionomi. Från hennes läppar flöda muntra ord, som krydda den skummande drycken i stånkorna och stopen. Men bakom sin disk står Peder Larsen tyst, streckande den svarta taflan för hvart stop han utskänker, allt med en min så allvarlig, som skrefve han sin samtids historia. Han har ett färglöst cirkelrundt ansikte med en liten blå tapp till medelpunkt. – Till trots för förbudet af den 11 februari, bränner han i hemlighet brännvin af sin råg. 
<sec/>
Ett örondöfvande sorl fyller salen, och tobaksröken hvirflar som ur en kokande häxgryta. Högt uppe vid bordsändan, närmast disken och faten, ha stamkunderna sina bestämda platser, och här är kannstöpandet i full gång. 
<sec/>
– En orättvisa är det och förblir det! – bedyrar hökar Povelsen. – Tänka sig! Där går jag och köper rågen i dyredomme, så mycket jag rår med, i förväntan på stabila priser. Och just som jag skall börja sälja, fås kronans råg till halfva inköpspriset. Är det någon rim och reson i det? 
<sec/>
– Rim och reson? – upprepar bagare Jockumsen föraktligt – Det finns hvarken rim eller reson i det nuvarande regementet! Gud låte mig aldrig säga mer än hvad jag kan stå för – men nog ser det ut som om man ville taga brödet ur munnen på alla oss småborgare. 
<sec/>
– Brödet ur munnen på bagaren, och i munnen på de fattige! anmärker svarfvare Bruun torrt. 
<sec/>
– Fattige? – Povelsen tömmer sitt stop och knackar i bordet efter ett nytt. – Hvem är icke fattig i dessa tider? 
<sec/>
– Nej, nej men! – suckar färgarelagets ålderman, Schneider, i det han ser på sin granne med en menande blick. – Därför är det ju också både rätt och billigt, att fattigrågen till sist hamnar i ditt magasin, Povelsen! 
<sec/>
Povelsen rodnar af förbittring och slår sitt stop hårdt i bordet. 
<sec/>
– Hvad angår det färgaren, hvart rågen tar vägen? Du svälter min själ icke! För det du doppar ditt hår i din egen kyp, behöfver du icke lägga näsan i andras affärer? För resten ser du snedt på allting. 
<sec/>
Detta är en anspelning, som gör kraftig verkan. När Schneider blir vred, börjar han alltid vinda med ögonen. Och nu då alla skratta, slå Schneiders vredesgnistrande blickar kors i luften framför hans egen näsa, medan han häftigt vänder sig mot Povelsen! 
<sec/>
– Ja du – du – du hör alltid till dem som jama! Men ju värre du gnyr, dess mer vet man ju, att du lägger på kistebottnen! 
<sec/>
Bagar Jockumsen tager parti: 
<sec/>
– Povelsen har min salighet rätt! Aldrig såg man i kung Frederiks tid sådana spektakel som nu. Och hvad hjälper det, att kungen gör sig gemen och blir bagare åt de fattige? Jag såg hur det gick till utanför kronobageriet, när åttaskillingsbröden såldes. Bara ett fördömdt slagsmål om kakorna! Och den, som krånglat åt sig ett par, sålde dem strax. Nej, brödet kan aldrig bli så billigt, att alla ha råd att köpa det – saken är bara den, att den fördömde doktorn, som nu har så mycket att säga, förföljer alla oss handtverkare – – ja, så är det! 
<sec/>
– Och värre blir det nog, om karlen får hållas! profeterar Povelsen dystert. 
<sec/>
– Hör! Hör! ropa småhandtverkarna från nedre ändan af bordet. Skomakare Börresen reser sig och slår handen i bordet: 
<sec/>
– Det är natyrligtvis meningen – skriker han – att våra gamla skrån ska upphöra. Det har talats om den saken länge – och vi gick ju till kungs med en bön om skydd mot frimästare och andra frifräsare. Men vi fick till svar, att arbetsfrihet skadar ingen. Nu vill jag fråga – skadar den ingen, om den skadar mig? Är jag ingen? Nej, jag är mästare! Men är det rätt att behandla mästare så? 
<sec/>
– Nej! Nej! ropas det i korus omkring honom. Men från ett af de mindre borden hörs ett kraftigt: Jo! Alla se dit. Där sitta tre studenter, som hittills i lugn och ro diskuterat dagskrönikan och druckit sitt öl. En af dem höjer nu sin röst: 
<sec/>
– Ser I, mäster. I har en gång gjort mig ett par stöflar, som klämt värre än om de varit spanska. Därför beställde jag nästa gång mina stöflar hos en gesäll, som gjorde dem bättre och till på köpet billigare. Det kallas för fri konkurrens och är nyttigt för alla som slita skor. 
<sec/>
– Men jag skall säga honom – utfar Börresen i vredesmod – att vi mästare icke vilja veta af slika nymodiga påhitt! Rätt är väl rätt nu som i gamla tider – och så länge det finns lag i landet, skall den skydda oss för intrång – –  
<sec/>
– Gör bättre skodon – infaller studenten – så skyddar ni er bättre själf! 
<sec/>
– Fördömde likbärare! – ryter Börresen i det han flyger upp och med knuten hand störtar fram mot studenternas bord. – Hvem har I lärt er veta hut af? 
<sec/>
Studenten sitter stilla med handen på värjfästet, och svarar godmodigt småleende: 
<sec/>
– Åtminstone kan det icke ha varit af er, mäster. I tycks vid gud icke ha någon att lära bort! 
<sec/>
Salen genljuder af skratt, och Börresen sätter sig åter, efter att ha uttömt sin vrede i ett par glåpord, som ingen hört. Men färgare Schneider plirar förtroligt till honom med ögonen och nickar: 
<sec/>
– Det är rätt, Börresen. Sätt dig. Dina stöflar må vara hur goda som helst, men ditt munläder är icke tillräckligt garfvadt för att duga åt de där spolingarna! 
<sec/>
Studenten tycks emellertid ha fått blod på tand, ty då det blir tyst i salen, höres åter hans röst: 
<sec/>
– Jag vill föreslå en skål för den nya tid som af alla tecken att döma håller på att rinna upp, och som inaugureras af reformer, större än vi sett här hemma i mannaminne. Jag vill erinra om tryckfriheten och om den nya hofveriförordningen, hvarigenom bönderna åtminstone fått ett slags rättsställning gent emot godsägarna. Allt tyder på att dessa gagneliga reformer skola följas af flera, ty människorättens tid är kommen, och omsorgen om de små och förtryckta lyser fram ur alla regeringshandlingar. 
<sec/>
– Nummerlotteriet! anmärker Povelsen torrt. Och det fnissas föraktligt omkring bordet. Men en nyligen afskedad mönsterskrifvare, som gått ut att dränka sina framtidsbekymmer i öl, vänder sig mot studenten och talar i bitter ton: 
<sec/>
– Hvad hjälper förordningar och reformer, när de styrande utan barmhärtighet öfverlämna oss alla åt svältdöden? Hur många af statens tjänstemän, högre och lägre, ha icke redan kastats ut på gatan med hustru och barn? Det är ett gudlöst regemente, och guds hand hvilar därför tungt öfver land och stad. Hårdare vinter än denna ha vi icke haft i mannaminne, köld och hunger härja värre än någonsin förr, trots alla omsorger om de så kallade fattige. Och tack vare de ekonomiska reformer, som företagits, blir det mer och mer ondt om pengar. Handel och industri ligga nere. Högadeln och de rika godsägarna lämna staden så att handlande och handtverkare gå miste om all förtjänst – men gatorna äro fulla af lösa trashankar och drifvare. På landet ha bönderna ingen säd, markerna ligga obrukade, kreaturen dö af svält och pest – och till råga på allt går rykten om örlig – min tro är, att den yttersta domen stundar! 
<sec/>
En djup tystnad breder sig för ett ögonblick öfver salen vid den hemska spådomen, och alla tömma sina stop, som gällde det att snarast möjligt reglera sina jordiska affärer. Men bagaren Jockumsen bryter förstämningen genom att knacka i bordet efter mera öl. 
<sec/>
– Och hvad betyder det väl, – frågar han för att åter få lif i diskussionen – att vi fått denne Holstein till öfverpresident? 
<sec/>
– Det betyder – säger Povelsen högtidligt – att vi borgare beröfvats våra gamla rättigheter, som vi ha kungsord på, att styra vår egen stad. 
<sec/>
– Natyrligtvis! – bekräftar skomakare Börresen med inbiten förtytrelseförtrytelse. – Den där doktorn lägger sin näsa i allt. Det dröjer nog icke länge innan hela magistraten blir afskedad liksom geheimekonseljen. Men jag säger icke mer, annars kan hända, att jag kommer på fästning – och då har ju min gumma rätt att gifta om sig. 
<sec/>
– Tror du, att käringen har lust till det? – frågar svarfvare Brunn. 
<sec/>
– Ne-ej – men sådant kan man aldrig veta! svarar Börresen. – Och det är ju i alla fall förbjudet i Guds lag. 
<sec/>
– Ja! – erinrar mönsterskrifvaren från sitt hörn. – Hvad Gud har förenat, skola människorna icke åtskilja. 
<sec/>
– Nå, nå – säger Povelsen – vi veta alla, att slika nymodiga påhitt icke komma från kungen. Kungen är mån om sitt land och sitt folk. Hvarifrån de komma, är icke godt att säga – bäst att hålla tungan rätt i mun och icke förklena höga herrar. Somliga mena ju, att allt det onda härrör från den svarte, som huserar på Kristiansborg – Moranti eller Brandti heter han visst och kanske är han den lede i egen person. Det är han som drifver herremännen från staden, till stor förlust för oss borgare, och i stället mönstrar fullt af pack till matroser, som drifva om på våra gator och ställa till slagsmål och spektakel. Det heter ju till på köpet, att vi ska börja kriga med en annan svart satan där nere i Afrikas land och att det därför är sådan rörelse på Nyholm – – nog vill det både Mod och Dristighet till för att slåss mot själfva den lede – – –  
<sec/>
– Slidder sladder, mäster Povelsen – ropar en annan af studenterna – I vet lika väl som jag, hvarför det arbetas dag och natt på varfvet. Och skulle det bli allvar af, att ryska flottan lägger sig utanför och kastar bomber och kanske tänder eld på ert eget spannmålsmagasin – så behöfvas nog alla de nye galioterna – både Modet och Dristigheten – att hålla ryssarna i schack med. 
<sec/>
– Å – invänder Povelsen – det är min själ så dags då, när magasinet redan brinner! 
<sec/>
– Nå, nå – replikerar studenten, skrattande – om också magasinet brinner, kan källaren kanske ännu räddas! För resten – fortsätter han ifrigt – veta vi nog alla, att det hvarken är den svarte eller den lede, vi ha att tacka för de nymodiga påhitten – som alla syfta till införande af ordning och besparingar i förvaltningen. Nej, det är nog en helt annan person, och jag är icke rädd för att nämna hans namn. Jag säger tvärtom med fullaste hjärta: Lefve Struensee! 
<sec/>
Det blir ett stort oväsen. Studenterna dricka, jublande, skålen, men alla borgersmännen låta stopen stå orörda och protestera med stora ord och åthäfvor. Emellertid har en ny gäst inträdt i salen. 
<sec/>
– Hej, madam Larsen – ropar han – ge mig en stånka! Den skålen vill jag vara med till att dricka! 
<sec/>
Studenterna bereda honom plats vid sitt bord, och sorlet stiger åter omkring dem. Men bagare Jockumsen fnyser till och kastar en föraktfull blick på den nykomne: 
<sec/>
– Naturligtvis! Gabel har sina goda skäl att dricka skålen för Struensee. Den djäfvulen har nyss köpt själfva grefve Schulins hus på Østergade! 
<sec/>
– Nej – fan? – frågar Povelsen intresserad. 
<sec/>
– Hvar i all sin dag har han fått pengar ifrån till ett så gentilt köp? 
<sec/>
– Säg det den som kan! – hviskar Jockumsen hemlighetsfullt, och alla de närmast honom sittande sträcka nyfiket fram sina hufvuden och lyssna. – Jag vet bara, att Gabel har en dotter, som varit kammarpiga på slottet – och att denne Struensee där fått ett godt öga till tösen. Nå! Det kostar min själ att ha ett godt öga till fruntimmer – och Gabel är en listig djäfvul, som förstår att tappa en tunna. – – Och nu är han på det torra – och håller på att inreda Schulins gård till ett fasligt fint ställe – där det är meningen, att hela den gentila världen skall komma tillsammans om kvällarna för att förlusta sig – – och till den ändan lär han ha införskrifvit sjutton vackra engelskor, som ska gå herrarna tillhanda med litet af hvarje – – –  
<sec/>
– Jössus! Jössus! – utbrister Povelsen, synbart betagen på samma gång af omoraliskt intresse och sedlig förfäran. – Kan något sådant verkligen vara möjligt? 
<sec/>
– Ja, de herrarna! – instämmer skomakare Börresen. – De lefva nu som riktiga svin! För se – tillägger han fundersamt – till ett så fint ställe får en simpel handtverkare väl icke komma? 
<chapter/>

<chaptername>XXV.</chaptername>

<chaptername>(5 Maj.)</chaptername>

<sec/>
Söndagsstillhet hvilar öfver staden, det är tidig morgon och tyst. Inne i sitt rum sitter Esther Gabel med sitt barn vid bröstet. Hon är mager, som om hon svultit, dragen ha blifvit genomskinligt bleka, som om hon tärts af en sjukdom eller sorg, ögonen glänsa så stora och mörka under de tunga ögonlocken. Barmen häfves och sänkes fort, hon ser på den lille och tänker: Sof sött, hjärtebarnet mitt. Väx dig stor och vacker och stark. Pappa kommer kanske i morgon – kanske kommer han aldrig mer ... 
<sec/>
Kyrktornens klockor begynna ringa, klangen blandar sig in i tankarnas gång, kläpparna tala klart som tungor, malmen dånar och sjunger: Böj dig blindt under Herrans tuktan, människobarn! Tung är Guds hand, tung är Guds dom, dock känner han bäst din själs behof. – Saknaden bränner, hjärtat hungrar, synden var salighet – minnet lefver alltjämt i ditt blod ... 
<sec/>
Tre månader ha snart gått sedan den kvällen, då han plötsligt kom och bad att ofta få återvända. En gång för länge, länge sedan kallade han henne sin vårblomma. Nu står vårblomman glömd och fryser. – Döm mig icke som andra – sade han. – Jag har stora mål! Mångt och mycket tager hans tid, men hvarför sänder han icke ett bud för att få veta någonting om sitt barn? 
<sec/>
Esther skakar sitt hufvud trött. Hon förstår ingenting. Men klockorna dåna: Böj dig blindt under Herrans tuktan, människobarn, dina tankar äro synder – alla – alla. Sakta reser hon sig, lägger försiktigt sin sofvande son i vaggan och kläder sig färdig, knyter silkesduken under hakan, sveper sin svarta schal omkring sig, virar en hvit näsduk omkring psalmboken och går utför trappan. 
<sec/>
Det regnar smått, och luften är råkall. Hon springer öfver gatan, hon vill höra högmässan i S:t Petri. Det ringer samman öfver hela staden; Vår-Frukyrkans storklocka dånar doft, och Helge- Andskyrkans lilla dödsklocka klämtar gällt, och husens väggar och gatornas stenar tyckas genljuda af den dallrande malmklangen, som om yttersta dagen och domen vore förhanden. 
<sec/>
Hon sätter sig längst tillbaka under läktaren, böjer sitt hufvud och sjunker i bön. Andakten fyller henne, alla tankar sväfva uppåt, jordelifvet med dess sorg och saknad ligger som ett mörkt minne djupt under henne. Psalmen tonar, och hon blandar sin späda, darrande röst med de tusen stämmorna, som lofva och prisa Gud, anropande Hans nåd och barmhärtighet. En förnimmelse af värme och trygghet faller öfver henne; hon känner sig hägnad af Herrans hand. Men på predikstolen stiger den vördige prosten Balthasar Münter med bister uppsyn och rynkad panna. Styf som halsfjädrarna på en retad fågel sitter den hvita pipkragen omkring hans ännu ungdomliga ansikte, som blossar af helig vrede, ty han predikar lagen, icke evangelium. Hård som en domares ljuder hans röst, då han talar om tecknen, som tyda på, att den yttersta dagen snart tör vara förhanden. Gudlösheten breder sig, höga och låga lefva som hedningar, de där af ingen Gud veta, i sus och dus, i synd och öfverflöd, och alla Guds bud föraktas, det sjette icke minst; men redan är nöden och pestilentian i landet och örlig stundar. Därför omvänder Eder nu, gören bot och bättring, i morgon kan det redan vara för sent! – Församlingen snyftar, alla falla på knä och bedja bönerna, som prosten läser, först Fader Vår och sedan förbönen för drottningen. Då ljuder ett svagt jämmerrop från en kvinna långt tillbaka under läktaren; hon gråter högljudt, medan prästen nedkallar Herrans välsignelse öfver församlingen, och snyftar ännu öfvergifvet i den djupa tystnaden, som följer, tills ändtligen psalmen, tonande från de tusens bröst, öfverröstar den ensammas klagan. Hon ligger på knä med ansiktet doldt i händerna, och tårarna sippra fram mellan hennes fingrar. O, Gud, o, Gud, af barmhärtighet tag denna kalken ifrån mig! – Nu är den gamla smärtan ny inom henne, alla brännsårens hinnor ha brustit, och sorgen sluter henne så hårdt mellan sina vingar att hon flämtar efter luft. Hon reser sig sakta och smyger sig ut. 
<sec/>
Å, Gud, allt annat var ingenting, jämfördt med detta, att också hon, den andra, skulle bli mor, och att den andra lilla, som snart skall födas, också är hans barn – kanske liknar honom mera, än den son, som hon gifvit lif. 
<sec/>
Hon har drifvit omkring på gatorna utan att veta, hvart fötterna förde henne. Nu hör hon plötsligt munter hornmusik och finner sig själf på torget utanför rådhuset. Himmeln har klarnat, solen lyser, och många människor hasta henne förbi. Hon följer mekaniskt med folkströmmen genom Friedrichsberg-gade och Vester-port, går vidare genom den norra allén mot Friedrichsberg. Vinden från väster fläktar ljum kring hennes kinder, och hon får kramp i bröstet, ty hon tänker på den sista vårdagen, då hon satt vid hans sida i den täckta vagnen, som rullade långt, långt bort från människorna till en liten hydda i skogen vid stranden af en sjö. Å Gud, å Gud, hvad lifvet då var skönt, och hvad syndens straff har drabbat henne tungt! – Plötsligt kommer hon att tänka på sitt barn och blir orolig. Den lille kan ha vaknat och är säkert hungrig nu. Hon vänder och går tillbaka till staden. Nära bron, hör hon stampande hofvar och rullande hjul under porthvalfvet, två kungliga jägare komma ridande i svindlande fart och efter dem åtta hvita hästar spända framför en guldglänsande kaross. 
<sec/>
– Ser hon, lilla jungfrun – säger en fet hyrkusk, som stannat vid sidan om Esther och börjat plira galant med ögonen – så åker man, när man är gentilt herrskap. Det där är själfvaste wurstvagnen! 
<sec/>
Hästar och vagn susa förbi, men som i skenet från en blixt ser Esther fyra profiler bakom glasrutorna, och den ena var hans. Han satt på baksätet, midt emot drottningen. Å, Gud, hon har den trösten att få känna honom nära sig under den tid, som stundar – kanske att få hålla hans hand i sin, när den förfärliga smärtan kommer. – Stackars Esther fick ensam bära både smärtan och skammen. 
<sec/>
– Se på de där harkrankarna, lilla jungfru! – den galante hyrkusken pekar skrattande på de fyra löparna, som med andan i halsen springa efter vagnen – jesses, hvad de få gno! Ja, Gud nåde dem, om de sacka! Drottningen lär icke vara att leka med, nuförtiden, sedan hon börjat gå i karlkläder – innandess skall hon ha varit både vänlig och gemen. 
<sec/>
– Tror jag det! – säger en röst bakom honom, och han vänder sig bort från Esther, stucken af hennes otillgängliga min. – Det var som om alla bondungarna varit hennes egna den sommaren hon var på Frederiksborg! 
<sec/>
– God dag, Börresen! Vet du af att prästerna bedt för henne i kyrkorna i dag? 
<sec/>
– Jag hörde det, ja. Och hvem som är far till det barnet vet jag med! 
<sec/>
– Ja, det är väl denne Struensee. 
<sec/>
Esther står fastvuxen vid jorden, darrande och blek af blygsel, som om hon hört sin hemliga skam omtalas offentligen på torgen. Alla veta det således – alla! 
<sec/>
– Natyrligtvis! Därför är han nu också som ett slags kung – alla lyda honom redan. Och när kungen dör – stackaren! han lär väl icke ha långt igen! – så gifter drottningen sig med Struensee – och så dör väl den lille kronprinsen med. 
<sec/>
– Nej, nej, nej-då! – ett par borgare, som lyssnat skocka sig omkring Börresen – kan någonting sådant vara möjligt? 
<sec/>
– Jo då! Jo, det kan I sätta er på! – Och då blir här ett djäfla-regemente, när han får styra och ställa som han vill. Alla höga och förnäma personer, som kunde morra, ha ju redan fått lämna stan, och för oss småfolk generar han sig min själ icke! All landsens rättvisa har han nyligen gjort kål på – alla våra rätter har han afskaffat – – och vid den stora domstolen, som nu skall döma oss, går natyrligtvis allt som han vill. 
<sec/>
– Men Herre Gud skall det då icke längre finnas lag i landet? Det var det värsta, jag hört i all min tid! 
<sec/>
– I kommer nog att höra ännu värre ting! Här ska natyrligtvis införas nya moder på alla håll och kanter. I har kanske aldrig ens hört, att barn hädanefter icke behöfva lyda sina föräldrar, som det står i Guds bud? 
<sec/>
– Hva – hva? Ska barnen icke lyda, säger I? 
<sec/>
– Åtminstingen har I ingen rätt att sätta dem i tukthuset, om de tredskas. Och tredskas göra de ju alltid, så tukthuset var bra att ha. Men dit ska föräldrarna väl i stället skickas. Och begrafna i vigd jord bli vi aldrig hädanefter! När vi dör, ska vi köras ut om natten af rackaredrängar och stoppas i korgar och sänkas i hafsens djyp utan att en präst får läsa ett Guds ord öfver oss. Det är det allra nyaste. 
<sec/>
– Men Herre du min Gud och skapare! Har denne Struensee då ingen aktning hvarken för Gud eller människor? 
<sec/>
– Det ser min själ icke så ut! Svir och dobbel och liderlighet stå nu under allerhögsta beskydd – den nya polisen får icke gå in i husen och se till hur det lefves – har icke ens rätt att knipa en tjuf och kältring i hans bostad – men vi, som ä’ hederliga, ska när vi dö, kastas i vattnet utan välsignelse! 
<sec/>
– Herre Jesus! – jämrar sig en käring, blek af ångest och med ögon som stirra stelt. – Det här tar en ända med förskräckelse! 
<sec/>
– Det gör det säkert – säger en annan ur hopen – men det onda ska väl ha sin tid. 
<sec/>
– För min del tror jag nu – anmärker en tredje – att den yttersta dagen är förhanden. Ett så syndigt lif, som nu, har aldrig förr existerat i Danmark. 
<sec/>
När Esther går öfver bron, tycks det henne som om plankorna böljat under hennes fötter; med ångestsvetten pärlande på sin panna, kommer hon hem, faller på knä framför sin sons vagga, lyfter honom upp och gömmer honom vid sitt bröst. 
<sec/>
Bakom det öppna fönstret i sitt kabinett står Rantzau, mörk i hågen, och ser ut öfver de glittrande vågorna omkring Lange-bro mot den solbelysta grönskan bakom sundet. 
<sec/>
Nära en månad har han känt sig som ett högdjur, hetsadt af hundar – hela detta koppel af fordringsägare, agenter och handtverkare, som Struensee släppt lös emot honom genom det fördömda kansliplakatet af den 8:de april, hvarigenom bestämdes, att lagen i skuldfordringsmål gäller också för grefvar. Detta plakat var tydligtvis tillkommet uteslutande i afsikt att fördrifva honom från hofvet och hufvudstaden. 
<sec/>
Han har icke velat unna de maktägande nöjet att se honom fly; på trots har han stannat kvar, och man har icke vågat öppet förvisa honom, som man förvisat grefve Danneskjold-Laurvig. 
<sec/>
Men hans ställning har blifvit ohållbar. Han måste vika, ty han unnar icke världen det uppbyggliga skådespelet, att en Rantzau fängslas för skuld. En gång förr har detta händt, i Berlin, berätta släktens annaler; efter den betan knep kungen af Danmark grefskapet. Hvem vet, hvad som kan ske, om en Rantzau ånyo låter sig internera? – och denne hänsynslöse Bodenhoff är i stånd till allt! Bättre att draga sig tillbaka medan det ännu finns tid, sätta sig i säkerhet för att i lugn och ro taga sitt parti. – Någonting måste göras för att stäfja öfvermodet hos den djärfve lycksökare, som nu regerar. 
<sec/>
På konungens befallning – he! Rantzau vet alltför väl, hvad de orden betyda. För några dagar sedan, då han passerade slottsplatsen, såg han kungen träda ut på altanen i sällskap med sina lekkamrater negerpojken Moranti och den lilla cirkassiska prinsessan i husaruniform, och kasta ner på gatan allt hvad han kom öfver. Folket stimmade och hurrade först, trodde att det hela var ett lustigt infall – men då en bagarpojke fick en sèvrespjes i hufvudet så att blod flöt, började mobben vädra allvar och ropa på bröd och pengar. H. M:t kastade sig i stället i allas åsyn öfver Moranti för att strypa honom. 
<sec/>
På kungens befallning! Nej, detta är ett piskrapp riktadt af den forne vännens egen hand direkt mot hans ansikte. Nu kastar en Rantzau sin handske och försvinner tills vidare från skådeplatsen! 
<sec/>
Han lutar sig ut genom fönstret och andas djupt. Det är vår i luften. Han längtar efter att trampa sin egen mark, höra Plönersjöns böljor sorla mot sin egen strand, känna sig som härskare, hälsas djupt af sina underhafvande – röka sin pipa hemma på Ascheberg i fred och ro, i stället för att hetsas af förföljande kreditorer. 
<sec/>
Han ringer på sin kammarlakej och befaller att allt skall göras i ordning för afresan. 
<chapter/>

<chaptername>XXVI.</chaptername>

<chaptername>(13 Maj.)</chaptername>

<sec/>
Godnatt, min käre öfverste! Som sagdt, hästgardets par skvadroner af paradhjältar kosta för mycket. Låt oss afskaffa hela härligheten! 
<sec/>
Struensee talar i en ton, som om han vore arméns generalissimus. Falkenskjold hälsar militäriskt, öppnar dörren och försvinner ut i korridoren. Vaxljusens lågor flämta i draget från den korpulenta energi, hvarmed konferensrådet återvänder till arbetet. 
<sec/>
– Seså! Nu fortsätta vi! säger han myndigt. 
<sec/>
Men justitsrådet Karl August Struensee reser sig upp, sträcker på sig och gäspar: 
<sec/>
– Nej, det är sent. Du får verkligen tillåta, att också jag rekommenderar mig! 
<sec/>
– Vi ha ännu mycket att handlägga, och affärerna tåla intet uppskof! 
<sec/>
Justitsrådet ser konferensrådet in i ögonen och skrattar respektlöst åt hans allvarliga statsmannamin. Det är ett påtagligt syskontycke mellan de två djärfva profilernas uttryck af viljekraft och njutningslystnad. 
<sec/>
– Nå, nå, vi ha redan fått ett godt stycke arbete gjordt! Två herrar Struensee hinna på ett par timmar mer än andra på lika många dagar. 
<sec/>
– Mot din vilja skall jag icke hålla dig kvar. Emellertid väntar jag redan om ett par dagar ett utkast till reskript om upprättande af detta finanskollegium. 
<sec/>
Konferensrådet talar alltjämt med samma befallande röst, hårdnad af vanan att i koncisa uttryck formulera den regerande konungens vilja; men härskarelaterna imponera alldeles icke på hans äldre bror. Justitsrådet svarar skämtande: 
<sec/>
– Du skall få det. Men hvarför sådan hast? Hela regeringsmaskineriet arbetar för häftigt. Detta konvenerar alldeles icke den danska nationen, som älskar långsamheten och misstror all fart. Vi torde göra klokt i att härutinnan lägga mera an på det nationella! 
<sec/>
Joh. Friedr. Struensee rynkar sina ögonbryn och skakar sitt hufvud dystert. 
<sec/>
– Vill man uträtta någonting stort, måste man arbeta medan dag är. Snart kommer kanske natten ... 
<sec/>
– Visserligen! Natten är redan nära, därför skall jag gå nu. Lyd också du mitt råd och lägg armarna i kors för en stund. Det är osundt, att viktiga kungliga förordningar följa för tätt på hvarandra. Låt folket få tid att draga andan. Man finner det otroligt, att den bleke unge gubben på tronen uträttar ett slikt Herkulesarbete. Och alla samhällets drönare, som fått afsked, knorra. Vill du verkligen låta dem behålla illusionen om envåldshärskaren som den styrande, får du vänja dig vid den danska takten. Godnatt, min bror, jag måste gå nu – en förtjusande dam väntar mig till supé. 
<sec/>
– Tack för dina råd, men jag känner ställningar och förhållanden här bättre. Akta dig för lilla Sophie Gæhler. Hennes hjärta är ett stycke rödt vax, fullklottradt af kalkyler, och själf har du hustru och barn hemma i Schlesien! 
<sec/>
– Godnatt med dig, Friede! Låt bli att moralisera. Efterlef dina egna förordningar! Om en af två äkta makar hoppa öfver skacklorna, har endast den kränkta äkta parten rätt att påtala detta. – 
<sec/>
Inne i sofrummet skymtar den breda, bäddade sängen fram mellan tjocka, guldfransade sidenomhängen. Men där framför står kammartjänaren och anmäler högtidligt: 
<sec/>
– Hennes Majestät drottningen har skickat flera bud. 
<sec/>
Struensees ansikte mulnar; med en vink befaller han Wolff att försvinna. Sedan sätter han sig tungt i en stol, tänder sin pipa och röker en stund. Han liknar icke en eldig älskare, brinnande af begär att skynda till mötet med sin hjärtans kär, men han känner sig bunden af omständigheternas makt och vet, att han måste lyda, när hon drager i länken, hvarmed han en gång i lättsinne smidt sig fast, och som han aldrig skall kunna slita. Om han dröjer mycket längre, skall hon i egen hög person komma och öfverraska honom. Han har ingen ro i denna våning; den är som ett öppet torg, dit många vägar leda. 
<sec/>
Gäspande reser han sig, lägger pipan bort och försvinner genom en tapetdörr, därifrån en hemlig gång leder direkt till drottningens budoar. – 
<sec/>
En half timme senare öppnar han åter samma dörr, men ryggar tillbaka, då han ser en främmande kavaljer nonchalant placerad i länstolen. 
<sec/>
– Se icke så förskräckt ut! – ropar Brandt i falsett. – Jag sitter och väntar på er. Jag antog, att den ömma tête-à-têten icke skulle räcka så länge. 
<sec/>
– Har ni någonting särskildt viktigt på hjärtat? 
<sec/>
– Viktigt? Nåja – Brandt rycker på axlarna. – Det är det gamla vanliga. Jag behöfver pengar. 
<sec/>
– Men min käre vän – kungen har nyss skänkt er tio tusen riksdaler! 
<sec/>
– Jag hör ni säger så, ja, men jag förstår icke hvart de tagit vägen. De äro spårlöst försvunna, och mina skulder växa mig öfver hufvudet. 
<sec/>
– Märkvärdigt. Ni har dock goda inkomster och få personliga utgifter, eftersom ni lefver på kungens bekostnad. 
<sec/>
– Jag skulle snarare vilja säga, att kungen lefver på min bekostnad, åtminstone aktar H. M:t icke för rof att hvar månad plocka både mig och Amalie på betydande belopp. Det är ett martyrium att höra till kungens spelparti. 
<sec/>
– Verkligen? Trots de tio tusen – för att icke tala om de tre tusen till fru Holstein? 
<sec/>
– Trots allt detta? Det behöfs en mycket större plåsterlapp för att täcka alla såren i min ekonomi. Jag måste därför bedja er utverka af H. M:t en gåfva af ytterligare femtio tusen riksdaler åt hans trognaste tjänare. Gör ni detta, skall jag å min sida också denhär gången laga, att ni själf hugnas med ett liknande belopp. 
<sec/>
– Är ni från vettet, käre vän? Femtio tusen riksdaler! 
<sec/>
– Än sedan! Det kostar kungen lika mycket – bara en vink eller en nick! Ni har själf nyckeln till kabinettskassan. Ni ger mig guldet, och jag är räddad. 
<sec/>
– Det är orimligt säger jag er! Ni är värre än Holck, käre vän, ni är ju en riktig Moltke! 
<sec/>
– Med undantag af grefvekronan! Nå, den kan få komma sedan! Och med den lilla skillnaden, att jag aldrig vunnit något Bregentved på ruter nia. Eljes är ju också jag en konungs skugga och bör som sådan ha rätt till apanage. 
<sec/>
– Skämt åsido, min käre vän – säger Struensee allvarligt – drottningen var i afton mycket missnöjd öfver det spektakel, kungen nu åter ställt till på slottsbalkongen. Hennes Majestät anser, att ni icke gör er plikt. 
<sec/>
– Jaså, verkligen! – utbrister Brandt ironiskt. – Vill ni då hälsa Hennes Majestät från mig, att jag när som helst med nöje skall ställa min post som den galne gemålens väktare till Hennes Majestäts eget förfogande! 
<sec/>
Han reser sig, intager en plastisk ställning i närheten af dörren och frågar i utmanande ton: 
<sec/>
– Vill ni eller vill icke skaffa mig dessa femtio tusen riksdaler? 
<sec/>
– Min käre vän, ni talar om summan som vore den en spottstyfver. Tycker ni icke själf, att man också kan draga för stora växlar på kungens bevågenhet? 
<sec/>
– Nej. Och jag kan icke fatta er obstinata finkänslighet i detta fall! Saken är ju så lätt arrangerad! Ni disponerar själf hela kungens partikulärkassa. Det gäller bara att göra ett litet grepp, med kungens samtycke. Och hvad är det för konst för er att utverka kungens samtycke! Ni behöfver bara se på honom så här. 
<sec/>
Brandt spänner med otrolig ansträngning sina två pepparkorns-ögon i ett imaginärt majestät. Sedan fortsätter han bittert: 
<sec/>
– Men jag har märkt, att er forna vänskap för mig svalnat betydligt. Ni trakasserar mig, blandar er i mina göranden och låtanden på ett för mig mycket kränkande sätt. Ni har blifvit otroligt despotisk. Jag frågar er: är jag intendent des menus plaisirs eller är jag det icke? Jaså, det är ändå jag. Men i så fall måtte jag väl också vara den ledande själen i hofvets nöjen? Blandar jag mig någonsin i politiken? Eller har jag någonsin försökt ställa min personliga älskvärdhet mellan er och drottningen? Ni däremot kommer alltid till mig med era pedantiska förhållningsorder och yrkar på en sparsamhet i hofhållningen, som gränsar till skandal och girighet. Ingenting får göras för den högre konsten och för smakens odling. Så fort det gäller pengar, har ni de löjligaste skrupler. Är det nu någonting så oerhördt, att kungens närmaste tromän hugnas med en eller annan liten dusör? Jag vädjar till historien! Jag tror mig verkligen ha full rätt att af kungen kräfva godtgörelse för de utgifter, till hvilka jag absolut tvingas genom min ställning. I annat fall måste jag träda tillbaka, och jag gör det gärna, det är icke så afundsvärdt att hvart ögonblick riskera lif och lem, om det skulle falla kungen in att kasta sig öfver mig. Ni vet, att han redan mer än en gång försökt strypa mig! Kort och godt – får jag icke pengarna, drager jag mig tillbaka, och ni får skaffa er en annan väktare. 
<sec/>
Struensee sitter tyst, med pannan rynkad och blicken sänkt. Han räknar icke så noga med förebråelserna, som rikligen flödat i detta anförande. Han vet, att Brandt trots allt är en pålitlig vän. Men han vet sig också själf ha gjort allt för att förtjäna denna vänskap. Han erkänner, att han icke kan undvara Brandt, men det gör honom ondt, att vännen så hänsynslöst vill sätta honom knifven på strupen. 
<sec/>
– Tag icke så häftigt i! – säger han efter en stund. – Jag måste ha tid att tänka på, hur detta skall kunna arrangeras. Ni vet, att jag har händerna fulla af arbete och hufvudet fullt af planer. Kungen förebrår mig, att jag försummar honom – men hvad vill ni jag skall taga mig till? I kabinettet hopa sig inlagorna så, att regeringsmaskineriet håller på att stanna. Jag måste ju göra allting själf. Rantzau har, sårad, dragit sig tillbaka, Gæhler börjar bli kylig, därför att han icke kan tåla Falckenskjolds inflytande – allting måste jag själf öfverväga och förutse – – och ni kommer ständigt med nya kraf. 
<sec/>
– Min käre vän – Brandt rycker på axlarna – allt detta gör mig ondt, men jag måste ha pengarna under de allra närmaste dagarna. Mina fordringsägare äro icke att leka med! 
<sec/>
– Jag skall tala med drottningen i morgon. Den vägen bör det gå. Men uppriktigt sagdt, min käre vän, det bär mig högeligen emot att nu återigen brandskatta kabinettskassan. I betraktande af kungens sinnesförfattning är det verkligen nästan ett bedrägeri att låta honom skänka bort så stora summor på så kort tid. 
<sec/>
Lugnad till sinnes, sätter Brandt sig åter bekvämt tillrätta i länstolen, kastar det ena benet öfver det andra och gendrifver skrattande vännens betänkligheter: 
<sec/>
– Ni är alltför skrupulös, men det felet växer ni väl ifrån. Jag skulle vilja föreslå er att läsa en smula historia. Hvarför skulle vi vara mera blygsamma än stamfäderna för våra mest lysande ätter. Ett penndrag af kungens hand, och vi äro grefvar, med hvar sitt grefskap. Detta har alltid förekommit mig som höjdpunkten af mänsklig lycka – och hvarför skulle man icke taga emot, hvad man kan få? Människorna äro nu en gång sådana, att de böja sig endast för yttre prakt och glans. Högadliga titlar och förmögenheter äro ingenting annat än allmosor, som mindre nogräknade lycksökare aflockat ett majestät! Stamfadern har förstått konsten att roffa åt sig och hålla sig framme. Låtom oss gå och göra sammaledes, eftersom vi lefva i en värld där slikt ger respekt och reputation! Låt oss bli grefvar och mottaga förläningar! – God natt! Sof på saken, så inser ni kanske i morgon, att jag har rätt. Grefvekronan lämnar jag kungen kredit på tills vidare; men de femtio tusen riksdalerna måste jag ha kontant. 
<sec/>
– God natt. Jag får väl försöka! 
<sec/>
– Tack! – Brandt omfamnar honom elegant. – Jag vet nog, att ni icke har glömt gamla tider. Jag sade det också till Amalie. Struensee är min vän, det är till honom vi måste vända oss i våra bekymmer. Han har ett tacksamt sinnelag. – God natt! 
<sec/>
När han gått, öppnar Struensee fönstret för att få luft. Vårkvällens ljusa skymning hvilar öfver staden; från dess gator och torg stiger ett dämpadt sorl, och han inbillar sig höra knot från afsatte tjänstemän, industriidkare, som ruinerats genom de förändrade konjunkturerna, arbetare, som blifvit utarmade, gratialister, hvilkas pensioner indragits – alla förenande sina röster i ett missnöjets korus, anklagande honom, att han själf icke lefver i öfverensstämmelse med de principer, han med hänsynslös hårdhet tillämpar. Han känner sig som en afslöjad hycklare, ty han måste medgifva, att de ha rätt. Han har icke haft kraft att stå emot frestelserna. Hans händer äro icke längre rena. 
<sec/>
Dock plötsligt reser han sitt hufvud i trots mot anklagelsen, och ser ut öfver staden. Själfkänslan spänner ut hans bröst, och historiens genius lyfter honom på sina vingar, visar honom världen från en synpunkt så hög, att gränserna mellan rätt och orätt utplånas. En man som vill uträtta stora ting, får icke vara samvetsöm när det gäller småsaker! Vill han målet, måste han skaffa sig medlen utan att fästa sig vid pöbelns knot. Han har nått en punkt, därifrån det icke gifs någon återvändo. Han måste hålla sig kvar eller störta i djupet. Han kan icke draga sig tillbaka utan att hans egna och drottningens fiender skulle triumfera. I det ögonblick en annan finge makt öfver kungens sinne, skulle de alla vara förlorade. Därför måste Brandt stanna kvar på sin post, och att kronan får betala omkostnaderna, är rimligt, eftersom eljes både dynastiens säkerhet och landets välfärd skulle sättas på spel. 
<sec/>
Och det är icke endast Brandt, som behöfver pengar. Drottningen har också just i afton anförtrott honom, att hon har bruk för en liten summa på tio tusen riksdaler, och han själf har med kungens tillåtelse lämnat Esthers far betydliga summor till låns ur kabinettskassan. Dessa måste återbetalas. Han behöfver dessutom medel för egen del, om han skall vara i stånd att häfda sin ställning. 
<sec/>
Brandt har rätt. Yttre prakt och glans imponera säkrast på massorna. Hvarför icke begagna sig af medlet, om han därmed skaffar sig själf och sina gärningar auktoritet och respekt? 
<sec/>
Hvar dag medför nya tecken på det allmänna missnöjet. Tryckfriheten, som han skänkt landet, vänder sin udd mot hans egna handlingar. Anonyma skribenter smäda honom offentligen och hetsa upp pöbeln emot hans styrelse. Man förebrår honom hans borgerliga börd och hånar honom såsom icke varande en grandseigneur. Därför anses han med fräck hand ha gripit statens roder! Hvarför icke tämja den råa hopen med dess egna fördomar? Pöbeln vill bländas af rikedom och ståt, och det är så lätt gjordt. Det behöfs blott en statsministertitel för att legalisera makten i hans hand, och endast en grefvekrona för att rättfärdiga hans höghet. 
<sec/>
Han stänger fönstret och går till hvila, men ännu i sömnen förföljes han af slika tankar, och i drömmen ser han historiens genius med ett ironiskt småleende peka på två förgyllda afgudabeläten, hvart med sin grefvekrona på hufvudet. Det ena bär hans egna drag, det andra Brandts. Framför dem båda ligger det danska folket på knä. 
<chapter/>

<chaptername>XXVII.</chaptername>

<chaptername>(25 Juni.)</chaptername>

<sec/>
Blek af sinnesrörelse öppnar Struensee dörren till sitt sofrum på Hirschholm. Kammartjänaren, som hjälper honom att kläda om sig, lägger märke till, att han skälfver. Kroppen rör sig och intager ställningar som en sömngångares. Tankarna fladdra ideligen i ring om hvad som passerat. 
<sec/>
Nyss störtade hästen under drottningen och kastade henne af. Hon låg som om hon varit död på gräsvallen; ett ögonblick fruktade han det värsta. Han föll på knä och lyfte henne i sina armar; då smålog hon och slog upp ögonen, reste sig sedan försiktigt, tog hans arm och gick den korta vägen tillbaka till slottet. Hon själf har tydligtvis icke fått någon allvarlig skada af fallet; men hur är det med barnet, som hon bär under sitt hjärta? 
<sec/>
Hon har nu gått till sängs, och Berger ägnar henne sin omvårdnad. Professorn kom just som om han varit kallad från hufvudstaden denna förmiddag! 
<sec/>
Struensee går ut i kabinettet, vandrar i väntan af och an på golfvet, sätter sig vid sekretären och bläddrar i en hög af handlingar och bref, som kommit med hofposten från Köbenhavn. Han har icke sinnesro att sysselsätta sig med affärerna. Men bland alla de tjocka, officiella luntorna finner han en liten biljett, hvars utanskrift förråder en oöfvad hand med en barnslig stil, som han tycker sig känna. Han bryter förseglingen och läser, springer upp, för handen öfver pannan och läser på nytt: 
<sec/>
Barnet är sjukt, jag har sent bud på proffessorn men han har inte kommit jag är så ängslig. Gud i himmelen hjälp mig och straffa mig inte med att taga barnet då kan jag inte lefva. Förlåt att jag besvärar min venn men proffessorn kommer inte och jag vet inte hvad jag ska ta mig till. 
<sec/>
Hvad betyder detta? Ett tillfälligt illamående? Eller är verklig fara på färde? Biljetten är daterad från i går. Mycket kan hända på ett dygn. – Kommer denna Berger då aldrig? 
<sec/>
Där är han! 
<sec/>
Struensee går honom till mötes, fixerar ängsligt hans ansikte och frågar: 
<sec/>
– Nå? 
<sec/>
– Af allt att döma befinner sig foetus i högönsklig välmåga, och förlösningen borde kunna äga rum hvad ögonblick som helst. Dock tror jag, att det ännu dröjer ett par veckor, eftersom chocken i dag icke haft ringaste effekt. Det kallar jag att ha nerverna i ordning! Ni skall få se, att det hela spelar af som en dans. 
<sec/>
– Jag har nyss fått en biljett – säger Struensee andfådt – en biljett från Esther Gabel. Hon skrifver – –  
<sec/>
Bergers mjuka, runda ansikte blir liksom längre, och de små ögonen blinka medlidsamt. 
<sec/>
– Ni vet det då redan, käre vän? 
<sec/>
– Hvilket? Har någonting händt? Men så svara då i Guds namn! 
<sec/>
Våldsamheten i utbrottet vållar, att det dröjer ett ögonblick innan professorn finner ord till svar: 
<sec/>
– Jag trodde, att ni visste det! Esther Gabels barn dog i går kväll. 
<sec/>
Kallsvetten bryter fram i stora droppar på Struensees panna. I inbillningen ser han detta lilla lif flämta och slockna – – på knä vid vaggan, som rymmer det stelnade liket af hennes allt, ligger en stackars öfvergifven mor, själf ett barn – och hennes tårar rinna heta som blod ur sår. Det är den människa, han älskat mest och som han följaktligen tillfogat den största smärtan. 
<sec/>
Han rycker häftigt i klocksträngen, och in störtar löparen. Tio minuter senare står fyrspannet för dörren. Struensee tager plats, ensam, på baksätet i den eleganta landån, som i rasande fart rullar utåt vägen. Han sitter och stirrar ut. En kväfvande beklämning är öfver honom. Hur skall han kunna trösta henne? Det sista solgrandet af hennes dröm om lyckan skall försvinna i mörkret med detta barn. 
<sec/>
Skogarna glänsa gröna, träden flyga förbi, men vagnen tycks icke hinna ur fläcken och vägen tar aldrig slut. Ett oändligt myggstim af stickande tankar har redan hunnit draga genom hans själ, innan han ens når fram till Rudersdahl. Ännu är det långt, långt igen. 
<sec/>
Hur ofta har han icke, lätt till sinnes, farit mot hufvudstaden, då färden varit en lek och tiden haft vingar. Nu är det allvar, och tiden kryper fram, nu tör väl räkenskapens stund vara inne. – I ungdomen vandrar man tanklöst på breda vägar och hinner nästan utan ansträngning den punkt där vattnen dela sig. Däruppe börja höstlöfven att prassla om förgängelse, och stigarna bli steniga och marken frusen och snart faller snön. Men innan man hinner det stora mörkret där nere i dalen på andra sidan, har man kanske en lång väg att tillryggalägga i köld och skymning. Då äro stegen tunga; och hvar ond gärning man öfvat, blir en skarpkantad sten för foten, en köldgrad i vinterluften, ett skrämmande fantom i skymningen, ty en handling står kvar äfven sedan dess upphofsman för länge sedan gått den förbi, och dess följder peka framåt mot evigheten. Och allt, till och med det minsta står upptecknadt i världsrättvisans stora räkenskapsbok, ty vedergällningens lag gäller för oss alla. 
<sec/>
Nu rullar vagnen öfver knaggliga stenar och stannar. I S:t Pedersstræde är stor uppståndelse öfver det fyrspända kungliga ekipaget, monsieur och madam Gabel stå redan på trappan till sitt hus och buga och niga. 
<sec/>
– Är Esther däruppe? frågar Struensee i det han stiger ut. 
<sec/>
– Nej, herr konferensråd – svarar Gabel och snyter sig ljudligt. – Nej, Esther har varit borta ända sedan tidigt på morgonen, och vi förstå icke, hvart hon tagit vägen. 
<sec/>
– Å – Jesus, Jesus, hvilken olycka! – Madam Gabel brister ut i gråt. 
<sec/>
Omkring vagnen och trappan flocka sig redan alla de närgränsande kvarterens nyfikna skvallerkäringar, med förklädena i beredskap för att börja gråta. 
<sec/>
Struensee stiger åter upp i vagnen, som rullar tillbaka samma väg den kommit. Åsynen af den sensationslystna hopen har plötsligt gjort honom kall. Med dessa människor har han ingenting att skaffa. 
<sec/>
Esther? Det är som om hon redan kommit alltför långt bort ifrån honom. Han förstår att kärleken nu icke är annat än ett minne af det djupaste och starkaste han känt i sitt lif. Detta minne kan aldrig bli lefvande verklighet på nytt. Han har icke längre någonting helt att gifva henne; och till att dela med andra är hon för god. 
<sec/>
Hjulen rulla och rulla, hästarna trafva i takt, längre och längre bort. 
<sec/>
Hvar är hon månne? Fåfängt att grubbla däröfver. Hon har väl gömt sig som en skadeskjuten fågel. Må lifvets herre skänka henne döden, om tiden icke har läkedom för hennes smärta. Trösta henne förmår ingen annan. Draga henne fram ur ensamheten för att skänka henne en medlidandets allmosa vore icke barmhärtigt; henne måste man ge intet eller allt. 
<sec/>
På de vägar, han har att vandra, kan hon icke följa honom. Lyckligast kanske för henne hvad som skett. Nu är det sista bandet slitet, hon är fri; och framför henne ligger ännu sommarens rikedom af blommande illusioner, fast frosten härjade hennes vår. Framför honom ligger hösten, då vedergällningens frukter mogna och löfven falla. 
<sec/>
Den ärevördige prosten Balthasar Münter går med stora steg af och an i sitt bibliotek och nedkallar himmelns straff öfver den fräcke äfventyraren, som usurperat all makt i Danmarks rike, och hvars ludna Esau-hand spåras i alla de kabinettsorder och reskript, som utfärdats under de senaste månaderna, och som andas ett så djupt förakt för den kristna religionen. 
<sec/>
Två af prostens ämbetsbröder lyssna uppmärksamt till hans ord och njuta den goda knastern i hans sjöskumspipor. Det är icke första gången Balthasar Münter svänger sin andes flammande svärd öfver det gudlösa lif, som lefves vid hofvet. På den tiden då kung Kristian rasade som värst i hufvudstadens gränder, ledsagad af grefve Holck och Stöflett-Katrine, hade prosten Balthasar i sin predikan brukat så oförsiktiga uttryck, att hans öfverordnade, af diplomatisk hänsyn till konungen, måst tilldela honom en varning. Sedan dess har han varit försiktigare i sina offentliga uttalanden; men här i sitt eget hem och inför två ämbetsbröder låter han sin harm flamma utan fruktan för efterräkningar och gläder sig särskildt åt, att de starka orden ogillas af den gode Resewitz, som Struensee gjort till medlem af kommissionen för fattigväsendets förbättring. 
<sec/>
– Men detta – säger prosten Balthasar i det han stannar och utsträcker sin högra hand, där corpus delicti ligger hopskrynklad. – detta är ändå höjdpunkten af mannens gudlösa fräckhet. Vi ha ju, gunås så visst, fått vänja oss vid åtskilligt. Att medels en förordning söka förvandla tredjedagarna efter jul, påsk och pingst till vanliga hvardagar, kan med skäl karakteriseras som helgerån. Förordningarna af den 5 Mars och 3 April syftade öppet till upplösning af alla sedliga band genom att fråntaga kyrkan ett dyrbart privilegium. Men genom denna nyaste förordning är all skörlefnad fullständigt legaliserad. Ty skall lagen hädanefter icke straffa brottet att föda oäkta barn till världen och skola vi präster nödgas att de oäkta barn på samma sätt som de äkta döpa – så drager helst visst lättsinnet däraf snart den slutsatsen, att det sjette budet hädanefter icke behöfver efterlefvas! Har jag icke rätt? 
<sec/>
– Gud hjälpe oss, jo! – suckar prosten Hée, en gubbe som närmar sig sextiotalet. – Betänker man vidare, att den gamla förordningen – af den 8 Juni 1667, om jag minns rätt – är både tidsenlig och klok och mild – i det brott mot sjette budet straffas på sin höjd med vatten och bröd – –  
<sec/>
– Ja, icke sant? – utbrister prosten Balthasar ifrigt. – Hvad kan väl vara lämpligare, när det gäller att utrota den syndfulla lustan hos slika individer, än en liten kur på vatten och bröd? Detta skola hvarken vi präster eller myndigheterna hädanefter kunna ådöma syndaren eller synderskan. Och än värre – denna nya förordning uppmanar helt öppet till otukt. Eller hur skall man annorledes fatta paragrafen, att ett äktenskapsbrott icke får påtalas af någon annan än den kränkta parten – det vill förmodligen säga, att ingen annan har med saken att skaffa, icke ens själasörjaren? 
<sec/>
– Nej – invänder pastor Resewitz, en blek och magerlagd köttets försakare, jämnårig med den välmående prosten Münter. – Så har åtminstone icke jag fattat denna bestämmelse, som tydligtvis afser endast åtal vid domstol. Att själasörjaren har både rätt och plikt att dessförinnan ingripa, tör knappast kunna betviflas. – För öfrigt synes det mig visserligen, som om den gamla borgerliga lagen ofta straffat väl hårdt öfverträdelser mot sjette budet. Så till exempel när vår ämbetsbroder, pastor Hvidberg, dömes till afsättning därför att hans lagvigda hustru nedkommer med sin förstfödde ett par månader för tidigt. Eller när den stackars flickan Karen Andersdatter dömes till sex års straffarbete därför att storken behagat besöka henne för tredje resan. 
<sec/>
– Ack ja! Ack ja! Errare humanum! – Att fela är mänskligt och gudomligt är att förlåta. Visserligen – 
<sec/>
Prosten Hée märker emellertid, att pipan börjar slockna och afbryter sitt anförande för att i stället ägna sina lungors hela kraft åt utvecklingen af den lilla gnistan, som ännu finns kvar i tobaken. Prosten Balthasar, som har eld för två, tager i stället till orda: 
<sec/>
– Det där, som brodern Resewitz anfört, må vara sant, men hör icke hit. Den nya förordningen är, enligt min mening, ett slag i ansiktet på prästerskapet. Det är icke första gång ett slag drabbar oss från samma hand. För öfrigt vet jag från säkraste källa, att samma förordning, som nästa söndag skall uppläsas i hertigdömena, fått ett särskildt tillägg, dels om rätt för broder att äkta afliden broders änka, dels om rätt för äktenskapsbrytare, att äkta hvarandra, om han eller hon senare genom dödsfall skulle bli ledig. 
<sec/>
– Men detta är – är verkligen förfärligt! utropar prosten Hée, som nu är säker på sin eld. – Är min broder alldeles viss om, att detta är faktiskt? 
<sec/>
– Jag har underrättelsen från konsistorialrådet Schwollmann i Schleswig, svåger till de gudlösa förordningarnas upphofsman och svärson till den vördade superintendenten i Rendsborg. Båda beklaga djupt regeringens okristlighet, och brodern Schwollmann frågar mig, hvem som tros vara dess rot och upphof. 
<sec/>
– Och hvad har min broder svarat? 
<sec/>
– Jag kunde ha sagt – Balthasar Münter talar med stort patos – att roten och upphofvet är den gamle, vördade superintendenten Struensees son, och att förordningen tydligen tillkommit för att en gång, efter konungens död, legalisera det skandalösa förhållandet mellan brodern Schwolmanns egen svåger och landets regerande drottning. Men jag ville icke lägga sten på börda. Jag anmärkte blott i enlighet med sanningen, att generalprokurator Stampe säges ha utarbetat förordningen. Dock vet jag, att de båda sista paragraferna tillagts af annan hand uppe i regeringen – hvems är icke svårt att gissa, ty mannens antipati mot sjette budet röjer honom. 
<sec/>
– Ack ja, detta är visst och sant – bekräftar Jörgen Hée. – Märklig är denne prästsons antipati mot den kyrka, hans fader tjänar och som han själf åtminstone till namnet tillhör. Jag har ofta grubblat öfver orsaken. 
<sec/>
– Orsaken kan icke vara någon annan, än sympati för det onda, för världslig glädje, för ytlighet och flärd. Alla hans förordningar bära vittne därom. Han har ock infört vid hofvet förakt för kristendomen och alla religiösa sedvänjor. Aldrig visa sig konung eller drottning numera i kyrkorna, icke helga de hvilodagen. Sabbatsbrottet legaliseras genom ständigt nya förordningar. På komedien spelas numera både lördagar och söndagar – och folket skall till yttermera visso lockas bort från kyrkorna af regementsmusiken, som hvar söndag spelar på våra offentliga platser. Meningen med allt detta är tydlig nog. Till yttermera visso är utskänkning nu tillåten i Rosenborgs trädgård, på det att hufvudstadens borgare må ha tillfälle att berusa sig, och en Faraobank har etablerats i afsikt att göra dem alldeles från vettet. 
<sec/>
– Meningen lär vara – säger pastor Resewitz saktmodigt – att Köbenhavn skall bli hvad man kallar en glad stad. Och inkomsten af Faraobanken skall ju tillfalla uppfostringsanstalten för hittebarn. 
<sec/>
– En del af inkomsten – rättar prosten Balthasar – men hvart går resten? Och hvem tillfaller behållningen af krogrörelsen? Denne Gabel tillhör min församling, och jag döpte för få månader sedan hans dotters oäkta barn, till hvilket ingen annan än konferensrådet Struensee lär vara fader. Jag döpte naturligtvis detta barn i enlighet med den gamla ritualen. Det ser nästan ut som om den nya förordningen vore ett direkt svar. 
<sec/>
– Men – men – stammar prosten Hée förfärad – är detta möjligt? Öfver hela landet uppstämmas ju nu hvar söndag böner till den Allsmäktige för vår drottnings lyckliga nedkomst. Och det sägs, att konferensrådet skall vara den verklige fadern. 
<sec/>
– Utan tvifvel är samme man också den verkliga fa – Balthasar Münters uppsyn förmildras. En liten flicka på sex år har öppnat dörren och dansar fram öfver golfvet med lätta, gratiösa rörelser, så att det lockiga håret fladdrar omkring hennes kinder; men blicken är djup och allvarlig, då hon stannar framför fadern och ser upp: 
<sec/>
– Pappa! säger hon. – Där är en svart jungfru därute, som vill tala med pappa. 
<sec/>
– Då skall du säga henne – Balthasar Münter lägger sin hand på dotterns hufvud – att pappa är upptagen och att hon får komma igen i morgon. 
<sec/>
Barnet sänker sitt hufvud och går lydigt tillbaka mot dörren, men innan hon når så långt, har pastor Resewitz utsträckt sin hand och fångat henne. 
<sec/>
– Hvarför gråter du, Friederikke? frågar han deltagande. 
<sec/>
– Jag tycker det är så synd om den svarta jungfrun! snyftar barnet. – Hon är så blek – så – och hon har svullna ögon – – hon är visst mycket, mycket ledsen. Om pappa ville tala med henne, skulle hon nog bli glad. 
<sec/>
Lilla Friederikke Münter ser åter upp på sin stränge far, och hans två ämbetsbröder nicka småleende. Balthasar Münters hjärta sväller af fadersstolthet, han tager sin dotter vid handen och går att tala med den svarta jungfrun. 
<sec/>
Ute i förstugan framför dörren till expeditionsrummet finner han henne. Hennes ansikte är hvitt som kalkväggen, mot hvilken hon stöder sig, och hon stirrar på honom med ett par glashårda ögon utan uttryck. 
<sec/>
– Mitt barn har dött! säger hon tonlöst. 
<sec/>
– Jag skall anteckna det, ehuru det icke är den rätta expeditionstiden – svarar prosten Balthasar välvilligt tillrättavisande, i det han öppnar dörren till expeditionen. – Kom in! Hvad heter du? 
<sec/>
– Esther Gabel. 
<sec/>
– Så – å! – Prosten ser upp från boken. – Ja, nu känner jag dig. När hände detta? 
<sec/>
– I går kväll. 
<sec/>
Prosten antecknar mekaniskt faktum och tänker på, att han måste säga några ord till tröst. Ännu med ögonen i boken, börjar han faderligt: 
<sec/>
– Barnet var afladt i synd, men Vår Herre har straffat dig hårdt, ty du höll väl af det i alla fall kan jag tänka – –  
<sec/>
Han ser upp. Esther Gabel har försvunnit, ljudlöst, genom den öppna dörren. Hon hade kommit för att söka tröst. 
<chapter/>

<chaptername>XXVIII.</chaptername>

<chaptername>(Juli.)</chaptername>

<sec/>
Hirschholms slott speglar sig med hvita karniser och gyllenkrönt torn i vattnet, inramadt af grönt under en solglittrande, blå himmel. Ingen vindfläkt krusar kärrets blanka yta, luften är tung af hetta och allt är tyst. Boskéerna stå öfvergifna, rufvande öfver sina minnen om kyssar och amouretter. Inga lätta små fötter trippa nu öfver gångarnas sand; endast marmorbilderna befolka tystnaden med sina stelnade former af förevigad skönhet. 
<sec/>
Dofva dån från stallarna på andra stranden sätta luften i dallring; hästar stampa i sina spiltor, och en hund med groft mäle börjar skälla. Bakom en af de kinesiska kioskerna på slottsholmen kommer ett underligt människopar till synes i det klara solskenet, en negerunge, som rider grensle på ryggen af en diminutiv kavaljer. 
<sec/>
– Hopp, hopp! 
<sec/>
Morantis hela platta ansikte blir nästan borta i ett grin af den enorma munnen med de hvita tänderna. Den svarta apan, som är utstyrd i brokiga kläder, spänner sina klackar i sidorna på Danmarks envåldshärskare för att egga honom till fortsatt lopp. Kung Kristian vrenskas, galopperar vidare och försvinner bakom hörnet till den norra paviljongen. 
<sec/>
Och åter ligger trädgården öde och tyst. Men i slottet blir det plötsligt lif: dörrar öppnas och stängas, brådskande steg trippa genom trappor och korridorer, två löpare störta ut ur hufvudingången under tornet och springa i kapp öfver banken genom allén och till höger nedåt stallarna. 
<sec/>
På kungsvägen spränga två kurirer, en officer af hären och en af flottan, för lösa tyglar framåt. Dammet står som ett moln omkring dem, och molnet flyger på mindre än två timmar till Köbenhavn. Klockan är ännu icke half två, när de rida in genom Nörreport. Gatorna äro tomma, staden sofver i sommarhettan, hästarnas hofvar klappra mot stensättningen, en och annan borgare far upp ur sin middagsslummer, gnuggar dåsigheten ur ögonen och ser ut genom sitt fönster. Snart dundra kanonerna från kastellet och tyghuset. Garnisonsregementenas fältmusikanter samla sig enligt order i kyrktornen och på Kristiansborgs och rådhusets balkonger, för att blåsa ut öfver staden nyheten om, att Hennes Majestät drottningen på Hirschholms slott lyckligen förlösts med en prinsessa. Detta är söndagen den 7 Juli. 
<sec/>
Sakta, nästan omärkligt, smyger sig den ljusa skymningen öfver staden, och aftonbrisen från sundet fläktar sval efter dagens hetta. Det vimlar af folk på gator och torg. Män och kvinnor stå i klunga med halsarna sträckta och berätta hvarandra den stora nyheten och skaka sina hufvuden betänksamt, med osäkra miner, som visste de ännu icke rätt, om de borde glädjas eller gråta underdånigast. 
<sec/>
Men dagen efter är frimåndag, och Gabel håller fest i Rosenborgs trädgård: pukor och trumpeter, hela berg af smörgåsar och floder af strömmande öl. Med humöret uppe och hattarna på tre kvart spankulera de lediga gesällerna omkring och kasta ögon åt de lediga jungfrurna. Och det hurras och det ropas, ty glädjen stiger allt eftersom ölet sjunker i tunnorna, och, när det börjar mörkna mellan stammarna, finna skuggorna hvarandra och tissla och tassla och njuta med armarna om hvarandras lif. Men omkring utskänkningsborden sitta de stadiga gubbarna och kannstöpa och hålla tal. Ju längre det lider dess djärfvare falla orden. Kvinnorna tiga och lyssna. 
<sec/>
– Nej, som sagdt, någon riktigt äkta prinsessa lär hon icke vara. Och viktiga nyheter kunna vi visst vänta i anledning af hennes födelse! 
<sec/>
– Är det sant, att kungen kommit underfund med hur det är fatt? 
<sec/>
– Visst. Drottningen var ju tvungen att bekänna. Och nu ska Struensee straffas för majestätsförbrytelse. Det är lifsens straff på det. 
<sec/>
– Om någon förtjänt att hänga, så är det min själ han. Hade drottningen den här gången fått en prins, skulle kronprinsen icke haft två dar att lefva! 
<sec/>
– Herre Jesus, Börresen, håll din tunga i styr. Såna ord kunna kosta fläsk! 
<sec/>
– Jag vet natyrligtvis hvad jag säger, och sanningen må kosta aldrig så dyrt, så står jag för den. De djäflarna ha ju redan gjort allt för att afdagataga barnet. Det badas hvar dag i iskallt vatten. Det där gör Struensee själf, för det roar honom att se den lille stackaren bli blå! 
<sec/>
– Och hela dagen, då prinsessan kom till, vågade ingen tala högt på Hirschholm. Det är alldeles säkert, för min moster har själf sagt det, och hon är barnmorska och hjälpte till. Och ingen vågade gratulera hvarken kungen eller drottningen! 
<sec/>
– Nu vet man åtminstone, hvarför geheimekonseljen blef afdankad. De där höge herrarne skulle natyrligtvis aldrig ha tillåtit Struensee och drottningen att misshandla kronprinsen och kungen. För se, kungen har’et min själ icke bättre han! Han blir hvar dag klädd sprittande naken och hålls i iskallt vatten, tills han mister sansen. Då läggs han i en glödande säng. Och det kalla vattnet är förgiftadt, för meningen är att han skall bli galen! 
<sec/>
Hotande moln ha dragit upp på himmeln, det är svart mellan trädtopparna, men lyktorna lysa i lunden omkring springvattnet, och musiken spelar upp till dans. Då börjar det smattra på bladen. Alla sittande resa sig, rusa till tälten, knuffas och trängas under skrän och skratt. Stridare och stidare blir störtskuren, lyktorna slockna, hautboisterna fly med instrumenten instuckna under rockarna, unga jungfrur och äldre madamer slå utan falsk blygsamhet ytterkjortlarna upp öfver öronen och exponera sin brådska, medan far filosofiskt drar hatten djupare ned öfver öronen och kafvar hem i mörker och väta. Snart ligger hela trädgården öde. Men inne i tälten är trängseln ännu lika stor. Ölet strömmar i stånkor och stop. Gabel håller bank vid ändan af Faraobordet, medan regnet smattrar mot tegeltaket. 
<sec/>
Så börjar arbetsveckan ånyo; men arbetet går trögt. Det är tryckande tungt att andas; hufvudstadens invånare flämta af hetta och spänning. Det ligger någonting i luften. Öfverallt hvar två borgare mötas, sticka de sina hufvuden samman och hviska. Ölstugor och traktörsställen äro fulla och det diskuteras och divideras så, att blodet stiger alla åt hufvudet. Men veckan går och ingenting händer. På söndagen äro kyrkorna fulla, och prästerna läsa tacksägelsen. 
<sec/>
Men på måndagen flyger ryktet som en löpeld genom staden, att kungen utnämnt Struensee till geheimekabinettsminister. 
<sec/>
Hvad betyder detta? Ryktet ger godt besked. Han skall utfärda alla order, som kungen muntligen ger honom, och hans reskript skola gälla, äfven om kungen icke egenhändigt undertecknat dem. Denne plåstersmörjare är således absolut enväldig, ty hvad är det för konst för honom att undandraga sig all kontroll genom att förvända synen på kungen? – Detta är ett brott mot kungalagen, kränkning af suveränitetens idé och allt sundt förnuft. Så stor makt och myndighet har hittills aldrig legat ens i en dansk grefves händer. Och denne borgerlige äfventyrare är till på köpet en utländing! 
<sec/>
Få dagar senare blir det bekant, att kungen i nåder behagat förläna kabinettsministern värdighet af dansk grefve. Och samma värdighet har kommit stallbrodern Brandt till del! Hvarför icke lika gärna också åt negerpojken Moranti? Grefve Moranti! 
<sec/>
Nu är det omöjligt att arbeta, spänningen är för stor. Hvad skall närmast hända? Kannstöpandet fortsättes på de offentliga lokalerna, och på gatorna stryka massor af nyvärfvade matroser och arbetare från de kungliga varfven. De längta blott efter att få ställa till spektakel. Nästa måndag, den 22, är drottningens födelsedag och då skall den oäkta prinsessan döpas. 
<sec/>
Kanonerna dundra och musiken spelar. Massorna, som myllra på gatorna, hurra: Lefve drottningen! Allas hjärtan svälla af lojala känslor för landets moder, som måste äras, äfven om hon blifvit vilseledd af en äfventyrare. Mellan fem och sex på eftermiddagen börja alla stadens kyrkklockor ringa. 
<sec/>
Denna permanenta helgdagsstämning afsätter en tung bottensats af blanka riksdalrar i Gabels pung. Hans svartmuskiga fysionomi strålar af underdåniga känslor för konungahuset, och han griper girigt hvarje minsta anledning att ställa till fest. Ehuru han är på fötterna från tidigt på morgonen till sent på natten, hinner han dock aldrig med allt hvad han har att uträtta, och med sina fester kommer han ständigt för sent. 
<sec/>
Två dagar efter den lilla prinsessans döpelse, firas den dubbla bemärkelsedagen af Gabel med den vanliga illuminationen af Rosenborgs trädgård. Nu som alltid strömmar folket till, och i det osäkra lyktskenet röra sig människoskarorna som skuggor af och an i de raka alléerna under lindarnas och kastanjernas kronor. Skuggorna närma sig hvarandra och byta ord, förena sig parvis och försvinna. Och det sorlar och det skrattas. Obekanta tilltala hvarandra liksom på en maskerad, ty skymningen skyddar allas ansikten. 
<sec/>
– Jo jo! Här går det muntert till! Gud nåde oss alla om den gamla lagen skulle tillämpas! 
<sec/>
– Hvilken lag? 
<sec/>
– Lagen, som förbjuder undersåtar att ha kurtis för sig inne på ett kungligt slotts område. Det straffades förr med förlust af ett finger! Gällde den lagen nu, skulle bestämdt halfva stan visa sig med fingertuta i morgon! 
<sec/>
– I gamla tider var mycket förbjudet, som är tillåtet nu. Nu ha vi en kabinettsminister, som gör en konst i moralen. 
<sec/>
Det fräser till mellan träden, det lyser och gnistrar. Och plötsligt blir det åter mörkt. Det var den första raketen. Nu skall fyrverkeriet begynna. Hurra! Hurra! 
<sec/>
Långt inne i dunklet brinner med gyllene eld ett CM, sammanslingradt under en kunglig krona. Och massorna jubla: 
<sec/>
– Lefve drottningen! 
<sec/>
– När allt kommer omkring, är den lilla prinsessan född i tukt och ära! Annars skulle drottning Juliane Marie aldrig ha hållit henne fram till dopet! 
<sec/>
– Och kungen själf och arfprins Frederik skulle icke ha öfvervarit döpelseakten? 
<sec/>
– Och hofpredikanten Qyist skulle väl icke haft samvete att döpa en oäkta till prinsessa? 
<sec/>
Det glimmar i mörkret med blå eld: LA under en kunglig krona. 
<sec/>
– Hvad betyder det? 
<sec/>
– Louise Auguste. Det är prinsessans namn. 
<sec/>
Och jublet bryter åter löst. 
<sec/>
Och åter blir det åter mörkt och tyst. Man väntar. Snart lyser det ånyo; det är drottningens initialer för andra gången, nu i röd eld. 
<sec/>
– Kungen! ropar en röst ur hopen. Kungens namn! instämma andra. Och det blåser upp till storm i sinnena. 
<sec/>
Brambilla, lusteldarnes mästare, har du glömt att det ännu existerar en liten blek stackare med anspråk på att kallas Danmarks konung? 
<sec/>
Långt borta från trängseln irrar en ensam skugga och tänker på sitt lilla barn, som sofver den eviga sömnen därute på kyrkogården. Rättvise Gud, hvi tog du den fattiges enda kid! – Följer straffet synden, hvarför drabbar det då icke henne, äktenskapsbryterskan, som är brottsligare än jag? Skall hennes barn få lefva och växa i glans och härlighet? 
<sec/>
Hon har allt, hon har makt och öfverflöd; och han är henne nära. Hans kärlek tillhör henne. Hvarför skulle icke hennes barn få lefva? 
<sec/>
O Gud, o Gud, förlåt mitt hjärtas bitterhet! 
<chapter/>

<chaptername>XXIX.</chaptername>

<chaptername>(September.)</chaptername>

<sec/>
Detta duger icke, go’vänner! 
<sec/>
Båtsman Halvorsen klämmer bussen energiskt mellan oxeltänderna, spottar svart och stoppar händerna trotsigt i byxfickorna. Rundt omkring honom ha ett hundratal af de nyvärfvade norska matroserna och af Holmens fasta arbetspersonal samlat sig lyssnande. Alla tyckas missnöjda och betryckta. 
<sec/>
– Nej, för stocksvedda milliarder – en lång ed tolkar talarens rörelse och förtrytelse – svälta vill vi icke. Därför ha vi icke låtit värfva oss. 
<sec/>
– Lif och blod ska vi offra, om det behöfs – infaller en annan – men mat ska vi min själ ha. 
<sec/>
– Hör! Hör! – knorra hundra hungriga magar. 
<sec/>
– Men ministerdoktorn bekymrar sig icke om de gemene. Småfolket i staden säger detsamma. Här går rykten om många underliga ting. Må fan ta bofinken, men vår rätt ska vi ha! 
<sec/>
– Hör! Mat ska vi ha! 
<sec/>
– Arbete kräfver man af oss, strängt arbete både dag och natt, till och med helgdagarna; men vår rättvisa begäran om dubbel aflöning afslås. Och hvad vi förtjänat i vårt anletes svett, få vi icke ut. 
<sec/>
– De som nu ha makten behandla oss sjöfolk illa. Må djäfvulen anamma dem! Till den stora festen på kungens födelsedag i vintras hade tiggare och tjufvar och slinkor fritt tillträde, bara vi voro utestängda. Nu ska vi till på köpet dö af svält. Det är för starkt. 
<sec/>
Båtsman Halvorsen spänner in svångremmen och talar, bredbent och energisk: 
<sec/>
– Vi ha klagat för värfningschefen, men det hjälpte icke. Saken är den att de nye skrifvarne ge oss djäfvulen. Det är följden af ministerdoktorns nya påhitt. Men kungen vet ingenting om allt det här, han vill oss väl och får han veta, att de andra, utländingarna, låta oss svälta, tar fan plåstersmörjaren. 
<sec/>
– Hör! hör! Låt oss tala om för far, hur vi ha det! Han är rättvis. 
<sec/>
– Han hjälper oss nog. 
<sec/>
– Det heter ju, att drottningen och ministerdoktorn hålla honom instängd. Kanske behöfver han oss? 
<sec/>
– Vi ska tala med far själf! Låt oss gå till Hirschholm! 
<sec/>
– Hurra! Hör! Till Hirschholm! – 
<sec/>
Höstsolen lyser ännu varmt öfver Sjællands mörkgröna ängar och gulnande skogar. Norrut från Köbenhavn längsmed de kungliga vägarna böljar en människoström sjungande fram. Modet stiger högre ju längre de menige hinna bort från sina förmän i hufvudstaden, friheten berusar dem; få de blott tala med kungen, skall allt gå som en dans. – Utanför Lyngbye kommer en ryttare ridande efter dem, och de öppna sina leder för att låta honom passera. 
<sec/>
– Den där har hastverk. 
<sec/>
– Såg jag rätt, var det löjtnant Struensee vid Falckenskjolds regemente. Ministerdoktorns yngste bror. 
<sec/>
På Hirschholm är hela hofvet, efter slutad dejeuner, församladt i audienssalen där ett stort bål flammar i den ena spiseln, ty fast solen ännu lyser sommar, är luften redan kylig. Framför elden, så nära värmekällan som möjligt, ses kungens blodlösa gestalt, hopsjunken i en bergère. Nedstämd och olycklig stirrar han in i elden. I dag är sinnet vekt, ty han känner att det icke går framåt. Han är och förblir den lille mannen, trots alla ansträngningar att göra sig hård. 
<sec/>
Bakom honom står kammarpagen Schack, och till vänster om kungen sitter grefve Brandt, hvars blickar flyga rundt i salen, som om han sökt tillfälle att bli sin fångvaktaretjänst kvitt. 
<sec/>
Längre tillbaka, under palmerna i närheten af det plaskande springvattnet, håller drottningen hof, bekvämt placerad på en hvilsoffa, med fru Gæhler på en taburett till höger. Bakom henne står Struensee i en vårdslös ställning: hans ena hand hvilar på drottningens hufvudkudde; då och då stryker hon ogeneradt sin kind emot den och småler ömt. Det talas och skrattas lifligt. Till vänster om drottningen har den vackra och glada fru Malleville tagit plats, och stallmästaren friherre Bülow sitter på en pall vid hennes fötter. Bakom står hofmarskalken Bjelke. Hvar gång de andra skratta, får hans ansikte ett uttryck, som om han fåfängt ansträngt sig att förstå. Och samtalet flyger vidare på sina dagsländevingar, tills Bjelke plötsligt brister ut i skratt. Hans hjärnmekanism arbetar trögt; han behöfver lång tid att fatta. 
<sec/>
Oberörd af allt, försjunken i sina mörka tankar, som ideligen fladdra i ring om den mystiska punkten, sitter kungen och mumlar mellan tänderna ord, som ingen hör på. Ibland suckar han tungt, lägger handen på pannan och klagar: 
<sec/>
– Jag är konfus! – Jag uthärdar det icke längre. Skall jag dränka mig? Eller kasta mig ut genom fönstret? 
<sec/>
Brandts hjärta är visserligen härdadt gent emot alla yttringar af H. M:ts melankoli, som alltid tager sig enahanda uttryck. Icke dess mindre lutar han sig nu nådigt framåt och säger i en ton, som om han talat till ett barn: 
<sec/>
– I dag lär Reverdil ha kommit till Köbenhavn! E. M:t minns ju Reverdil? 
<sec/>
– Ja – svarar kungen med en mörk hotfull blick på Brandt – jag minns mycket väl – jag minns mycket mera än ni tror, grefve Brandt. 
<sec/>
Brandt ser på sin klient. Han känner gammalt agg i förebråelsen, och förstår alltför väl, att han ofta brutit i skyldig vördnad gent emot sin konung. Men hur omöjligt är det icke också att veta, när H. M:t i nåder behagar behandlas som klok eller galen! 
<sec/>
I detsamma öppnas dörren och öfverste Falckenskjold träder med stort buller in i salen. Kungen reser sig, skrämd, och ropar: 
<sec/>
– Hvad är det? 
<sec/>
Samtalet omkring drottningen afstannar, alla se mot dörren, där Falckenskjold stannat, förlägen öfver det uppseende, han väckt. 
<sec/>
– Jag ber allerödmjukast om förlåtelse – han bugar sig för kungen och vänder sig sedan mot Struensee: – Jag har ett meddelande att göra Ers Excellens. Till följe af sin beskaffenhet tål det intet uppskof. 
<sec/>
Struensee är redan på väg öfver golfvet, då drottningen, skrattande, ropar honom tillbaka: 
<sec/>
– Nej, vänta! Vår tappre öfverste må, till straff för sin bullersamma entrée, meddela oss alla den viktiga nyheten och sedan på stället utnämnas till kammarherre! Nå! Fort, min käre kammarherre! Det hastade ju. 
<sec/>
Falckenskjold bugar sig och lyder. 
<sec/>
– Jag kom för att rapportera, att tre hundra matroser draga mot Hirschholm. 
<sec/>
Alla springa upp, som om ett skott afskjutits midt ibland dem. Kungen smyger sig, skälfvande af ångest, öfver golfvet och söker skydd bakom Struensees breda rygg, medan Brandt trippar morskt fram, med handen på värjfästet, och bröstar sig som en tuppkyckling, beredd till strid. 
<sec/>
– Hvad vilja de? frågar Struensee, hes af sinnesrörelse. Han är mycket blek och hans ögon stirra rådvilla. 
<sec/>
– Ingen vet det, svarar Falckenskjold lugnt. Men säkrast vore väl, att konsignera den flygande kåren på slottet? 
<sec/>
– Och om de gå till storms? 
<sec/>
– Så skola vi försvara oss. 
<sec/>
– Och i nödfall skola vi veta dö! tillägger Brandt patetiskt. 
<sec/>
Drottningens blickar flyga från Struensee till Falckenskjold och från Falckenskjold åter till Struensee, som om hon för sig själf anställt en jämförelse mellan de två. Den ene liknar beslutsamheten själf, den andre vankelmodet. Med en glimt af missaktning i sina ögon vänder hon sig från Struensee till Falckenskjold. 
<sec/>
– Vi behöfva icke afvakta de vansinniga människornas ankomst. Ännu stå de ju icke för portarna. Ni stannar emellertid på slottet, öfverste. Vi andra fara till Sophienberg och vänta vidare underrättelser. Om en kvart skola vagnarna vara för dörren! – Hon vänder sig till stallmästaren, Bülow, som bugar sig och störtar ut. – Jag går för att hämta mina barn. Excellensen Struensee gör H. M:t konungen sällskap i vagnen och grefve Brandt konvojerar damerna. – 
<sec/>
Hästarna frusta af otålighet, medan Struensee stiger brådskande upp i den främsta vagnen, och intager platsen midt emot drottningen, som bär den nyfödda prinsessan i sin famn. Vid hennes sida sitter kung Kristian hopkrupen och midt emot sin far ses den lille kronprinsen, barfota, i tunna kläder, huttrande af köld. I vild karrier störta hästarna fram genom allén. 
<sec/>
– Det där liknar verkligen en flykt! – skrattar Brandt, i det han, som riddare utan fruktan och tadel, hjälper fru Gæhler upp i den andra vagnen. – Hvad är det egentligen man är rädd för? 
<sec/>
– Fort! Fort herr grefve! sorla hofvets damer i korus. – Skynda er! Följ oss! 
<sec/>
– Jag kommer. Men jag fordrar en kyss på axeln af er alla, mina damer, till tack för konvojen. Eljes stannar jag på slottet och slåss för kung och fosterland! 
<sec/>
– Beviljas! – höres fru Mallevilles röst. – Skynda er bara, kära grefve. 
<sec/>
Brandt hoppar upp och vagnen rullar af. Snart ser han den gyllene kronan på slottets torn försvinna bakom trädtopparna. 
<sec/>
– Jag kommer att med mycken stränghet uttaga min fordran. Exekutivt, om det behöfs. Äro damerna beredda att betala? 
<sec/>
– Gärna! skrattar fru Malleville – Gud gifve att jag icke hade värre fordringsägare! 
<sec/>
Hon kysser sina egna fingertoppar och låter handen falla lätt på Brandts axel. 
<sec/>
– En kyss på skuldran af alla damerna, var det ju. Se där min tribut! 
<sec/>
– Och min! Och min! – Fru Gæhler och hoffröken Trolle betala på samma sätt. Brandt protesterar; men i detsamma kör ekipaget fram för trappan till Sophienberg. 
<sec/>
Där hålles krigsråd. 
<sec/>
– Hvad är att göra, om de upproriske följa efter? 
<sec/>
– Fortsätta vi till Helsingör – röstar drottningen. – Därifrån komma vi lätt öfver till Skåne. 
<sec/>
Alla äro bleka, allvarliga och oroliga, som om de med knapp nöd räddat sig ur en lifsfara och ännu kände sig långtifrån säkra. Endast Brandt har en kavat min och skämtar oförtrutet med damerna. Trots allt släpa sig timmarna långsamt framåt. Vagnarna vänta, förspända. Då kommer Falckenskjold ridande med underrättelsen, att matroserna återvändt till Köbenhavn. 
<sec/>
– De kommo obeväpnade, ville endast klaga sin nöd för landsfadern. Löjtnant Aboe svarade, att H. M:t var på jakt, men lofvade framföra deras klagomål. 
<sec/>
De kungliga ekipagen återvända till Hirschholm i långsam takt, och hästarna kråma sig, som om det aldrig varit fråga om annat än en promenad. Men alla damer och kavaljerer se ut, som om de blygdes smått öfver att icke ha visat mod, enär faran aldrig existerat. Endast Brandt småler själfbelåtet. 
<sec/>
– Gud vet för resten – framkastar han vid taffeln – kanske komma de igen i natt! 
<sec/>
Och han njuter af att se, hur alla blekna; men Struensee svarar nu i mera beslutsam ton: 
<sec/>
– Jag har vidtagit alla erforderliga mått och steg. 
<sec/>
Den flygande kåren gör fälttjänst som om den bivuakerat i fiendeland. Vaktposterna framför slottet äro fördubblade, och ryttarepatruller undersöka vägarna hela natten. 
<sec/>
De kungliga personerna draga sig tidigt tillbaka. Struensee följer med kungen, som förefaller öfverretad efter dagens spänning. Det blir sent innan H. M:t faller till ro; men geheimekabinettsministern måste också säga god natt till drottningen. Då han sakta träder in i hennes sofrum, finner han, att hon redan gått till sängs, fullt coifferad och endast till hälften afklädd. På en stol vid sidan om hufvudgärden står hennes juvelskrin, och däröfver ligger hennes riddräkt redo. – Vid ljudet af hans steg, vaknar hon och skriker till: 
<sec/>
– Hvem är där? 
<sec/>
Men hon lugnar sig strax, då hon hör hans röst; hon sluter ögonen på nytt och talar halfsofvande: 
<sec/>
– Jag blef så rädd – jag är så trött. God natt, min kung. Jag har befallt att vagnarna ska stå förspända hela natten, om någonting skulle hända. – 
<sec/>
Hela slottet slumrar, och allt är tyst, när Struensee genom mörka trappor och korridorer smyger sig in i sin egen våning. Han känner det, som om alla dessa sofvande människors ve eller väl berodde af, att han ensam vakar. På hans skuldror hvilar ansvaret för dem alla. – Inkommen i sitt kabinett, där ljusen brinna festligt i alla kandelabrarna, sätter han sig vid sin sekretär och lutar sitt hufvud tungt mot sina händer. 
<sec/>
Han förstår icke längre sig själf. Hvaraf kommer det sig, att han numera, öga i öga med faran, förlorar sin handlingskraft? Aldrig fattades honom förr personligt mod. Men detta sista år af spänning, arbete och utsväfningar har tydligtvis tagit starkt på hans krafter. Bördan har varit för tung; därför vacklar han nu. 
<sec/>
Synes det icke också, som om en ond ande plötsligt farit i det eljes så beskedliga danska folket! Hvarifrån komma eljes alla vansinniga och dumma rykten, som ideligen sättas i omlopp och alltjämt tros? Missnöjet med allt växer och växer; alla regeringens handlingar misstydas. I alla statschefens humanitära reformer vädrar man endast lömska planer, genom hvilka han själf vill bana sig väg till tronen. 
<sec/>
Det måste finnas någon eller några, som ha intresse af att underblåsa det allmänna missnöjet. Sådana orimligheter, som denna: att alla kollegierna så väl som Köbenhavns magistrat måst edligen förplikta sig till blind lydnad, äro alltför försåtligt formulerade för att icke förutsätta en hätsk och slug upphofsman. Men hvem? 
<sec/>
Och alla de tusentals plumpa utfall, som dagligen riktas mot honom, till tack för det han skänkt nationen tryckfrihetens stora gåfva. Så är det att taga bort dammluckan för ett vatten som länge varit stagneradt. Det blir mest dy, som strömmar fram. Hyckleriet har slagit sig för sitt bröst och alla de afsatta ämbetsoduglingarna, som hata honom, ha fått aflopp för sin galla genom det fria ordet. 
<sec/>
Han lyfter sitt hufvud och utsträcker sin hand efter ett stort papper, som nyligen en morgon rifvits ned från en husknut i Gothersgade. Han vecklar upp det och läser: misshandla den käre konungen att förakta hans trogna undersåtar och att från dag till dag tillråna sig med wåld och orätt mer och mer af den kungliga makten, som undersåtarna ha lagt i sin konungs händer, så blifwa nu nyssnämnde STRUENSEE och hans anhängare förklarade för fredlösa, och den, som blåser ut hans förrädarsjäl skall få fem tusen riksdaler i belöning, hans namn skall förtigas och i alla händelser erhålla kunglig benådning. 
<sec/>
Detta är icke ett enstaka utslag af den allmänna förbittringen. Redan för flera månader sedan har han måst anställa en särskild polis med uppgift att nedrifva de plakat af skandalöst innehåll, som ideligen uppklistrades om nätterna. Anonyma smädeskrifter och angifvelser strömma också dagligen in till kungen. 
<sec/>
Offentligen har han hittills med framgång affekterat den största likgiltighet för allt detta och, i medvetande om sin historiska mission, sökt öfvertyga också sig själf om, att afunden och illviljan aldrig skola kunna nå honom med sina nålstyng. Så småningom har det emellertid blifvit honom klart, att en allvarlig fara lurar bakom denna agitation. Det måttas med knifvar efter honom, det gäller hans lif. 
<sec/>
Samtidigt märker han med ångest och blygsel, att modet sviker honom; och hvar äro vännerna, som han skulle samla omkring sig när det verkligen gäller? Han har icke haft tid att skaffa sig vänner; det är ett stort, tomt rum omkring honom. Två bröder har han inkallat till Danmark och anställt i kungens tjänst; men Karl August är alltför själfupptagen, och Kristian är ännu ett barn, trots officersepauletterna. Brandt, vännen som står honom närmast och som han skänkt hela sitt förtroende, är sig icke lik, sedan fru Holstein tagit hand om hans hjärtas uppfostran. Gæhler har blivit reserverad, och Rantzau har blifvit en fiende. 
<sec/>
Den ende han har att förlita sig på, är Falckenskjold; men dem emellan finns intet fullt förtroende. Och äfven gent emot honom måste han ofta nog eftertryckligt häfda sin ställning, hvilket alltid innebär en fara, ty en mans fåfänga tager lätt anstöt och förvandlar honom plötsligt från vän till fiende. Detta är förbannelsen af en myndighet, som icke hvilar på legitimitetens grund. För den borne envåldshärskaren böja sig alla själfmant, men utan traditionens helgd är makten ett betsel, hvarmedels den starke kan tilltvinga sig lydnad för stunden men aldrig den ödmjuka och blinda respekt, som höjer honom öfver all kritik. Han måste styra med fruktan och icke med kärlek; tygeln måste hvar stund hvila krampaktigt i hans hand. Framför allt får han aldrig öfva mildhet och aldrig ett ögonblick visa sig svag, om han på allvar satt sig den uppgiften före att reformera en försvagad stat med ett intrigant hof och en härskare, hvars vilja är utan ryggrad och hvars sinne är lika ostadigt som hela nationens. 
<sec/>
Allt detta vet han, därför griper ångesten honom nu, då han känner, att den tyglande handens muskler slappas mot hans vilja, att beslutsamheten och modet svika honom i det afgörande ögonblicket. Han ser på sig sjäfsjälf med läkarens blick och konstaterar, att anledningen måste sökas i en tillfällig kropps- och själsförslappning, framkallad af öfveransträngning. Hade han endast tillfälle till några månaders hvila, skulle det onda helt säkert visa sig vara af öfvergående art; men i den ställning, han intager, gifs det för honom olyckligtvis ingen hvila. Han kan icke draga sig tillbaka, han måste fortsätta sin väg, ehuru han vet, att faran för honom själf ökas för hvart steg, allt eftersom hans kropp blir tröttare, hans vilja svagare och hans andes krafter mindre. 
<sec/>
Hvilken slät figur har han icke gjort i dag, då han låtit sig gripas af den blinda skräcken för ett par hundratal obeväpnade matroser och dragits med i denna vansinniga flykt. Han borde dock kunnat förutse, hvad som inträffat, ty ryktet har länge talat om ett förestående upplopp bland matroserna och varfvets arbetare. Allt sedan omorganisationen af marinförvaltningen påbörjats, i enlighet med Willebrandts och Haxthausens förslag, har det jäst i sinnena därute. Och det värsta är, att folket delvis har rätt. Divisionskvartermästarnes antal tycks otillräckligt; de hinna icke med mönsterskrifvarnes hela arbete, administrationen har kommit i olag, och folket får icke ut sin lön. – Allt detta borde ha afhjälpts i tid – och i alla händelser borde han icke ha stått rådlös gent emot en fara, som han haft så god tid på sig att möta. 
<sec/>
Hvad är nu att göra? Här borde statueras ett exempel, och straffet borde drabba de skyldige hårdt. Han vet det, men har icke kraft att vara sträng. Det finns förmildrande omständigheter. De skyldige ha utan tvifvel rätt att utfå sin lön. Alltså utfärdar han order om, att den ögonblickligen skall utbetalas, med en liten ränta af två riksdaler och en mindre kvantitet brännvin per man. Sedan går han till hvila. 
<sec/>
Men när han vaknar morgonen därpå, griper handen fastare om gåspennan, den spira, hvarmed han styr, och några dagar senare stipulerar han skriftligen, att vederbörande befälhafvare bär ansvaret för sina underordnades uppförande, hvadan Holmens chef, kommendörkapten Rumohr afskedas. 
<sec/>
– Ers Excellens smeker för mildt med ena handen och slår för hårdt med den andra! – säger Falckenskjold. – Matroserna kunna lätt få smak för myteri, eftersom de betalas af regeringen med både brännvin och kontanter. 
<sec/>
Struensee rynkar ögonbrynen och vänder sig bort. Detta slags kritik af en underordnad tål han icke; och i stället för att erkänna ett misstag, drifver egensinnigheten honom vidare på den en gång inslagna vägen! Ursprungligen har missnöjet bland Holmens arbetare och matroser tändts af oviljan öfver det förbud, som utestängde dem från den stora folkfesten på kungens födelsedag. Detta innebar verkligen en orättvisa och en förnärmelse. Hvarför icke muntra dem och ge dem upprättelse genom en särskild fest för deras egen räkning? 
<sec/>
Idéen tager omedelbart form i en kabinettsskrifvelse. Flottans manskap och Holmens arbetare inbjudas högtidligen till fest i Söndermarken lördagen den 28. Det tillkännagifves att konungen och drottningen, hofvet och de främmande ministrarna skola hedra festen med sin närvaro. 
<sec/>
Månen står högt på himmeln, dimmorna stiga öfver kärret, giftiga dunster från den sanka marken, myriader fuktiga atomer från gångna seklers multnade lif sväfva som hvita vålnader i natten omkring det sofvande Hirschholm. 
<sec/>
Enevold Brandt slår upp fönstret till sitt kabinett i slottets entresol och andas djupt. Tankarna surra rundt i hans hufvud; det värker under pannan, och hans blod har feber. Därute dansa de hvita fantomen öfver vattnet, närmare och närmare komma de, smygande från stränderna, skymtande mellan trädens stammar i parken, resande sig ur boskéerna på slottsholmen. Alla sträcka de sina händer lidelsefullt upp mot honom och snyfta i skymningen, bedjande om befrielse. Det är den danska jordens andar, som sjunga i korus: 
<sec/>
En gång uppträdde du som en oförskräckt riddare och man af ära, då du sökte störta Holck. Har ditt mod sedan blifvit mindre? Den motgång, du rönte då, blef dig icke till skada utan till gagn, hvilket bevisar, att det finns en Gud, som belönar dygden och straffar lasten. 
<sec/>
Dig är en helig plikt ålagd. Du ser hur kungen behandlas, du ser all skändligheten på nära håll, du vet, att en fara hotar hans lif, och af dig skall den allmänna meningen en gång kräfva räkenskap för detta lif. Ditt hufvud skall då icke vara mycket värdt. 
<sec/>
Rädda i stället kungen och ditt hufvud. Kungen skall till tack öfverösa dig med ära och rikedomar, och din lycka skall icke längre bero af en eländig människas nyck; ty han brukar dig som katten brukar apan, till att krafsa sina kastanjer ur elden. När han icke behöfver dig längre, skall han trampa dig under sina fötter. 
<sec/>
Rädda ditt lif och din ära, fräls din konung och välgörare ur de röfvarehänder, som misshandla honom. Öfvertala monarken att resa till staden och kalla till Kristiansborg en eller två af H. M:ts trognaste tjänare, som kunna bistå honom med råd och dåd. Icke Gæhler, icke Rantzau, som båda afskys af folket! Nej, två män af fast karakter, uppriktighet och erfarenhet, sådana finnas än, fast flertalet af landets bästa hufvuden aflägsnats – – –  
<sec/>
Fantasier! Foster af en upphettad inbillning, svaghet ammad af sömnlösa nätters oro! Brandt vänder ryggen åt spökvärlden och trippar en stund af och an i sitt kabinett. Han säger sig själf, att texten till detta jordandarnas korus ursprungligen härstammar från det anonyma bref, han mottog i Juli månad och som han sedan burit i sin brefväska. I missmodets timmar under de mörka nätterna har han läst det om och omigen. Så ofta han tror sig finna, att Struensee icke visar honom tillbörlig aktning, förnimmer han strax inom sig ett genljud af detta bref, och ju tydligare han ser faran i Struensees och sin egen ställning, dess mera beredvilligt lånar han sitt öra åt det hemlighetsfulla smickret och hotet. Nu nyligen har han också mottagit en annan skrifvelse af samma hand; och hans själ är i uppror. Han är trött på det hela, hans tillvaro är ett helvete. Struensee och drottningen behandla hans älskade Amalie med en kränkande köld. Därför håller hon sig borta från hofvet. Och den vän, som har honom att tacka för hela sin lycka, förstår icke, att en stolt och ömhjärtad kavaljer omöjligt kan finna sig däri! Hvarför icke bryta med denne vän, göra sig fri från förmynderskapet, vandra sin egen väg? I ögonblickets öfverretning förefaller det honom nästan, som om den anonyme brefskrifvaren hade rätt. Brandt tycker sig höra hans starka, myndiga stämma predikande i nattens stillhet: 
<sec/>
Min spådom har redan bekräftat sig! Du har förrådt din konung och välgörare, men du förnimmer också redan följderna, och snart skall du helst visst få välförtjänt lön för ditt förräderi, din nedrighet, din feghet. I hela landet är du afskydd och ditt namn förhånadt. Vid hofvet håller man dig för en narr, trots grefvetiteln, en tom chimär. Struensee har all makt och allt anseende, han regerar riket och kungen, vanärande kungen inför hela världen. Denne eländige inbillar sig vara likställd med suveränen, därför att han tubbat envåldshärskaren till en kabinettsorder, som förlänat en äfventyrare suverän makt. Detta har kunnat ske tack vare din feghet, och du skall få umgälla det. Struensee begår förbrytelser för att få härska; du bidrager därtill uteslutande af feghet. I stället för att underrätta kungen om allt, hjälper du denne Didrik Slaghök att tillråna sig kungligt anseende, hålla monarken under förmynderskap och misshandla honom. Rättskaffens män jagas skändligt från sina tjänster, om de icke vilja främja denne usle kvacksalfvares planer, men folket vet, att det blir ömkligt styrdt, och har redan gifvit det tillkänna. – – Du skulle kunna rädda land och rike. Vid din faders aska, vid din ädla moders tårar, som hon eljes skall fälla öfver ditt lik, vid kungens och det kungliga husets och fosterlandets tårar – gör din plikt! – – Också genom att göra sin plikt kan en man vinna fördelar. Två kungariken skola stå på din sida, och jag skall med glädje skänka allt hvad jag äger för att öfverösa dig med rikedomar. För kungen till Kristiansborg och låt honom kalla till sig män, som kunna bistå honom med råd och dåd. – Betänk dig väl, uppskjut icke att komma ditt olyckliga fosterland till hjälp. Rädda staten, kungen och ditt eget hufvud! – –  
<sec/>
Timme efter timme trippar Brandt i vånda af och an på golfvet i sitt kabinett. När dagen gryr, sitter han vid sin sekretär och lägger just sista hand vid en lång skrifvelse, däri han har utgjutit sitt hjärta för Struensee. Han går till hvila med en känsla af, att han uppfyllt en plikt. 
<sec/>
Struensee sofver oroligt. I natt är hans själ inkarnerad i en räf, som jagas af skällande hundar. Fortare, fortare! Det gäller lifvet! Han flyger öfver marken, han springer i sick-sack, han simmar genom vatten, som sorlar omkring hans nos; och det smäller ett skott. Han rycker till, det är mörkt, men en stor stjärna brinner, en ledstjärna, som visar vägen till räfvarnas himmelrike, han störtar uppför ett högt berg. Det rosslar i hans lungor, hundarnes skall kommer närmare, vägen är brant, men däruppe lyser månen, och dragen framträda tydligare och tydligare i dess fysionomi, det är drottningen, ljusstrålarna äro hennes hår, hon öppnar sin famn – räddning, räddning! Då gapar plötsligt den djupa klyften mellan dem, han kan icke hejda sig, farten är för stark; i en halfcirkel far han ut öfver det stora mörkret och faller och faller. Ett fasans skri – – han vaknar. 
<sec/>
Han stryker sig öfver pannan, som badar i svett. Han är trött, natten har hvarken skänkt hvila eller vederkvickelse; han ligger kvar i sin säng med ögonen slutna. Han tänker på en tidningsartikel, som han en gång skref i Altona om Själavandring. »Räfven som förföljes så häftigt har troligen varit en girig och listig statsminister, hvilken tack vare orättfärdigt förvärfvade skatter, kunde lefva i en säkerhet, som han nu, trots sina flinka vändningar och vridningar icke kan finna.» 
<sec/>
Han småler vemodigt och slår upp ögonen. Det är sent, solen står redan högt på himmeln. Han famlar med handen på det runda bordet vid hufvudkudden och får fatt i ett tjockt bref. Han bryter det grefliga Brandtska sigillet och genomögnar den digra skrifvelsen. 
<sec/>
Förebråelser förvandla ofta kärlek till vänskap och vänskap till kallsinnighet. – – Under fem à sex veckor har jag ständigt och utan uppehåll varit olycklig – går hvar natt ända till klockan fyra gråtande af och an i mitt rum. – Med ert utomordentligt sunda förstånd kan ni, som jag icke vet, om jag ännu bör kalla vän, döma mig, men ni får då sätta er noga in i min ställning – – det måste ju vara nedslående för en ömtålig och finkänslig kavaljer, som alltid umgåtts i de bästa kretsar, att dagligen sällskapa med en konung, som långtifrån älskar mig, snarare anser mitt sällskap som en börda. – – Ni tvingar kungen – –  – – –  och till råga på olyckan tvingar ni mig att behandla honom hårdt – ett helvete, men det är icke det värsta. Jag gör en löjlig figur – –  i landsorten förliknar man mig med Moranti – mitt inflytande är icke större än en gatpojkes – – Jag måste säga er obehagligheter, men sanning framför allt: Ni injagar alla skräck – Ingen despot har någonsin tillägnat sig en sådan makt eller utöfvat den på ett så besynnerligt sätt som ni. Kungens pager och domestiker darra vid minsta anledning, skräck har slagit hela hofvet, man spelar, dricker och äter bäfvande, ångest har bemäktigat sig ministerns hela omgifning, till och med drottningen, som icke längre har någon egen vilja, hvarken med hänsyn till sina kläder eller de färger hon skall välja – – Hvarken mitt hufvud eller mitt hjärta har längtat efter att leda de politiska angelägenheterna, men det var mig en passande uppgift att vara den ledande inom hofvet och sällskapslifvet. Jag är mera kompetent därtill än ni och skulle ha gjort det bättre, ty för att börja med de livréer, ni infört, så äro de icke livréer utan uniformer. Genom att icke blanda er i dessa angelägenheter skulle ni ha undgått mycket hat och skonat drottningen för många obehag, ty hon skulle lättare kunnat ordna allt sådant med mig än med er och detta skulle ha beredt mig en verklig ställning – – – – –  – – Hade jag icke varit så ståndaktig – fast det är svårt gent emot er – så hade jag i stället för verkliga skådespelare införskrifvit gycklare och harlekiner, man skulle i stället för verkliga skådespel haft farcer, som man tröttnat på efter tre månader – vi skulle ha gjort oss löjliga inför utlandet.  Ni behandlar mig rått och högmodigt. Ingen dödlig har någonsin vågat uppföra sig så emot mig! Vid spelbordet, i sällskapslifvet, öfverallt afgör ni allting själf och är icke belåten med mindre ni förödmjukar andra. Ni borde dock icke uppföra er så mot er vän, som alltid har älskat er så innerligt. Också på den tiden, då alla mina bekanta och umgängesvänner tadlade mig för mitt umgänge med er, har jag, ehuru det kunde skada mig, berömt er, öppet vidgått min vänskap för er och sedan användt hela min klokhet att öfvertala Holck och lugna Bernstorff. Ack, min vän! Hur farligt är icke hofvet för karakteren! Gud gifve, ni aldrig hade lärt känna det! Det är mig obegripligt att icke er finkänslighet dåras af det ovärdiga och skamliga loupspelet. – – Det har varit månader, då jag förlorat ett tusen åtta hundra riksdaler, och jag är redan betänkt på att sälja flera af mina aktier. – – Om man ville medgifva ett känsligt och grymt såradt sinne någon ersättning, så har jag på sista tiden uttänkt ett förslag, som skulle göra mig fullständigt lycklig. Det är lyckans höjdpunkt att kunna resa till Paris och lefva där anständigt. Därtill behöfver jag årligen tjugu tusen specier. – – Man finner det besynnerligt, att vi äro grefvar utan grefskap, och om kungen efter tre à fyra månader skänker er Vallöe och Vemmetofte, som inbringar tjugoett tusen specier årligt, och mig grefskapet Rantzau, som afkastar femton à sexton tusen specier, så skulle ingen förundra sig däröfver, och jag vore i stånd att hvart år företaga en resa till Paris och uppehålla mig några månader på mina gods – –  – – –  helt och hållet draga mig bort från hofvet och endast behålla posten som direktör för skådespelen, hvilken, om den skall skötas väl, nödvändigt kräfver min närvaro. Vi skola då älska hvarandra ännu mera och ni skall i mig lära känna en man, som hellre än att af raseri och förtviflan låta sig förmå att stifta en kabal emot er – om den än lofvade att få en lycklig utgång – icke tvekar att befria sig från sin olycka genom gift och stål hellre än genom att handla illa. Jag ber er därför rädda mig, fortfarande vara min vän och öfvertänka innehållet i detta bref en åtta à fjorton dagar och sedan sända mig det tillbaka med svar, ty det är blott skrifvet för er och jag försäkrar att jag skulle bli förtviflad om det händelsevis föll i andra händer. 
<sec/>
Struensee har stigit upp, satt sig till sitt arbete i kabinettet. Tusen ting taga hans krafter i anspråk. Allt måste han själf besörja. Och aldrig ett ord af uppmuntran, aldrig en smula solsken i hans väg. Alltid motstånd, missnöje, vrångsinne: Rädde sitt eget skinn, enhvar! 
<sec/>
I dag har etatsrådet Willebrandt, som utkastat planen till alla reformerna inom amiralitetet, för andra gången inkommit med sin afskedsansökan. Skrämd af de oviljans och hatets andar, han själf frammanat, vill han draga sig tillbaka, sätta sig i säkerhet och öfverlämna åt andra att bära ansvaret. Så göra de alla! Men det får icke ske. Han måste lugnas med goda ord och en klingande dusör ur kabinettskassan. 
<sec/>
Struensee sätter sig vid sekretären och börjar skrifva. Han vill finna blida och kloka uttryck, men kan icke hålla tankarna samlade. Innehållet af Brandts bref föresväfvar honom ideligen, en djup bedröfvelse tynger hans sinne. Så skrifver icke en vän till en vän. Men han känner en intrigant kvinnas inflytande i hvart ord. Det är fru Holstein, som stuckit fjädern i Brandts hand, och hon skulle också gärna locka honom till förräderi mot den man, hvars vänskap han har att tacka för allt. – Å, Gud, hvarför lät han icke den damen stanna kvar i Töndern! Mycket skulle då ha varit annorlunda, ty allt sedan den olyckliga förbindelsen med fru Holstein har Brandts väsen undergått en märkbar förändring. Hon intalar honom idel ondt. Hur smått ser han icke nu på allt, den forne Don Quichotte, hur futtig hans äregirighet blifvit, hur ömklig hans fåfänga. – Måhända var den så alltid, fast han icke såg det, därför att vänskapen gjorde honom blind. På sista tiden ha de kommit längre och längre bort ifrån hvarandra, tack vare fru Holsteins inflytande. Dock har han själf redeligen bemödat sig att öfvervinna den antipati, han känner för detta det obehagligaste fruntimmer han någonsin mött; detta af hänsyn till Brandt, för hvilken han alltjämt i djupet af sitt hjärta hyser samma hundtrogna tillgifvenhet – ty ingenting tycks binda en människa fastare vid en annan, än känslan af, att man gjort henne mycket godt. 
<sec/>
Nu förebrår honom denne vän med bitterhet, att han ingifver alla fruktan. Brandt borde dock snarare beklaga honom därför. Hur mycket angenämare vore det icke att få göra sig älskad genom att visa sig svag och skaffa sig vänner på bekostnad af statens väl. 
<sec/>
Struensee lutar sig tillbaka i stolen och lägger handen öfver sin heta panna. Tankarna hvirfla som rök genom hans hjärna, rök med dalande gnistor, som bränna. 
<sec/>
Påminnelsen om, att han skulle ha Brandt att tacka för sin ställning, upprör honom nu. Tusen gånger har vännen sagt honom detsamma; och han har blott smålett. Nu tycks det honom, som om orden kommit från fru Holsteins mun, och hans själfkänsla reser sig. Sin ställning har han själf förvärfvat, med egna krafter, men sedan han stigit tack vare sitt arbete och sin begåfning, har han delat alla fördelarna med sin vän. Nu tror sig Brandt ensam kunna sköta häfstången, och ingen annan än fru Holstein kan ha ingifvit honom den vanvettiga tanken på grefskapet. – 
<sec/>
Detta bref är löjligt i hela sin pretentiösa ton. Det förtjänar intet svar! 
<sec/>
Och ändå – Brandt är vilseledd af en lågsinnad kvinna. Måhända kan ett vänligt svar föra hans tankar in på bättre vägar. 
<sec/>
Struensee griper åter till pennan; nu flyger den öfver pappersarket. Timme efter timme går; ännu sitter han kvar vid sekretären. Han skrifver ett långt bref till den missnöjde kavaljeren på andra sidan korridoren. Han söker trösta och styrka honom. Det är en mans ord till en vän. 
<sec/>
Dagarna flyga mot mörkret, luften blir tung och molnen stryka som onda tankar öfver landet. Hösten är för handen, då frukterna mogna och löfven falla. 
<sec/>
Missnöjet breder sig i befolkningens djupa lager som en hemlig eld, och många munnar spetsas för att underblåsa den. Rantzau har återvändt till staden med friska krafter, lik en af lifvet illa medfaren yngling på femtiofyra år, utan gikt och utan skrupler. Hans eröfringslynne tog sig omedelbart uttryck, i det han från teatern hemförde en solodansös, den lilla vackra Sophie Livernet, som är aderton år och har en bländande hy, stora, svarta ögon och små, jämna hvita tänder. Förgäfves ha drottningen, Struensee och Brandt befallt, att m:lle Livernet skulle återvända till teatern. Rantzau svarar trotsigt: Kom och tag henne, om ni våga! Hon lefver under en romersk riksgrefves tak, och hennes far, lappskräddaren, som fått en pension, lånar sig aldrig till att låta återfordra sin dotter. – Denna ohemula inblandning i hans privatangelägenheter har emellertid kommit Rantzaus aldrig slocknade harm att ånyo blossa. Han söker ifrigt umgänge med regeringens hätskaste fiender, ses alltsom oftast i sällskap med grefve Clemens Haxthausen, öfverstelöjtnanten vid lifgardet, och brodern Gregers, som är förste deputerad i amiralitetet, och den öfvermodige kapten Winterfelt. – Någon gång, när det är mörkt, smyger en lång skepnad, höljd i en sliten roquelaure uppför trappan till Rantzaus våning. Det är en man, som kabinettsministern nyligen tillfogat en oförrätt och en skymf; det är en gammal bekant till Rantzau från intrigerna vid hofvet i Petersburg; det är en hatfull kavaljer och en äfventyrare, som har allt att vinna men ingenting att förlora. Det är den lågsinte och lömske generalkrigskommissarien Beringskjold. 
<sec/>
Därute på gatorna och i gränderna tisslas och tasslas det. Hatet växer, och det talas högre. Det skrattas föraktligt åt det fega försöket att blidka Holmens arbetare och matroser med försoningsoxen, som skall serveras på festen i Söndermarken. 
<sec/>
– Struensee börjar osa katt! Plåstersmörjaren är rädd! Då är han förlorad! 
<sec/>
– Åt fanders med den stekta försoningsoxen! En ännu fetare kommer kanske att gifvas till pris! 
<sec/>
Änkedrottning Juliane Marie residerar ännu på Fredensborg med arfprins Frederik och hela sitt hof. Aldrig förr har Hennes Majestät varit föremål för så trägna uppvaktningar, som nu. Hennes Majestät sammankniper sin mun förbehållsamt och iakttager en diplomatisk tystnad. Dock gnistrar det till ibland i hennes små, sluga ögon, när hon talar med sin förtrogne, Ove Hoegh Guldberg, mjölnarsonen från Horsens. Han gnuggar sina händer fundersamt och mumlar: Sannerligen! Sannerligen! 
<sec/>
Det regnar i Köbenhavn om morgonen den 28; men framåt förmiddagen blåser det upp en vind, som sliter himmelns mörker i stycken och drifver molntrasorna västerut, så att solen kan lysa fram. 
<sec/>
På Hirschholm är lunchen förbi; man reser sig just från taffeln, då stallmästaren Bülow närmar sig geheimekabinettsministern och räcker honom ett bref. Drottningen, som med spänd uppmärksamhet följer Struensees minspel, medan han läser det, ser honom blekna och krampaktigt gripa med handen omkring stolskarmen. Emellertid söker han behärska sig, och småler för att lugna henne, men där är ångest i hans blick, och han lämnar hastigt rummet. Brandt och Falckenskjold följa honom. 
<sec/>
– Hvad står på nu igen? – börjar Brandt, otåligt, när de alla tre befinna sig i Struensees kabinett. – Aldrig får man fred en enda minut här på slottet! 
<sec/>
– Brefvet, som jag nyss mottog, angifver att en sammansvärjning existerar – det tycks vara meningen, att den skulle bryta lös i dag, vid folkfesten i Söndermarken – –  
<sec/>
– Aldrig hör man talas om annat nu förtiden! – Brandt spankulerar missnöjd omkring på golfvet. – Låt arrestera kanaljerna, så få vi fred! 
<sec/>
– Från hvem har Ers Excellens underrättelsen? frågar Falckenskjold betänksamt. 
<sec/>
– Från Anne Sofie Bülow, som i trapporna till änkedrottningens våning på Kristiansborg funnit ett bref, adresseradt till fröken Numsen, från hennes bror, chefen för den flygande kåren. Brefvets hela ton och stil tyder på att det är äkta. När hofvet i dag anländt till festplatsen, skulle en af de sammansvurne träda fram och i folkets namn fordra, att jag arresteras. Arfprins Frederik tycks ha lofvat, att understödja denna fordran med all den auktoritet, H. K. H. möjligtvis kan äga; men om kungen vägrar, skulle jag och grefve Brandt skjutas på stället och drottningen arresteras. Ingenting mindre! Man har till och med redan på förhand bestämt Kronborg till Hennes Majestäts fängelse. Öfverstelöjtnant Numsen ansvarar för den flygande kåren, grefvarna Haxthausen för lifgardet och matroserna. Allt tycks vara noga aftaladt. Man väntar nu endast på oss. Om en halftimme stå ekipagen för dörren. – Hvad skulle ni göra i mina kläder, min käre öfverste? 
<sec/>
Struensee talar i en andfådd ton, som tydligt förråder en våldsam hjärtklappning, och hans rådvilla ögon vändas mot Falckenskjold. 
<sec/>
– Jag skulle låtsa som om ingenting händt, men i hemlighet vidtaga alla mått och steg för att hindra planens utförande. Visa fruktan är det farligaste af allt! 
<sec/>
– Just hvad jag alltid har sagt! instämmer Brandt. – Lugn framför allt, Ers Excellens! Försök så småningom på filosofisk väg öfvertyga er själf om, att högsta hönset i korgen alltid riskerar sitt hufvud först. Studera historien, tänk på Griffenfeld och Ulfeldt. 
<sec/>
– Och Concini! tillägger Falckenskjold. 
<sec/>
– Javisst! – Brandts pepparbruna ögon glittra. – Tänk framför allt på Concini! Han var grefve, liksom Ers Excellens, och utländing liksom ni; han var en lika stor gunstling hos Maria af Medici, som ni själf hos drottning Mathilde. Hennes son lät mörda honom, när han kom ut ur drottningens sängkammare, och folket hängde hans lik i en galge på Pont Neuf, slet sedan ner det igen, släpade det genom gatorna, skar det i tusen bitar och sålde dessa documents humains. 
<sec/>
– Detaljerna äro högst intressanta – säger Struensee med ett krampaktigt försök till ett småleende – ni skildrar verkligen med högst lefvande färger, men – –  
<sec/>
– Komplimenten bör snarare adresseras till monsieur Voltaire – och till honom tager jag mig friheten hänvisa Ers Excellens i och för vidare upplysningar! 
<sec/>
– Nej, tack, min käre grefve. Jag är fullt nöjd med hvad jag redan fått veta. Jag håller det icke för otänkbart, att Concinis öde en gång blir mitt. 
<sec/>
– Ers Excellens har många fiender – anmärker Falckenskjold lugnt – och det finns många exempel på, att en stark folkstämning kräft sitt offer till trots för majestätens personliga gunst. Af den allmänna meningen har Ers Excellens ingen skonsamhet att hoppas. Sörj således i tid för att alla papper äro i ordning! 
<sec/>
– Mina papper äro klara! – Struensee reser sitt hufvud trotsigt. – Vill man vara rättvis, har jag ingenting att frukta! 
<sec/>
– Hatet är alltid blindt, Ers Excellens! 
<sec/>
– Liksom rättvisan! infaller Brandt. – Men de två ha i öfrigt ingenting med hvarandra att skaffa. Ni går för brådstörta tillväga. Tag fatt med mjukare händer eller uppgif det hela! 
<sec/>
– Nej – svarar Struensee stolt. – Jag vill ingenting uppgifva af hvad jag tror vara till gagn för land och folk! 
<sec/>
– Godt! Så gå vidare, men blinka icke! – För resten kommer det nog en tid, då vi få ge efter. 
<sec/>
De kungliga ekipagen ha redan kört fram, och Struensee kommer för att hämta drottningen. Hon står midt på golfvet i sin budoar och håller Lovisa Augusta i sina armar. Hon kysser sitt barn till afsked. Bakom Hennes Majestät väntar prinsessans sköterska. 
<sec/>
– Kom, kom, ska vi hälsa på pappa! ropar drottningen muntert, vid det Struensee träder in. Och med den lilla dottern i famn, dansar hon leende fram öfver golfvet. Men då hon lägger märke till hans uppsyn, fördunklas hennes glädje, och hon lämnar barnet ifrån sig. 
<sec/>
– Hvad är det? Hvad har händt? frågar hon ängsligt, när de äro ensamma. 
<sec/>
Och han berättar henne allt. 
<sec/>
Han har fallit på knä framför henne, och med armarna omkring hennes lif, ser han henne till sist in i ögonen, tiggande i ångest om sin frihet. 
<sec/>
– Låt mig fly! Är jag borta, skall min drottning vara i säkerhet! 
<sec/>
– Fly? Hvad menar du? Fly från mig och vårt barn? Men så tag oss då med! 
<sec/>
– Det är omöjligt! 
<sec/>
– Jag har mina juveler i beredskap, och redan i natt kunna vi vara i Skåne. En hustru skall följa sin make, och mina barn lämnar jag aldrig. 
<sec/>
Han sänker sitt hufvud. Lönlöst att byta ord om detta. 
<sec/>
– Det är omöjligt. Bättre att stanna och försöka afvärja faran. 
<sec/>
– Men till folkfesten fara vi icke? 
<sec/>
– Nej. 
<sec/>
På festplatsen i Söndermarken är stort vimmel af hundratals människor, som trampa den ännu gröna ängsmattan i utkanten af den gulnande skogen, där försoningsoxen knäböjer, helstekt, på ett stort bord, omgifven af många små helstekta grisar, som tyckas småle lycksaligt i döden. 
<sec/>
Det är länge sedan matroserna marscherade upp, änkedrottningen och arfprinsen med hof ha redan anländt, och många oroliga, längtande blickar flyga mot det håll, hvarifrån de kungliga ekipagen väntas komma. 
<sec/>
En ryttare ses till sist på afstånd, sprängande fram i karrier. Det hurras och jublas: Nu kommer kungen! Men intet ekipage följer efter. Hvarför dröjer man? Hvem var ryttaren? 
<sec/>
– Kurir från Hirschholm. Kungen har tandvärk. Hofvet kommer icke. 
<sec/>
Det blir dödstyst bland massorna, och chefen för den flygande kåren bleknar. Han byter en blick med grefve Gregers Haxthausen, som rycker på axlarna. Rantzau skakar sitt hufvud betänksamt och går bort till ett bord, där han låter servera sig ett glas brännvin. Kapten Winterfelt har just kommit dit i samma ärende. 
<sec/>
– Bättre lycka nästa gång! mumlar kaptenen och nickar uppmuntrande till generalen, hvars hand skälfver, då han för glaset till munnen. 
<sec/>
– Nästa gång – he? Nästa gång är en skälm! – Jag undrar om vi komma att supera i kastellet denna afton. 
<sec/>
– För min del hoppas jag det verkligen. Jag är bjuden till kommendanten. 
<sec/>
– Lycka till mycket nöje! 
<chapter/>

<chaptername>XXX.</chaptername>

<sec/>
Ett fyrspändt kungligt ekipage rullar fram genom Stormgaden och stannar vid Marmorbron. Enevold Brandt stiger ut, sveper kappan tätt omkring sig, trycker hatten ner öfver pannan och traskar in i mörkret. 
<sec/>
Hans hjärta klappar af spänning och nyfikenhet. Hvad kan det väl betyda, att utrikesministern på detta mystiska sätt stämmer honom till möte midt i natten? En sak af högsta vikt måste det gälla – måhända en konspiration? Luften är full af rykten, förr eller senare måste någonting hända. Hatet mot det närvarande regementet växer, och Struensee visar en vacklande hållning. Ömsom oböjligt sträng, ömsom oförlåtligt slapp. Alla anstalter, som vidtagas i och för hofvets och hans egen säkerhet, förråda endast fruktan och ondt samvete, utan att skänka någon verklig trygghet. – Excellensen har verkligen i hög grad svikit sina vänners tillit, och tidpunkten, då han måste falla, kan icke vara långt aflägsen. 
<sec/>
Brandt kommer just från grefvinnan Holstein, som blåst eld i hans fåfänga; för ögonblicket ser han icke Struensee i vänskapens ljus. Det förefaller honom nästan, som om den anonyme brefskrifvaren haft rätt i mångt och mycket. Måhända är det också verkligen en dansk ädlings plikt att befria fäderneslandet från denne utbörding, som tillvällat sig all makt och ensam tituleras Excellens? Och som onekligen ofta uppför sig på ett rått och hänsynlöst sätt till och med gent emot sina vänner! 
<sec/>
En rostig röst slår plötsligt mot hans öra. Brandt stannar, med handen på värjfästet, småler sedan och går vidare. Det var väktaren, som på hörnet af det kungliga palatset vid Kalvebodkanalen högljudt förkunnade, att midnattstimmen slagit. 
<sec/>
En bugande men stum lakej för grefve Brandt in i utrikesministerns kabinett, där grefve Osten artigt kommer honom till mötes. Brandt iakttager uppmärksamt sin värds minspel. Det är någonting allvarligt och hemlighetsfullt öfver den pudrade räfvens oregelbundna fysionomi, och hans små illistiga ögon spela skyggt mot alla dörrar. Han talar med låg röst, nästan hviskande: 
<sec/>
– Det är en angelägenhet af högsta vikt, min kära grefve. Och jag måste på förhand bedja er iakttaga all nödig diskretion! 
<sec/>
– Naturligtvis! – Brandt darrar i skorna af nyfikenhet. – Nå? 
<sec/>
– Jag har verkligen länge tvekat – men när det gäller fosterlandet, måste allt annat stå tillbaka. 
<sec/>
– Javisst. 
<sec/>
– Vi befinna oss inför en kris. Beslutsamma män måste ingripa för att rädda landet från fullständig anarki. Grefve Struensee har icke kunnat lösa sin uppgift som geheimekabinettsminister – därom kunna vi väl enas? Godt! Sådana förhållandena nu äro, tror jag, att till och med hans vänner måste önska hans aflägsnande? 
<sec/>
– Jag har allvarligt öfvertänkt den saken – säger Brandt i själfmedveten ton – och jag – – Men i så fall måste man först och främst vara betänkt på att skaffa en ställföreträdare. 
<sec/>
– Alldeles! Men hvar äro männen? Bernstorff? Thott? 
<sec/>
– Nej, de äro för gamla. Jag tänker nu närmast på drottningen. 
<sec/>
– Hm! Öfverste Falckenskjold är en lång och ståtlig kavaljer. Och det sägs att Hennes Majestät icke ser honom med oblida ögon. 
<sec/>
– Det är förtal! – Brandt protesterar, harmsen, mest därför att han icke själf blifvit föreslagen. – Den saken är icke lätt, skall jag säga er, min käre grefve. 
<sec/>
– Till en början tör det kanske också vara nog att åstadkomma en brytning mellan Struensee och drottningen. Framför allt behöfva vi en konselj. En ensam man kan icke sköta alla de löpande ärendena på ett tillfredsställande sätt. Om Struensee åtminstone nöjde sig med att omkullkasta allt inom landet! Men han blandar sig också i utrikesangelägenheterna och hotar att kompromettera vårt förhållande till främmande makter! 
<sec/>
Det där klingar bittert, och Brandt förstår hvar skon klämmer. Det glimtar till i hans ögon, han njuter föreställningen om, att Struensee personligen griper den pudrade räfven i nackskinnet då och då! 
<sec/>
– Jag har tagit mig friheten utbedja mig detta samtal – Osten småler förbindligt – för att öfverlägga med er, min käre grefve, om hvad som bör göras. Utan ert bistånd, kan ingenting uträttas. 
<sec/>
Som en ingifvelse kommer det öfver Brandt, att ögonblicket är inne, då han med tillbörlig glans kan uppträda som fäderneslandets räddare. Med en djupsinnig och bedröfvad min framlägger han den plan, som sväfvat i dimmorna öfver hans själ allt sedan han mottog det första anonyma brefvet. Dock säger han intet angående dess ursprung och bifogar till yttermera visso några förbättringar, som han själf utspekulerat i mörka stunder. – Osten lyssnar uppmärksamt och nickar alltsomoftast, gillande – Brandt talar ifrigare och ifrigare: 
<sec/>
– På Rudersdahl skulle ni vara tillstädes, min käre grefve, jämte öfverstelöjtnant Numsen och andra invigde. Ni skulle då öfvertala kungen att låta föra Struensee till Kronborg och hålla drottningen internerad i sina egna gemak, tills vidare – – –  
<sec/>
– Hm – invänder Osten – Jag fruktar – mina ämbetsplikter skulle icke tillåta mig att så där aktivt deltaga – – Ni, käre vän, är däremot i hög grad situationens man. 
<sec/>
– Nej, för all del – erinrar Brandt, förbindligt bugande – Min närvaro på Hirschholm är en nödvändig förutsättning för planens realiserande. Jag skall draga uppmärksamheten från ert förehafvande och dessutom – han småler tvetydigt – någon måste verkligen försöka trösta drottningen! 
<sec/>
– Utan tvifvel är ni rätte mannen också till det värfvet! Men det får ju bli en cura posterior? Planen är genialiskt uttänkt i alla punkter – –  Men öfvertala kungen att utfärda en arresteringsorder mot Struensee kan ingen annan än ni själf. Mina ämbetsplikter kvarhålla mig som sagdt i hufvudstaden. 
<sec/>
Brandt skrattar till, bittert: 
<sec/>
– Där ni förmodligen ämnar sitta lugnt vid härden och vänta medan andra våga sitt lif? Förmodligen har ni dock ingenting emot att dela frukterna af deras arbete? 
<sec/>
– Min käre vän – säger Osten mildt – tag då icke så häftigt vid er! Betänk att fäderneslandet har behof af beslutsamma män – hvar på sin post – – och er kallade man ju fordom Don Quichotte! 
<sec/>
– Det är sant, min käre vän, men sedan den tiden ha många vindar blåst, och numera rider jag aldrig spärr mot väderkvarnar! 
<sec/>
De båda kavaljererna skiljas under utbytande af ömsesidiga komplimenter, med en flat känsla, som två bedragare, när de sökt att öfverlista hvarandra men misslyckats. 
<sec/>
– Den pudrade räfven är en kujon! tänker Brandt, då han åter sitter i sin vagn. – Han ville locka mig att krafsa kastanjerna ur elden, men jag var honom för slug! 
<sec/>
I sitt kabinett går Osten ännu med fundersam min af och an på golfvet. Då och då skakar han sitt hufvud. Han är icke nöjd med sin dag. Reverdil, som han också sändt bud på, och med hvilken han för några timmar sedan haft ett samtal i samma syfte, vägrade absolut att blanda sig i intrigen. Och Brandt skall säkerligen inom kort ha anförtrott kabinettsministern hvad som i natt passerat. Bättre att förekomma än förekommas! Bättre att själf vara den, som fördelar ljus och skugga. 
<sec/>
Innan den pudrade räfven slumrar in, har han bestämt sig för att nästa dag sända Struensee en skriftlig relation om Reverdils stämplingar, Brandts förslag till en statskupp och Numsens beredvillighet att arrestera. 
<sec/>
Senhöstdagarna skymta förbi som nattblackor i dimmig skymning. Hofvet residerar alltjämt på Hirschholm. Köbenhavn är ränkernas medelpunkt: där smidas alla lömska planer, där växa smuts skrifter som liksvampar ur jorden, mer och mer stinkande för hvar dag. Härute i kärret är luften friskare. 
<sec/>
Geheimekabinettsministern ser sjuk och trött ut, småler aldrig, talar sällan, delar sin tid, som förr, mellan arbete och förströelser. Underrättelsen om Brandts trolöshet har vållat honom en djup smärta, men den är öfver nu. Ett sår mer eller mindre betyder icke stort för en man, som redan blöder af många knifstyng. – Brandt har dessutom förklarat sig. Det hela var en nyck. Också människor, som älska hvarandra af hjärtat, känna ibland ett slikt desperat begär att göra hvarandra ondt. Det gäller att förstå motiven till alla handlingar och att icke hysa agg till en vän, om han också ibland sviker. Människan är nu en gång intet idealväsen, och dåliga handlingar härflyta ofta från dygder, som gått vilse. Struensee tvingar sig själf att se saken filosofiskt och tro vännen på hans ord. Han har dessutom icke ett ögonblick misstänkt annat, än att den egentlige upphofsmannen till förräderiet är identisk med angifvaren. Det hela stämmer alltför väl med den pudrade räfvens karakter. 
<sec/>
Geheimekabinettsministern vet att många klipska händer spinna trådar i mörkret och fästa dem vid marionetter, som vid lägligt tillfälle skola resa sig upp emot honom. Han känner sig ensam, öfvergifven af alla; och han har icke längre någon tro på sig själf. Han arbetar under en tyngande förnimmelse af sin egen ställnings ohållbarhet. Förr eller senare måste det oundvikliga ske. Ofta har den tanken föresväfvat honom, att genom en hemlig flykt undandraga sig slutuppgörelsen i denna förtviflade kamp mot öfvermakten; men också den utvägen är stängd. Drottningen skall aldrig låta honom resa ensam och vill icke skiljas från sina barn. En flykt i sällskap med Danmarks drottning och kronprins och prinsessa hör till de tanke-experiment, som aldrig kunna förverkligas. 
<sec/>
– Nej, han måste stanna tills det oundvikliga kommer och kastar honom till jorden. Måhända bryter han sin nacke i fallet; måhända räddar han lifvet. I hvilket fall som helst skall det breda sig mörker omkring honom, men mörkret skall medföra hvila och bli till ett himmelrike efter den skärseld han nu dagligen måste utstå. 
<sec/>
Det förefaller honom, som om han redan hunnit öfver sitt lifs snögräns. Inga blommor kläda nu marken, där han går fram, och den sista hvitstammiga björken har för länge sedan försvunnit ur synfältet. Stenig är stigen, tunga äro stegen, men han måste gå, tills han stupar. Ingenting önskar han längre, ingenting hoppas han, allt är honom likgiltigt. Det kommer sig af öfveransträngningens trötthet. 
<sec/>
Mekaniskt uträttar han sitt arbete; lika mekaniskt deltager han i hofvets nöjen och förströelser. Allt tycks honom utstakadt på förhand, alla hans handlingar äro numera resultat af framhärdelsens lag, snarare än af en fri och medveten vilja. Han kan icke hejda sig; därtill skulle det fordras kraft, som han icke äger. Det stora fragment af ett lifsverk, som ligger bakom honom, skjuter på bakifrån, drifver honom framåt, ty hvar handling öfvad i lättsinne och obetänksamhet, har oförutsedda följder, som ställa nya kraf på sitt upphof, och, så länge han ännu står upprätt på maktens tinnar, måste han åtminstone försöka att häfda sin ställning, fullfölja sina afsikter, rättfärdiga sina syften – försvara sitt lif. 
<sec/>
Så agerar han då vidare men planlöst, utan öfvertygelsens kraft och fasthet. Och alla fienderna hånle i mörkret, peka finger åt honom och hviska, att han är rädd. Däraf växer deras mod. 
<sec/>
Öfverstelöjtnant Numsen, som är öfverbevisad om förrädiska stämplingar, aflägsnas från sin post i hofvets omedelbara närhet, transporteras till ett annat regemente, men straffas icke. Major Adler utnämnes till chef för den flygande kåren, som strax därefter upplöses, hvarefter Sjællands dragoner under befäl af generalmajor Eichstædt och major Carstenskjold öfvertaga vakten. Starka truppafdelningar eskortera de kungliga ekipagen på deras resor till hufvudstaden hvar tisdag och fredag då fransk komedi uppföres på hofteatern. Klockan fem eftermiddagen stå ekipagen för dörren; två timmar efter midnatt återvända de till Hirschholm, där Majestäten hvar onsdag gifva cour. Parforcejakter och promenader till häst utomhus, spelpartier och allsköns sällskaplighet inom hus taga hvar ledig timme af dagen i anspråk. 
<sec/>
Sent stiger ministern upp, dåsig och slapp går han till arbetet, som är honom en pina därför att han icke själf tror på resultatet. Det hvilar en förbannelse vid allt hvad hans hand berör. Med glädje och stora förhoppningar skänkte han för knappast ett år sedan tryckfriheten åt folket; med sorg och svikna förväntningar ser han sig nu nödsakad att utfärda ett reskript, hvarigenom tryck-fräckheten inskränkes. 
<sec/>
Tung hänger himmeln öfver Hirschholm, och regnet strömmar. Öde står parken, trädens kronor ha gulnat och glesnat, gångarna äro öfversvämmade, och den sanka slottsholmen liknar ett vattensjukt kärr med sina öfvergifna kinesiska kiosker. I dag lurar ledsnaden i alla slottets vinklar och vrår, och Brandt känner sig som en fältherre, hvars uppgift det är, att tillintetgöra fienden. 
<sec/>
Ända från morgonen har hans ingenium arbetat. Kungen mötte honom gäspande, drottningen gäspade, hela hofvet gäspade. 
<sec/>
Hvad är att göra? Någon jakt eller promenadridt lär icke med fördel kunna arrangeras i dag. Men en liten utfärd? En liten förtrolig picknick på Sophienberg för den allra intimaste kretsen? Förslaget mottages med acklamation. Vagnarna rulla af. 
<sec/>
Stora brasor flamma i alla kaminer på Sophienberg; stämningen är familjär, all etikett är bannlyst och ingen särskild uppmärksamhet visas konungens och drottningens personer. 
<sec/>
Vid bordet väljer enhvar sin plats eftersom det faller sig, utan hänsyn till rangförordningen. Kungen äter med glupsk aptit, utan att deltaga i konversationen. Då och då mumlar han någonting mellan tänderna, men ingen anser sig behöfva lyssna därtill. Midt emot honom sitter drottningen, med Struensee till höger och hofmarskalken Bjelke till vänster. Närmast följa å ena sidan fru Gæhler och Falckenskjold, å den andra grefvinnan Holstein och Brandt. 
<sec/>
Den improviserade frukostmiddagen lider mot sitt slut; gästerna ge fritt spel åt alla lynnets infall och tungans nycker. Hela sällskapet har så småningom flyttat sig närmare drottningen, som är det allmänna samtalets brännpunkt; endast Reverdil håller sig ännu trofast vid kungens sida. 
<sec/>
– Jag kan hälsa från grefve Rantzau! – säger fru Gæhler med ett småleende, som visar alla hennes vackra tänder mellan de purpurfärgade läpparna. – Jag mötte honom i söndags. Han var på väg till kyrkan, med psalmbok i hand! 
<sec/>
– Det påstås ju att grefven omvändt sig, skrattar fru Malleville. 
<sec/>
– Till balletten, ja! – infaller Brandt. – Han dyrkar lilla Sophie Livernet och ligger på knä för hennes tåspetsar! 
<sec/>
– Men psalmboken då? – frågar grefvinnan Holstein. – Glöm icke psalmboken, min käre vän. 
<sec/>
– Den är en skylt! Den betyder bara, att han söker de frommes gunst. Han lär ha förekommit på en cour hos änkedrottningen. 
<sec/>
– Jag är så säker på, att han konspirerar! – Fru Gæhlers uppsyn blir allvarlig och hemlighetsfull. – Han umgås mycket med en individ, som lär heta Beringskjold – och som han gjort bekantskap med i Petersburg. 
<sec/>
Drottningen blir uppmärksam. 
<sec/>
– Hvem är denne Beringskjold? 
<sec/>
– En äfventyrare af renaste vatten! – svarar Struensee. – Bankruttör, bedragare, smugglare och intrigör. Han lär vara från Horsens, liksom änkedrottningens monsieur Guldberg. 
<sec/>
– Just en vacker meritförteckning – säger drottningen, i det hon för en stor, blå drufva till sin mun. – Från Horsens kommer intet godt! Känner ni individen, eftersom han varit i Petersburg? – hon vänder sig till Falckenskjold. 
<sec/>
– Det var före min tid, E. M:t. Det enda jag vet om Mogens Blach Ditlevsen Bering är att han adlats af den tyske kejsaren och utnämnts till generalkrigskommissarie af Bernstorff, vid sin hemkomst från Ryssland, där han varit spion. För något år sedan köpte han en kungsgård på Möen, men kunde icke betala. Excellensen Struensee sände honom kungens fogde på halsen, men Beringskjold kastade fogden utför trapporna. Förmodligen hatar han kabinettsministern. 
<sec/>
– Har Ers Excellens icke tänkt på att låta öfvervaka honom? frågar fru Gæhler. 
<sec/>
– Nej. – Struensee skakar sitt hufvud och småler trött. – Jag tror den mannen vara för obetydlig att kunna skada mig. 
<sec/>
– Men grefve Rantzau? 
<sec/>
– Icke heller grefve Rantzau har någon kredit. Och jag vill dessutom icke bruka våld gent emot en gammal vän. 
<sec/>
Brandts koppärriga ansikte lyser af Petit Bourgogne, och det glittrar i hans ögon som om han spekulerat på en elakhet. Ingen utom hans egen dyrkade Amalie är säker för hans tunga, när han vill vara kvick, men framför allt har han i hofmarskalken Bjelke funnit ett tacksamt offer för sina sarkasmer. Nu lyfter han sitt glas: 
<sec/>
– Jag skulle vilja föreslå en skål – en skål för lättsinnet! Vi sitta till bords alldeles intill randen af en vulkan. Den ende af oss, som möjligtvis kan kallas klok, är Bjelke. 
<sec/>
Det blir ett ögonblicks tystnad. Hofmarskalken gapar af förvåning, ovan som han är att från det hållet höra någonting liknande en kompliment. 
<sec/>
– Jojomen! nickar Brandt – Bjelke är klok. Han förstår att tillgodogöra sig situationen. Han gifter sig till en förmögenhet – och när vi andra en gång äro i fängelse, hoppas jag, att han af medlidande skall skicka oss en god tallrik soppa ibland. 
<sec/>
Bjelkes stirrande ögon uttrycka ovilja och hans läppar röra sig som om han velat svara men icke funnit ord. Grefvinnan Holstein skrattar uppmuntrande. 
<sec/>
– I hofmarskalkens ställe – infaller fru Gæhler – skulle jag spara både på mitt medlidande och min soppa! 
<sec/>
– Ja, ni min nådiga – replikerar Brandt, som med förtjusning griper tillfället att undfägna denna dam med en sarkasm. – Ni har ett hjärta af skiffer, fullt af kalkyler. Men sådan är icke Bjelke. 
<sec/>
Alla förstå näsvisheten i denna anspelning och alla tiga ogillande; endast grefvinnan Holstein skrattar alltjämt, ty hon afskyr af hjärtat drottningens kvinnliga favorit. Fru Gæhler småler ansträngdt och svarar med någon skärpa i rösten: 
<sec/>
– Sina fiender kan man förlåta, men en spefågel, som njuter af att säga obehagligheter, har intet anspråk på medlidande! 
<sec/>
– Tack, min nådiga! I så fall lär jag väl icke undgå mitt öde. Såvida jag icke skulle kunna förmå de närvarande att i dag realisera den plan, som rann upp i någon förutseendes hjärna, när vi sist voro här – att strax köra till Helsingör och fly öfver till Skåne. 
<sec/>
– Nej, min käre grefve – säger drottningen, småleende och rysande. – Det är alltför dåligt väder i dag. Vi skulle bli genomvåta! 
<sec/>
– Som E. M:t befaller! Vi vänta således tills nästa vackra dag – Gud gifve den komme snart! Hvad yrke skulle E. M:t behaga att välja i och för sitt lifs uppehälle, när E. M:t icke längre är drottning? 
<sec/>
Nu går skämtet för långt! Struensee rynkar ögonbrynen och sänder Brandt en ogillande blick. Men drottningen tycks icke ha tagit det illa upp. 
<sec/>
– Jag skulle naturligtvis uppträda som sångerska! svarar hon. Och sådan hon sitter där med glänsande ögon och flammande kinder, utmanande i hela sitt väsen, ser hon ut som skulle hon ha lust att redan i nästa ögonblick bestiga en tribun. 
<sec/>
– Godt! skrattar Brandt och mönstrar hennes svällande behag med en impertinent blick. – E. M:t skulle icke riskera att dö hungersdöden! Själf skulle jag vara den förste att erbjuda E. M:t engagement! 
<sec/>
Alla häpna öfver oblygheten i detta förslag, ty den ton, hvari det framställts lämnar intet utrymme för tvifvel om dubbelmeningen. Till och med Brandt får plötsligt en förnimmelse af, att han gått för långt och tillägger förklarande: 
<sec/>
– För min del skulle jag nämligen fortsätta mitt yrke som teaterdirektör och jag vågar lofva, att jag skulle framvisa en mönstertrupp! Farcer och gyckel skulle helt och hållet bannlysas – konstens fana skulle jag hålla högt! Er min käre vän – Brandt vänder sig till Reverdil – tillbjuder jag engagement som instruktör. Ni har en gång förr visat, att ni har vackra anlag åt det hållet. 
<sec/>
Återigen uppstår en förlägen tystnad. Brandts ironiska blick snuddar vid kungen, som icke tycks ha förstått att replikens udd vänder sig mot H. M:ts hittills största bedrift i lifvet, framställningen af den manliga hufvudrollen i Zaïre. 
<sec/>
– Hvad yrke skulle Ers Excellens välja? – frågar drottningen och blickar ömt på Struensee. 
<sec/>
– Jag skulle arrendera mig en gård – svarar han med mulen uppsyn, ty detta skämt pinar honom – en liten gård i en aflägsen landsända. Där skulle jag lefva som en filosof. 
<sec/>
Brandt märker, att den glada stämningen håller på att fly sin kos. Någonting måste göras för att stimulera sällskapet. Hans blickar flyga från Bjelke till fru Gæhler, som, strålande kokett, exponerar sin beundransvärda byst, och han småler, ironiskt. Han vet, att hon är en attrapp, som bär vadd under korsetten för att dölja sin snedhet. 
<sec/>
– Och ni, min nådiga sköna – Brandt anlägger en oskyldig min och talar i honungssöt ton – kan lätt förtjäna ert lifs uppehälle. Med er förtjusande växt kan ni säkert få anställning som modell vid någon målareakademi. 
<sec/>
Plötsligt kommer en urkramad citronhalfva susande genom luften och träffar Brandt med en smäll på kinden. Han vänder sig om och möter ett par förbittrade ögon, som fixera honom. 
<sec/>
– Jag skall låta er smaka käppen, säger kungen. 
<sec/>
Brandt vänder sig om och stirrar, stum af förvåning och förtrytelse öfver detta anfall, till hvilket han icke vet sig ha gifvit anledning. 
<sec/>
– Det är till er jag talar, grefve Brandt! Begriper ni? 
<sec/>
Men Brandt svarar icke. Han torkar ifrigt sin kind med näsduken och vädjar till Struensee och drottningen med en uppsyn, som om han ville säga: Så behandlas jag! Och ändå undrar man öfver, att jag vill draga mig tillbaka! 
<sec/>
Man reser sig från bordet under allmän förstämning. Brandt närmar sig drottningen och säger darrande af sinnesrörelse: 
<sec/>
– E. M:t – efter en sådan offentlig förnärmelse – kan jag omöjligt stanna kvar på min post! 
<sec/>
Struensee söker lugna honom, men Brandt tycks till en början obeveklig. 
<sec/>
– Hvad tjänar det till? – frågar han bittert. – Jag märker nog att kungen är led vid mitt sällskap. Han förebrår mig öppet, att jag behandlar honom med missaktning och försummar honom. Han föredrager Morantis sällskap framför mitt. Moranti är en elak liten satunge, som gärna slåss med kungen, alldeles som Holck och Warnstedt gjorde förr. 
<sec/>
– Godt, min käre vän – hvarför slåss ni icke också med kungen – efter som detta tycks vara säkraste medlet att vinna hans gunst? 
<sec/>
– Aktningen för majestätets person – svarar Brandt – har hittills afhållit mig från handgripligheter – men nu – –  
<sec/>
– Låt oss få fred i huset! Kungen sätter värde på, att en kavaljer visar mod, och njuter formligen af hugg och slag. Ni skall få all den upprättelse, ni anser er böra kräfva. Jag skall förbereda kungen. 
<sec/>
Kungen står vid fönstret, samtalande med Reverdil, som alltid bemöter majestätet med vederbörlig aktning och ändå finner många tillfällen att skänka den lidande lilla medmänniskan tröst och sympati. Då drottningen och Struensee närma sig, drager han sig tillbaka. Kungen får en förskrämd min, som ett barn, när det uppfört sig illa och väntar en tillrättavisning. 
<sec/>
– Grefve Brandt klagar öfver den behandling, för hvilken han varit utsatt – börjar drottningen, förebrående. 
<sec/>
Kungen svarar icke. Han ser envist ut genom fönstret, och hans fingrar plocka nervöst på det gyllene värjfästet. Struensee tager till orda: 
<sec/>
– Som adelsman och man af ära måste grefve Brandt fordra upprättelse för en förolämpning af så svår art och som tillfogats honom i så mångas närvaro. 
<sec/>
Kungen mumlar mellan tänderna: 
<sec/>
– Brandt är en kujon! Han vågar icke slåss med mig. 
<sec/>
– Godt! Vi få väl se! 
<sec/>
På Hirschholm går det muntert till under herrskapets frånvaro. Alla hofvets lakejer och kammarsnärtor ha samlats till fest i folkstugan, och glädjen står högt i taket. Här gör sig rangskillnaden starkare gällande, tonen är till en början mera cirklad; kavaljererna buga sig gratiöst och damerna niga. Det läspas och fnissas, det skvallras och skrattas, hvar tjänare bär sin herres namn och titel, och alla söka de så vidt möjligt härma sitt herrskaps manér. Men så småningom tager naturen ut sin rätt, konvenansens band brista, enhvar drager sin käresta för dagen ned på sitt knä, och blygsamheten försvinner under bordet, i sällskap med de tömda buteljerna. 
<sec/>
Utanför piskar regnet och det blåser en skarp, råkall vind, som hviner in genom järngallren till ett stort rum med nakna väggar, beläget i slottets jordvåning och vettande mot trädgården. Bakom gallret huttra två bleka små barn klädda i tunna linnekläder och med nakna fötter. 
<sec/>
– Jag är hungrig! klagar den minsta af dem. – Hvarför få vi ingen mat? 
<sec/>
– Det vet jag icke. Jag fryser mest. Kom låt oss leka. 
<sec/>
De tumla ett par hvarf rundt om bassinen i rummets midt. 
<sec/>
– Jag är prins! säger den minste. 
<sec/>
– Pytt! Det är jag lika mycket. 
<sec/>
– Nej, du är ingen riktig prins, men det är jag. 
<sec/>
– Ja, men jag är starkare än du! 
<sec/>
Och han angriper sin kamrat, som flyktar, tills han blir andfådd: 
<sec/>
– Hvarför hörs ingenting? frågar han och spärrar upp sina ögon. 
<sec/>
– Kanske Schleth är död? Och alla de andra med? 
<sec/>
– Ska’ vi försöka komma ut. 
<sec/>
De klättra uppför gallerna, rycka och slita i dem, men förgäfves. Och utmattade af ansträngningen sätta de sig på marken tätt intill hvarandra. Vinden blåser kall, och tystnaden är hemsk. Det börjar också skymma. 
<sec/>
– Sofver du? frågar den större af dem efter en stund. 
<sec/>
– Nej. 
<sec/>
– Låt oss leka mera! 
<sec/>
– Jag är för trött. 
<sec/>
Den större sitter ännu en stund och lyssnar till hur den lille hackar tänder. Så säger han åter: 
<sec/>
– Sofver du? 
<sec/>
Men han får intet svar. Då blir han ängslig, ruskar i kamraten och ropar: 
<sec/>
– Frederik! Sofver du? 
<sec/>
Och han reser sig upp. Då sjunker den lille Frederiks hufvud till jorden. Kamraten skakar honom förgäfves; rusar sedan upp, springer rundt väggarna och ropar, vanvettig af ångest: 
<sec/>
– Hjälp! Hjälp! 
<sec/>
Och då han hör ljud af rullande vagnar, ropar han ännu högre: 
<sec/>
– Hjälp! Hjälp! 
<sec/>
Strax därefter öppnas dörren och en lakej kommer in. 
<sec/>
– Hvad skriker du för, din djäflaunge? 
<sec/>
Pojkens läppar röra sig, men han får icke fram ett ord, han ser stelt i riktning mot kamraten, som ligger utsträckt på golfvet. 
<sec/>
– Mång djö! 
<sec/>
Lakejen kastar sig på knä och börjar skaka den lille: 
<sec/>
– Vakna! Vakna! 
<sec/>
Men då det icke hjälper, lyfter han barnet i sina armar och störtar ut, skrikande: 
<sec/>
– Jesus! Jesus! Hjälp! Kronprinsen är död. 
<sec/>
Just i detsamma kommer Struensee uppför trapporna. Då han hör skriket och ser denna människa, vanvettig af skräck och med kronprinsens slappt hängande kropp i sin famn, svartnar det för hans ögon, han faller tillbaka mot väggen, men griper krampaktigt fast i ledstången. 
<sec/>
– Tyst, karl – säger han – hvad har händt? 
<sec/>
– Kronprinsen är död! – jämrar lakejen.– Jag fann honom liggande raklång på jorden – i buren därnere. – – Han har väl frusit ihjäl. Jesus, hvad skall jag göra. 
<sec/>
– Du skall tiga! – Struensee har tagit barnet och lagt handen på dess hjärta. Det slår svagt. 
<sec/>
– Spring före mig upp till drottningens våning – befaller han. – Hälsa från mig, att prinsessans amma ögonblickligen skall gå till sängs. Har du förstått? 
<sec/>
– Ja, Ers Excellens. 
<sec/>
– Kronprinsen är endast vanmäktig af köld. Bed någon underrätta drottningen. 
<sec/>
Tårarna strömma utför drottningens kinder, då Struensee, gråblek och skälfvande af nervfrossa, med barnet i sin famn passerar genom hennes budoar. Hon ser på hans krampaktigt slutna mun, att här är fara på färde. Med hjärtat svidande af ångest följer hon efter, för att bistå honom i hans kamp mot döden. 
<sec/>
Kampen blir kort. En halftimme senare ligger drottningen på knä vid bädden och kysser under strömmande glädjetårar sin son, där han ännu hvilar i famnen på amman, som tinat upp hans stelnade lemmar med sin kropps värme. Nu röra sig åter de domnade pulsarna, barnet öppnar sina ögon och småler. Gud vare lof! 
<sec/>
– Faran är förbi! säger Struensee och drager andan djupt. 
<sec/>
– Tack! – Hon ser upp. – Min vän, hvad din panna är våt! 
<sec/>
– Det är dödsångestens kallsvett – svarar han rysande. – Tio minuter senare och allt skulle ha varit förgäfves. Då skulle folket ha stenat mig! 
<sec/>
Brandt står i sitt kabinett och stirrar fundersam på en ridpiska som han håller i handen. Ännu kokar vreden inom honom, och han är fast besluten att kräfva upprättelse för den kränkning, han lidit. Det finns ingen annan möjlighet att sätta sig i respekt hos kungen. Han måste våga en dust. 
<sec/>
Alltför gärna skulle han velat rädda sin ära i en kavaljersmässig strid, och en sådan måste han naturligtvis föreslå kungen, men han gör sig inga illusioner. Det blir helt visst en simpel knytnäfskamp, han kommer att utstå. Då finns det inga gränser för monarkens ondsinta raseri; ofta har han vid sådana tillfällen hållit på att strypa Moranti och den andre lekkamraten, ja, till och med sin älskling konferensrådet Gourmand. Men Gourmand flyktar alltid, med svansen mellan benen, då han ser elakheten lysa i sin herres ögon, och de båda andra lekbröderna hålla då alltid ihop, inskränka sig till själfförsvar, men gripa också någon gång till offensiven och traktera envåldshärskaren med ett duktigt kok stryk, som kommer honom att känna smärtans vällust. 
<sec/>
Brandt nickar beslutsamt. Han måste slåss. Ensam, utan vittnen skall han utmana kungen till tvekamp. Hur långt han själf kommer att gå i sin rättmätiga harm, får bero på omständigheterna. Beträffande utgången hyser han visserligen ingen fruktan – men – – bäst i alla fall att vara försiktig. 
<sec/>
När kungen gått ned till taffeln, trippar Brandt, hvisslande, in i H. M:ts gemak och gömmer sin ridpiska i klaveret. 
<sec/>
Efter taffeln, då kungen dragit sig tillbaka till sina enskilda rum, inträder Brandt med beslutsam min, bugar sig höfviskt för majestätet, visar ut lekkamraterna, reglar dörrarna och intager en uttrycksfull attityd af elegans och sårad stolthet. 
<sec/>
– E. M:t har önskat, att jag skulle visa prof på mitt mod! – säger han patetiskt. – Nåväl – här står jag! Och ehuru jag är den förolämpade, öfverlämnar jag åt E. M:t att bestämma vapen – värja eller pistoler? 
<sec/>
– Pistoler! – härmar kungen skrattande. – Nej, jag vill slåss med er! Helt enkelt, förstår ni! 
<sec/>
Det gnistrar till i hans ögon, han reser sig plötsligt och måttar ett slag med knuten näfve mot Brandts ansikte. Brandt ryggar förskräckt tillbaka, men kungen följer efter, anfaller häftigare, kastar sig framåt, griper med sin ena hand om halsen på sin motståndare och klämmer till, så att Brandt gapar, kippande efter andan. I detsamma riktas kungens andra hand, klösande, mot Brandts ansikte, och en af fingrarna intränger i hans mun. Brandt förlorar helt och hållet besinningen, hans käkar sluta sig krampaktigt, han öfvergår till offensiven, vänder sig i blindt raseri mot sin motståndare, fäller honom till golfvet och sätter sitt knä på hans bröst. 
<sec/>
– Bed om förlåtelse! säger han hest. 
<sec/>
– Ja, ja, min käre vän, förlåt mig! stammar kungen, hvars ögon äro stela af förskräckelse. 
<sec/>
Då slocknar vreden inom Brandt, han reser sig upp och hjälper också kungen på fötterna. Därvid märker han, att monarkens ena finger blöder. 
<sec/>
– E. M:t är sårad! 
<sec/>
– Det gör ingenting, min käre vän – svarar kungen, som är helt blid af fruktan för ytterligare våldsamheter. – Ni kom att bita mig, min kära grefve. 
<sec/>
– Förlåt mig, E. M:t. Och var icke ond på mig! 
<sec/>
– Nej, nej. Jag är icke ond. 
<sec/>
De omfamna hvarandra, och kungen kysser Brandt på kinden, till tecken att han förlåtit. – Men H. M:t darrar i hela kroppen, och hans tänder hacka mot hvarandra. 
<sec/>
Senare på aftonen, då Struensee spelar kort med drottningen, kommer Brandt och ställer sig bakom hans stol, ser på spelet ett ögonblick och säger sedan sakta: 
<sec/>
– Nu har jag haft min uppgörelse med kungen! 
<sec/>
– Nå? 
<sec/>
– Allt gick väl, och kungen är redan god igen. 
<sec/>
– Godt, så få vi lugn för en tid. Nämn blott ingenting om hvad som tilldragit sig. 
<sec/>
Struensee sitter hopkrupen i stolen, som hade han icke kraft att hålla sig upprätt. Än mindre har han kraft att tänka en tanke mer i dag. Då och då känner han ännu en kall kåre stryka uppåt ryggen. 
<chapter/>

<chaptername>XXXI.</chaptername>

<sec/>
I hufvudstaden huserar lögnens fader i egen person: en lång, mager, svartmuskig kavaljer med ögon som brinnande kol. Nyss låg han i sitt ide och drömde om ett lugnt lif bland hederliga människor på Møen, där han köpt sig ett gods af kungen själf. Dessvärre kunde han icke betala det, hvarför han åter kastades på bar backe af en brutal kabinettsorder. Full af raseri och hämndbegär återvände han till Köbenhavn och till sitt forna yrke, intrigernas. Hvad eljes kan han väl taga sig till? För honom äro alla ärlighetens vägar stängda och ändå känner han ett starkt behof att lefva! 
<sec/>
Lätt skulle det ha varit för regeringens chef att oskadliggöra honom, ty hans förflutna har många blottor öfver hvilka ett par handklofvar lämpligen kunna placeras; men Struensee vill ingen människas olycka och tror icke, att en kabinettsminister behöfver vara på sin vakt gent emot en notorisk bedragares stämplingar. 
<sec/>
Dock – i denne bedragares hjärta har hatet tändt en gnista, som flammar upp till en helig eld. Själfva den sjudande styrkan i hans passion framkallar en organisk förändring af hans förtrytelse, hvarvid själfvet förflyktigas och hämnden lyfter sig högt mot himmeln, blir till vedergällning, blir till ett utslag af den eviga världsrättfärdigheten. Därvid undergår också själfva personligheten en transsubstantiation, antager mystiska proportioner, blir till en naturmakt, en uppenbarelse af jordanden, en sinnebild af den kränkta folkviljan. Hans röst lånar tonfall af stormen till att tolka nationens harm öfver denne utländske inkräktare, som tillrånat sig all makt i landet, ehuru han icke ens förstår folkets språk, och som kränker lagarna, bryter alla gamla, goda vanor, afsätter hederliga ämbetsmän, öppet visar sitt förakt för religionen och fräckt trampar all sedlighet under sina fötter. Han uttrycker allas hemliga agg: deras, som redan drabbats af alltomstörtarens hand och deras som i osäkerheten under de närvarande förhållandena bäfva för sin framtid. Han är öfverallt, där människor samlas: inomhus, på gator och i gränder. Elementarandarna tyckas lyda honom, när han talar ske ofta järtecken, det har händt att en åskskräll beledsagat hans ord och att det sedan blixtrat som af svärdshugg i luften. Med honom har också höstens slagregn och stormar kommit. Och han går genom lyckta dörrar! Det lär vara sant, att han en gång ljudlöst uppenbarat sig i ett högröstadt sällskap, och ofta står han så plötsligt midt i en folksamling, att han måste ha vuxit upp ur jorden! Han är alltid i rörelse, och en nässla eller ett smutsblad spirar alltid upp där han satt sin fot. Och hvar gång han öppnar sin mun, flyger en flädermus ut i dunklet, ett fantastiskt utstyrdt rykte, som fladdrar och fladdrar vidare. 
<sec/>
En höstkväll, när det hvisslar i skorstenspiporna på det kungliga palatset vid Kalvebodkanalen, står han plötsligt i Rantzaus kabinett. Grefven, som aldrig fruktat Den Lede, mottager honom dock högdraget, erinrar sig endast svagt bekantskapen från Petersburg, tycks mer än obenägen att inlåta sig med en kavaljer så renons på kredit, som denne. Det hjälper icke. Beringskjold talar, hans skratt skräller hårdt, och hans ögon gnistra i tobaksmolnen. Rantzau förstår, att denne mörksens kavaljer, med sin hatfulla ifver, kan bli ett ovärderligt verktyg för hämnden; tron på framgång vaknar inom honom, och hans hjärna börjar arbeta på en plan. 
<sec/>
Nu är tiden inne att på ett demonstrativt sätt bryta med sina forna bundsförvanter och vänner! I sexspändt ekipage, med hingstridare, åker han till Hirschholm för att taga afsked, som om han ämnat sig ut på en resa rundt omkring jorden. Hans min är högtidlig, och han hämtar alla sina tillhörigheter från det gästrum, som hittills ständigt stått till hans förfogande på slottet, fast han på sista tiden mycket sällan begagnat det. Och han återvänder till hufvudstaden med en känsla af att han kastat sin handske, som en riddare utan fruktan och tadel. 
<sec/>
Nu är han fri från alla gamla förpliktelser, hädanefter kan han med godt samvete förbereda en katastrof. Det gäller att gå försiktigt fram, han vill icke för andra gången spela makten i andras händer, och han vet att den pudrade räfven redan ligger på lur. Med honom kan han icke samarbeta. Hellre då med Bernstorff. 
<sec/>
Under höstens mörka kvällar och nätter jagar en ryttare lik en skugga framåt vägarna. Det är hatet, som gör sin gärning, världsrättfärdigheten inkarnerad i en luggsliten kavaljer utan makt och inflytande, men stark i sin vilja till det onda. Han går öfver Bälterna, han uppenbarar sig en ovädersdag i Lauenburg, på Wotersen, grefve Bernstorffs slott. Han tvingar sig till företräde och han talar: 
<sec/>
– Allmänt är missnöjet med Struensees regemente, inflytelserika män ha sammansvurit sig för att befria landet ur Hamans klor. Jag är sänd för att utröna, om Ers Excellens vill skänka oss stödet af sin utomordentliga auktoritet? 
<sec/>
Den kloke gamle statsmannen lyssnar förströdd. Han är trött, lifslågan flämtar matt, det lider mot slutet. Då han hör Rantzaus namn nämnas, skakar han sitt hufvud. 
<sec/>
Hvad mer? Till den gamle grefve Adam Gottlob Moltke på Bregentved kommer en afton, sent på året, samme mörksens kavaljer och håller samma tal; också här förgäfves. 
<sec/>
Men hatet förtröttas icke. Landsvägsriddaren är åter i hufvudstaden, och hans gnistrande ögon, som söka efter mäktige gynnare, vända sig mot själfva Kristiansborg. Dit har änkedrottningen och arfprinsen ändtligen flyttat in; det gäller att finna en medlare, en man som har den höga damens förtroende. 
<sec/>
Vid Amagertorv bor salig kung Frederiks pensionerade kammartjänare Jessen, gift med en dotter till änkedrottningens kammarfru. Han har slagit sig på handel med viner och njuter äran att förse själfva änkedrottningens bord. Rantzau pekar på Jessen och säger: 
<sec/>
– Där ha vi kanalen! Den vägen skall det gå. In vino veritas, he! 
<sec/>
Änkedrottningen tvekar, fordrar garantier af män, som i nödfall äro beredda att handla. Männen äro redan vunna för saken. Där är general Eichstädt, chefen för Sjællands dragoner, en enfaldig knekt, despot mot underordnade, krypande mot öfverordnade, yr i hufvudet af blotta tanken på att få uträtta en drottnings ärende. Där är öfverste Köller, chefen för det falsterska regementet, den otämjda och oborstade germanska urkraften i egen person, intagen af ett dödligt hat till kabinettsministern, som en gång råkat såra hans fåfänga. Där är grefve Rantzau och många andra. Allt är klart, partiet är konstitueradt och redo att handla, anhåller blott i underdånighet att få räkna Hennes Majestät änkedrottningen och H. K. H arfprinsen som beskyddare. Dessa kungliga personers auktoritet skall hindra den rasande pöbeln att begå oordningar, hvarigenom oskyldiga människor skulle kunna ruineras, när sammansvärjningen bryter lös. 
<sec/>
Det glimmar till som af eld under aska i änkedrottning Juliane Maries små sluga ögon. Hon rådgör med sin son, som alltid är af sin moders mening, hon rådgör med kabinettssekreteraren Guldberg, den försiktige, som betänksamt gnuggar sina händer och mumlar: 
<sec/>
– Sannerligen! Saken tål att tänka på! 
<sec/>
Han tänker länge. En hemlighetsfull vagn med uppslagen kur håller under de mörka aftnarna i Vimmelskaftet. I Vimmelskaftet bor Den Lede, midt emot Helge-Andskyrkan. I Vimmelskaftet bor också Guldberg. 
<sec/>
Det fryser och snöar ömsom, dagarna äro mörka, luften rå; det är länge sedan solen lyste öfver Danmarks land. 
<sec/>
Sedan sist i November residerar hofvet på Friedrichsberg, utanför hufvudstaden. I byn ligger ett kompani af Sjællands dragoner inkvarteradt. Vid alla ingångar till slottet äro dubbla vakter posterade, också vid början af allén hålla två dragoner med dragna pallascher. 
<sec/>
Hvad betyder detta? Den Lede vet det! Den nye kommendanten, general Gude, är ministerdoktorns blinda redskap och skall icke rygga tillbaka för hvarken mord eller brand, då det gäller att förverkliga hans brottsliga planer! Därför ha kanonerna körts upp framför tyghuset och skarp ammunition utdelats – kartescher! Kartescher! Det är värre än bomber och granater, en kartesch rensar i en blink hela Østergade, från Kongens Nye Torv till Köbmagergade. 
<sec/>
Struensee ämnar låta utropa sig till vicekonung; tänker tvinga oss alla att svärja sig tro och huldhetsed. Behöfs det, skall han icke rygga tillbaka för att bära hand på det kungliga husets medlemmar! Planen är redan utkastad ehuru tidpunkten ännu icke är bestämd! 
<sec/>
Det är den 21 December, årets mörkaste dag. General Gæhlers våning vid Stormgaden strålar af ljus, och i det röda förmaket ger lilla fru Sofie cour för sina tillbedjare, bland hvilka justitsrådet Karl August Struensee för tillfället är den, som står högst i gunst. Men i sitt kabinett går generalen upphetsad af och an på golfvet och talar högröstadt till öfverste Falckenskjold. 
<sec/>
– Nej! Krigsrådets majoritet har rätt! Vi kunna icke verkställa denna kabinettsorder utan en befallning från kungens egen hand. Saken är af alltför stor vikt. 
<sec/>
– Men betänk, min general – invänder Falckenskjold – hur illa kabinettsministern måste upptaga denna vägran. Och hvad blir följden? Ingen annan, än att samma kabinettsorder i morgon kommer tillbaka, försedd med kunglig approbation! 
<sec/>
– Låt vara. I så fall ha vi åtminstone kungens eget ord att hålla oss till. Men dessförinnan ämnar jag tala med kabinettsministern. Jag förstår honom icke längre. Han är som en blind häst i striden. Förr hade våra reformer åtminstone ett förnuftigt mål, om också aflägset. Nu utfärdas kabinettsorderna på måfå, eller på trots. Finns det till exempel något förnuft i att utan arfprinsens hörande förpassa hans regemente från hufvudstaden? Och hvarifrån har vår fordom så kloke vän fått den fixa idén, att också lifgardet till fots nödvändigt skall upplösas! Det är ju att beröfva sig själf ett värn, som nog kan behöfvas i dessa oroliga tider. Duktiga soldater, redo att närhelst det skulle behöfvas, våga lif och blod för sin kung. Rent vanvett! Och jag fruktar, att det kan få allvarliga följder. Jag skall göra allt för att hindra det – fast när det gäller en dumhet, som han själf utspekulerat, är kabinettsministern envis som en mulåsna – och quem deus perdere vult, dementat. 
<sec/>
Där är föredragning i kabinettet den 24 December vid middagstiden, och ministern sitter på sin plats vid ändan af det långa bordet. 
<sec/>
Hans hållning är slapp, ansiktsfärgen gulblek, ögonen uttryckslösa. 
<sec/>
Torr och onyanserad ljuder den föredragande kabinettssekreterarens röst, det lägrar sig en dimma öfver Struensees hjärna, hans tankar irra i mörker. Han strider mot sömnen. Han måste arbeta! Under de senaste veckorna har det samlat sig en uppsjö af akter och handlingar, som nu måste expedieras i hast. Ett par gånger har det redan händt, att ministern somnat under förhandlingarna. Detta får icke upprepas. Men det känns, som om han redan hunnit till den punkt af nervös förslappning, då viljan blir paralytisk, som en lem med brustna senor. 
<sec/>
Han ser ut genom fönstret. Enstaka snöflingor dala öfver de nakna träden i Friedrichsbergs park. Han vill tänka på någonting muntrande – – Brandt som garderobstormästare. Hur välbehagligt den nye excellensen kråmar sig – Ändtligen tyckes hans oroliga själ nöjd – åtminstone tillsvidare – –  
<sec/>
Dörren öppnas häftigt och in flyger Brandt, blek som en koppärrig gast. 
<sec/>
– Gardet gör myteri! – ropar han. – Köbenhavn är i fullt uppror! 
<sec/>
Struensee vill resa sig, men benen bära honom icke, och han faller tillbaka i sin stol. I detsam&#x00AD;detsamma inträder Falckenskjold, het i hufvudet efter den häftiga ridten. Han rapporterar flämtande: 
<sec/>
– Gardisterna vägra att lyda – fordra att deras kapitulation skall hållas. – Jag kommer direkt från vaktparaden. I början gick allt väl – aflösningen hade redan ägt rum – men under tiden fingo karlarna brännvin – Gud vet af hvem – och upphetsande ord flögo om i luften – fanan återtogs med våld, karlarna ropade och skreko, att de svurit till fanan och för den ville de offra lif och blod. Med fanan framför sig stormade de till slottet, underofficerare gjorde gemensam sak med de menige och togo befälet, sina officerare lydde de icke. De kastade ut vakten och stängde slottsportarna. Änkedrottningen och arfprinsen stodo bakom ett fönster. – Vi försökte arrestera de kompanier, som ännu funnos på Kongens Nye Torv – de satte sig till våldsamt motvärn. Mot öfverste Köller fällde de bajonett, och skulle ha dödat honom, om icke löjtnant Trolle haft sinnesnärvaro och kallblodighet. En afdelning for i språngmarsch genom Østergade och förenade sig med kamraterna, som besatt slottet. Öfverste Sames, som sökte hejda dem, blef handgripligen insulterad. En annan afdelning satte sig i rörelse hitut, för att tala med kungen. – Jag stötte på dem i allén – och strax därefter mötte jag kungens ekipage. H. M:t var ensam i vagnen med Revertil – –  
<sec/>
– Tror ni, att kungen fallit i händerna på de upproriske? frågar Struensee. 
<sec/>
– Det är ingen fara, äfven om så skett. Kungen göra de intet ondt. 
<sec/>
– Låt sedan komma hvad komma skall. En stund förr eller senare betyder så litet! 
<sec/>
Falckenskjold och Brandt se med spända ögon på Struensee. Han är gråblek och skakas då och då af en frossbrytning, men hans min förråder ingen ängslan, endast en stel och frusen likgiltighet. 
<sec/>
– Har Ers Excellens inga förhållningsorder att gifva? frågar Falckenskjold. 
<sec/>
– Nej. Jag önskar ingenting annat, än att det hela snart måtte få ett slut! Hvad menar ni själf? 
<sec/>
Men Brandt rätar upp sin lilla viktiga person och tager energiskt till orda: 
<sec/>
– Nu är det så dags att spela likgiltig! Hela detta spektakel kunde ha varit ogjordt, om icke Ers Excellens envist framhärdat i det olycksaliga beslutet att upplösa gardet. På min heder, det förundrar mig icke, att karlarna gjort myteri. Det hade varit regeringens plikt att afskeda dem utan vidare! Tvinga dem att tjäna i andra regementen, är att behandla dem som oskäliga djur. – De hålla sig till kapitulationen – och förr i världen var det ju så, att de, som begått någon förbrytelse, inkorporerades i ett annat regemente till straff – – Nå, jag rider nu till Köbenhavn och skall försöka ställa allt tillrätta! 
<sec/>
Tidigt faller mörkret på, och kungen återvänder från sin promenad, åker rakt igenom den upproriska plutonen, som stormat ut för att anropa honom om rättvisa. Med löfte om att afsked beviljas alla, som önska det, återvända upprorsmännen till sina kamrater på Kristiansborg. 
<sec/>
Julljusen tändas i alla hus, men ännu stimmar folket på gatorna. Köbenhavns borgare smyga öfver Marmorbron och Höjbro med stekta gäss och äppelskifvor, brännvin och öl. Tre regementen fotfolk och två skvadroner ryttare omringa slottet, men gardet ger sig icke. Gardet mår alltför väl af förplägningen. Gardet fordrar skriftligt afsked af kungen själf. 
<sec/>
Kurirer jaga hela natten af och an genom allén mellan Vesterport och Friedrichsberg. På slottet härskar allmän oro och spänning. Ingen vet rätt, hvad som tilldrager sig inne i staden, men alla veta, att en stor fara hotar. Drottningen har befallt, att vagnarna skola hållas i beredskap, allt är färdigt för en flykt hals öfver hufvud. Från kabinettet sprider sig genom korridoren en stark lukt af brändt papper. 
<sec/>
Hela natten arbeta sekreterarna, fylla de nytryckta blanketterna med namn och nummer. De upproriske få sitt afsked skriftligen, som de fordrat; dessutom en gratifikation af tre daler per man jämte kronans gevär och uniform. De som erhållit förskott ur krigskassan, få skulden efterskänkt. Allt efterskänkes. 
<sec/>
– Hädanefter är det slut med all disciplin i den danska armén! säger Falckenskjold. – Ers Excellens skulle ha låtit omringa slottet af hela Köbenhavns garnison – stormat det om så behöfts för att exemplariter straffa de skyldige! 
<sec/>
– I slottet sitta ju änkedrottningen och arfprinsen – svarar Struensee. – Vi kunde icke ha riktat kanonerna mot dem – icke ställt till en batalj i deras trappor. 
<sec/>
– När det gäller att kufva ett uppror, får man icke vara rädd att gjuta några droppar blod! 
<sec/>
Juldagens morgon bryter in, glåmig och grå. Det ringer till högmässa, och hela hofvet beger sig fromt till kyrkan. När gardet vid middagstiden aftroppar från slottet, äro gator och torg fullpackade af folk, som hurrar för hjältarne. 
<sec/>
Sir Robert Murray Keith, Storbrittaniens minister i Köbenhavn, drager en suck af lättnad och sträcker ut sig på soffan i sitt sofrum. För ögonblicket tycks alltså faran vara öfverstånden. Hela denna julnatt har han vakat, hvart ögonblick beredd att handla. Utskickade agenter ha ständigt hållit honom au courant med hvad som tilldragit sig i staden och på Friedrichsberg. 
<sec/>
Öfverste Keith tillhör en gammal högländsk krigaresläkt och har själf med lysande tapperhet i spetsen för sitt regemente, Keiths Highlanders, kämpat i den preussiska armén, mot den franska. Efter fredsslutet sändes han först som brittisk minister till Dresden; därifrån blef han nu i Maj förflyttad till Köbenhavn. 
<sec/>
Hans hufvudsakliga uppgift här består i att vaka öfver drottningen, hans brittiska majestäts syster, Englands dotter; och den ridderlige högländaren har försökt göra sin plikt, ehuru hans krönta protegée hittills icke ens behagat mottaga sin diplomatiske skyddsande i enskild audiens. 
<sec/>
Emellertid har han skarpsynt iakttagit ställningar och förhållanden under de månader, han vistats i Köbenhavn. Han har lagt märke till folkets stigande upphetsning och förstått, att den stund kanske snart kan komma, då Englands dotter behöfver hans stöd och hjälp. Ofta har han känt sitt krigarblod sjuda af harm mot den fräcke uppkomlingen, som störtat henne i olycka, men framför allt ha hans högländska instinkter upprörts af det öfvermod, hvarmed den otacksamme medicoministern behandlat henne, som med osviklig trohet ständigt fortfarit att öfverösa honom med välgärningar. 
<sec/>
På sista tiden har dock till och med Sir Roberts ovilja mot Struensee mist något af sin udd, och han har känt medlidande, ty han har förstått den ängslan, de misstankar, de skräckbilder, som ögonskenligen oaflåtigt tynga på den mannens själ – –  
<sec/>
Sir Robert far upp ur sin slummer. En kammartjänare står bugande framför honom och räcker honom ett bref, som kommit med kurir från Friedrichsberg. Han bryter det. Det innehåller blott några få rader, synbarligen skrifna i hast, ty stilen är nervös och tonen andfådd. Brefvet är från drottningen. 
<sec/>
En halftimme senare är öfverste Keith på väg till Friederichsberg. Hennes Majestät mottager honom i den gula salongen, där alla vaxljus äro tända i kronorna. Hon räcker honom sin hand, som han ridderligt kysser. Hon är mycket blek, och hennes ögon äro röda af tårar. Hennes röst skälfver också, när hon talar: 
<sec/>
– Jag har sändt bud på er, min käre öfverste, för att bedja om ert råd – – Ni ser hvad som försiggår här? 
<sec/>
Hans öppna blick möter drottningens med den djupaste medkänsla, och han svarar raskt: 
<sec/>
– E. M:t! Enligt min mening finns endast en utväg, men den är till gengäld säker! 
<sec/>
– Nämn den! ber hon ängsligt. 
<sec/>
– Att eloignera kabinettsministern, snarast möjligt och i stillhet – han måste vara i säkerhet innan hans fiender märka, att han undgått deras blodtörstande hämnd. 
<sec/>
Hon skakar sitt hufvud, afvärjande; hennes ansikte får ett förgrämdt uttryck, och den fylliga barmen böljar oroligt. 
<sec/>
– Det gäller hans lif, E. M:t – fortsätter han. – Pöbeln i hufvudstaden, allmogen på landsbygden, alla äro uppviglade emot honom. Hårresande rykten utkolporteras dagligen, och tros. Det är en agitation som går på lifvet lös. För i dag är faran öfverstånden, men den lurar där alltjämt. I dag kan excellensen Struensee fly; i morgon skall det kanske vara försent. Då är han utan räddning prisgifven åt hämnden – och hvad värre är: hans undergång kan i så fall draga E. M:ts efter sig! 
<sec/>
Hon skakar ännu sitt hufvud sakta, hennes läppar öppna sig, och hon säger vekt: 
<sec/>
– Bäst så. Gärna dö med honom – lefva utan honom kan jag icke. 
<sec/>
Det är någonting rörande och hjälplöst i hennes förtviflan, och sir Robert känner sig icke helt väl till mods. Kunde han blott med goda ord locka henne till att underkasta sig en kort skilsmässa, vill han så gärna lämna henne hoppet om ett återseende öppet. 
<sec/>
– E. M:t – stammar han – jag förstår – fullväl – – men att aflägsna grefve Struensee – om också blott för en kort tid – vore att slå vapnen ur händerna på alla hans fiender – sedan står det E. M:t fritt att – efter det hans oskuld blifvit ådagalagd – återkalla honom. 
<sec/>
– Nej – hon rynkar ögonbrynen i ett utbrott af nervös energi. – Jag kan icke heller uthärda föreställningen om, att han, som vågat och gjort så mycket för mig, skall nödgas gå i landsflykt och elände! 
<sec/>
– E. M:t har vågat oändligt mycket mera för honom! säger sir Robert varmt. Och eggad af sitt begär att öfvervinna hennes motstånd, tillägger han: 
<sec/>
– Grefve Struensee skall dessutom aldrig lida någon nöd. Han skall kunna lefva anständigt, hvar han än behagar slå sig till ro. 
<sec/>
Tårarna rinna långsamt utför hennes kinder. 
<sec/>
– Och hvarifrån skulle medlen komma? frågar hon. – Jag kan icke skaffa hälften af den summa, som skulle behöfvas! 
<sec/>
– Beträffande den saken, ber jag E. M:t vara obekymrad! Min herre och konung älskar E. M:ts ära och välfärd alltför högt för att sky något offer. Kan E. M:t öfvertala grefve Struensee att redan denna natt hemligen afresa från landet, skall jag dessförinnan ha skaffat honom en anvisning på det belopp, han behöfver – vore det än tio gånger så stort, som det E. M:t tänkt sig. 
<sec/>
Hon står länge stum och orörlig stirrande rakt ut i luften, som om hon sett smärtan in i hvitögat. En tung, rosslande suck pinar sig långsamt fram ur hennes bröst. 
<sec/>
– Jag skall lämna er svar i morgon – eller senare – säger hon sakta. 
<sec/>
Men han förstår, att detta svar aldrig skall komma. 
<sec/>
Det är sent på natten, slottet ligger mörkt, alla ha gått till hvila. Men i sitt sofrum sitter drottningen ännu fullt klädd och framför henne har Struensee sjunkit samman i förtviflan. 
<sec/>
– Jag kan icke längre uthärda denna ångest och osäkerhet – snyftar han. – Mina nerver äro förstörda, jag darrar för minsta motgång. Det verk jag velat utföra, har öfverstigit mina krafter. – – Min drottning vet att viljan var god. Huruvida jag uträttat något litet för mitt land och mitt folk – därom må framtiden döma. Nu är jag trött och längtar efter fred. Låt mig gå – älskade! 
<sec/>
– Gärna! Gärna! säger hon och stryker med handen ömt öfver hans hår. – Men jag följer dig hvart du går. 
<sec/>
– Nej, nej, det är omöjligt, ensam måste jag fly. Låt mig åtminstone försvinna för en tid, söka hvila, återvinna mina kropps- och själskrafter – – måhända kan jag sedan återvända – – i alla händelser är faran för dig större om jag stannar, än om jag flyr. 
<sec/>
Hennes hand stannar och ligger kvar som en välsignelse öfver hans hjässa. Hon sluter ögonen och blir mycket blek: 
<sec/>
– Jag kan icke lefva utan dig – svarar hon stilla – och dessutom – hvarifrån skulle du få de medel, du behöfver? Med det lilla, jag kan lämna dig, kommer du icke långt. – – Nej, jag följer dig, om du reser. 
<sec/>
Han skakar sitt hufvud, trött, med ett småleende åt denna förunderliga logik. 
<sec/>
– Så må mitt öde fullbordas! tänker han slappt. – Måtte det ske snart! 
<sec/>
När han kysst henne till godnatt, smyger hon in till sitt barn, faller på knä vid vaggan och brister i gråt. 
<sec/>
– Lilla baby – snyftar hon i förtviflan – är din mamma mycket stygg och själfvisk? Men jag kan icke, kan icke lefva utan er alla, som jag har kära. 
<sec/>
Den lilla prinsessan vaknar, småler och sträcker sina armar mot sin mor. 
<chapter/>

<chaptername>XXXII.</chaptername>

<chaptername>(16 – 17 Januari 1772.)</chaptername>

<sec/>
Hvad nytt, min käre grefve? När skall bomben springa? 
<sec/>
Friherre Johan Vilhelm Sprengtporten talar i gycklande ton, men följer samtidigt med spänd uppmärksamhet Rantzaus nervösa minspel. Grefven rycker på axlarna, inhöljer sig i ett moln af rök och agerar orakel: 
<sec/>
– En kruttunna exploderar, när den tändande gnistan faller. Detta står förmodligen skrifvet i stjärnorna – he! 
<sec/>
– Så förbehållsam ni är i dag, käre vän – säger Sprengtporten skämtsamt förebrående. – Ni är eljes en astrolog, hvars spådomar icke äro att förakta! Värdigas hålla mig à jour med hvad som händer i stjärnevärlden! 
<sec/>
Rantzaus ansikte har åter kommit till synes mellan rökmolnen. Det rycker i musklerna omkring munvinklarna, som om han vore rof för en obetvinglig inre oro. Och nu reser han sig med en grimas af smärta, lägger bort tobakspipan och börjar halta fram och åter på golfvet i den svenske ministerns kabinett. 
<sec/>
– Tycker ni verkligen, käre vän, att jag ser ut som om jag skulle vara i stånd till något slags – he? Jag kan knappt stå på mina fotblad, och hvart steg jag tager, förorsakar mig en olidlig pina! 
<sec/>
– Följaktligen tager ni icke ett steg i onödan, och således betyder det någonting, att ni nu sätter er i rörelse? 
<sec/>
– He! Ni söker snärja mig med sofismer! Haf förbarmande med en olycklig, för hvilken lifvets stig är bokstafligen törneströdd – aj! Min indiansommar har vid Gud tagit en ända med förskräckelse, och efterkalaset är på min heder icke muntrande. Jag kände en gång en man, som förstod konsten, att i slika fall skänka min kropp och min själ lindring! Han var verkligen en utmärkt läkare, fast han senare visat sig vara en klen statsman. 
<sec/>
– I ert ställe – säger Sprengtporten småleende – skulle jag då icke i obetänksamhet förbereda den mannens fall! Om hans statsmannaegenskaper har jag, som ni vet, en annan uppfattning, men därom skola vi icke nu tvista. Af vänskap för er, min käre grefve, önskar jag, att det kunde komma till en försoning mellan er och kabinettsministern. De allianser, ni på sista tiden sökt, äro emot naturen, och jag tror, att era fortkomstledamöter ha en fin instinkt, om de vägra att tjäna den plan, ert hufvud måhända uttänkt. Jag råder er, att icke tro på bländande löften och förespeglingar. Skulle intrigerna verkligen mynna ut i ett regeringsskifte, blir det icke i era händer, makten kommer att falla. 
<sec/>
Rantzau står vid fönstret och ser ut öfver Friedrichsplats. Hans själ är fladdrande, och vankelmodet sprider feber i hans blod. Allting har så många sidor, och bakifrån sedd ter sig en sanning ofta som en lögn. Hvad svensken nyss sagt, har han själf ofta tänkt. Så länge änkedrottningen och arfprinsen behöfva honom, skola de vara idel gunst och nåd, men sedan skola de säkerligen trampa honom under sina fötter. Hellre än att åter spela makten i andras händer – hvilket tycks vara hans öde! – önskar han nu, att allt förblefve vid det gamla – ty för de morgondagens tyranner, hvilkas ärenden han på sista tiden gått, har han i grund och botten ingen sympati. Dessutom kan kuppen lätt misslyckas – och i hvarje fall skall förrädaremärket evigt klibba vid hans namn – –  
<sec/>
Han vänder sig om, fortsätter sin haltande smärtans vandring: 
<sec/>
– Hvad vill ni, att jag skall taga mig till, käre vän? Ett par dagar efter det jag sist hade äran tala med er, gick jag verkligen till kabinettsministern för att säga honom – he! varna honom – – men han mottog mig så – he! nonchalant, att jag, på heder, icke kunde få ordet öfver mina läppar – och jag svor på, att icke oftare sätta min fot öfver Hans Själftillräcklighets tröskel! 
<sec/>
Den svenske ministern ställer sig i vägen för Rantzau och försöker fånga hans irrande blick: 
<sec/>
– En sådan ed, som sårad stolthet aftvungit en romersk riksgrefve, kan med er stolthets medgifvande lätteligen lösas! Sök kabinettsministern ännu en gång, kom med fakta och icke med lösa antydningar – och ni har återvunnit en vän, som sedan aldrig skall svika. Af änkedrottningens regemente har ni däremot ingenting att vinna! 
<sec/>
Han ser på Rantzaus oroliga min, att utsädet fallit i lämplig jordmån, och fortsätter därför ifrigt, i det han sänker sin röst: 
<sec/>
– För öfrigt vet ni antagligen, att många krafter arbeta på genomdrifvandet af en annan plan. – – Storbrittaniens minister här ställer oerhörda summor till Struensees disposition, för den händelse han skulle vilja bekväma sig till att hemligen fly ur landet. Detta anses nämligen vara den enda räddningen för en viss högboren dam, som han så djupt komprometterat. Själf lär kabinettsministern icke ha någonting emot att på så sätt retirera i tysthet. Planen har hittills strandat uteslutande på den nämnda damens obenägenhet att underkasta sig skilsmässans smärta. Förmodligen kan hon dock öfvertalas därtill, om hon får klart för sig, att det gäller hans lif. Nåväl ... 
<sec/>
Det gnistrar till i Rantzaus flintgrå ögon och hans blick smyger sig för en enda sekund förstulet in i Sprengtportens. 
<sec/>
– He? Ni menar? 
<sec/>
– Den engelske ministerns plan lär ha kommit till änkedrottningens öron – och antagligen söker hon förekomma den – kanske genom en plötslig kupp? Ni är troligen själf i tillfälle att kontrollera, hur pass mina gissningar stämma. Jag har också hört en liten fågel sjunga om ett förfalskadt aktstycke, som genom den godtrogne och fanatiske Suhm spelats änkedrottningen i handom – en formlig abdikationsakt, som enligt föregifvande varit ämnad att publiceras den 28:e, då kungen skulle öfverlämna regeringen åt drottningen och utnämna Struensee till protektor. Slikt nonsens lär man ha fått änkedrottningen att tro. Vet ni någonting om den saken, min kära grefve? 
<sec/>
– Jag – he? 
<sec/>
Rantzau är blåblek som det onda samvetet, och hans blickar trefva omkring i luften framför Sprengtportens ögon, som ville han utforska, om svensken vet, hvad del han personligen har i detta genistreck. 
<sec/>
Strax därefter tager han afsked och går i djupa tankar utför trapporna till det väntande ekipaget. Vagnshjulen rulla, och han förnimmer det som om en spinnrock surrat inne i hans hufvud. Det värker och bränner. Han kom till Sprengtporten för att söka lugn, men nu är hans sinne i värre uppror än någonsin. 
<sec/>
Hemkommen stänger han sig inne i sitt arbetsrum. Han vill ingen människa se, han måste öfverväga – men tankarna flyga som stimmande mygg, ideligen i ring. Tidpunkten då han måste fatta ett afgörande beslut kommer närmare med hvar sekund, och med hvar sekund växer hans ångestfyllda obeslutsamhet. 
<sec/>
I andanom ser han de sammansvurna på det konstituerande mötet i går hos änkedrottningen – alla äro närvarande – Guldberg föreläser orderna, som kungen skall förmås att underskrifva – –  – I dag på morgonen har ånyo en generalrepetition ägt rum – allt är klart – Struensee och Brandt, drottningen, Falckenskjold, general Gæhler med fru och inånga andra skola i natt arresteras – 
<sec/>
Otroligt är det icke, att underrättelsen om de ansträngningar, som hemligen göras för Struensees räddning genom en flykt, påskyndat planens utförande! Ända sedan hofvet för en vecka sedan flyttade till Kristiansborg, har änkedrottningen haft feber i blodet. Tror hon själf på innehållet af det falska dokument, man spelat i hennes händer? Hennes sluga ögon röja icke själens hemligheter. I natt ha Köllers grenadierer och Eichstædts dragoner vakten på slottet. 
<sec/>
Skall Struensee visa sig som en man, efter det han mottagit underrättelsen om hvad som förestår? Skall medvetandet om faran stimulera hans handlingskraft? Ännu är det icke för sent att kväfva sammansvärjningen i lindan, men det fordras ett raskt grepp af en säker hand. – Rantzau ser sig själf träda fram för kabinettsministern, med högburet hufvud och tala i sin gamla, misshandlade vänskaps namn: 
<sec/>
– Låt arrestera Eichstædt och Köller. Låt Falckenskjolds regemente öfvertaga vakten på slottet·. Gif order åt kommendanten, att hela Köbenhavns besättning skall hållas redo till ögonblicklig utryckning. Jag, som själf utkastat planen till denna kupp, sönderrifver den härmed, för gammal vänskaps skull, och lägger mitt öde i Ers Excellens’ händer. 
<sec/>
Men ho vet, om Struensee skall tro honom – om den högmodige kabinettsministern ens skall bevilja honom ett samtal mellan fyra ögon? 
<sec/>
Han haltar fram till fönstret och ser öfver till slottet. Mörkret rufvar öfver gatan och kanalen, nu är natten nära. Alla slottets rutor glimma, därinne rustar man sig till fest – och när balen afblåses, skola de alla ha dansat sitt sista hvarf – Kehraus! 
<sec/>
Människan är en förunderlig mekanism! Hvarför börja alla gamla minnen från fordom spöka i hans hjärna just nu? Han tänker på ett litet envåningshus i Altona, där det förr alltid väntade honom en plats vid bordet och vid härden – alltid väntade honom ett vänskapligt leende, en handtryckning, ett skämt, ett uppmuntrande ord – – och där en vän, hvars ofärd han nyss beredt, ofta delat med honom sin sista nypa tobak och sin sista vitten – – Nej, det får icke ske! 
<sec/>
Rantzau ringer på kammartjänaren och befaller fram sin generalsuniform, som är varmt fodrad med oxskinn, öfverdraget af siden. Yttermera insveper han sig i en skarlakansröd vadderad kappa och haltar så utför trapporna, med hatten djupt neddragen öfver pannan. Det är kallt ute, gikten svider i foten, hvart steg kostar honom olidlig smärta, men han biter tänderna samman och struttar framåt genom mörkret till Köbmagergade, där han försvinner i en port, trefvar sig uppför en trappa och ringer på dörren till justitsrådet Struensees bostad. – Justitsrådet är icke hemma, men väntas vid tiotiden för att kläda om sig till maskeraden på slottet. 
<sec/>
Rantzau förbannar sin otur och släpar sig åter hem. Timmarna gå i ängslan och oro, hvar sekund af denna tid är dyrbar, men han kan ingenting uträtta på egen hand. Söka kabinettsministern själf? Eller Brandt? Lönlöst! Han vet, att Struensee i nåder behagat låta servera sig hos drottningen och att hela sällskapet befinner sig där just nu. 
<sec/>
Klockan tio på aftonen ringer Rantzau åter på justitsrådet Struensees dörr, åter förgäfves. Justitsrådet superar hos general och fru Gæhler och har skickat efter sin domino. Rantzau tager upp en biljett, som han nyss skrifvit hemma i en stund af missmod, då han förutsett, hvad som nu verkligen inträffat. Han genomögnar den ännu en gång vid skenet från det talgljus, som justitsrådets kammartjänare håller i handen. 
<sec/>
Det är af stor vikt, att jag får tala med er bror före midnatt. Kom ihåg, att ni efteråt skall bitterligen ångra, om ni icke utverkar detta. 
<sec/>
Han förseglar biljetten med munlack, innan han går – småleende till trots för oron och gikten – ty det faller honom in, att han nu gjort allt för den forne vännens räddning och kan två sina händer, om oblida nornor verkligen beslutat Struensees fall. 
<sec/>
Ännu hoppas han, att slaget skall kunna afvändas – hvarom icke, skall han alltid känna sitt samvete en smula renare – – och skulle kuppen i sista stund misslyckas, skall denna biljett vittna om hans uppsåt att afslöja allt. 
<sec/>
Återigen väntar han i andlös spänning. För hvart ljud i trapporna spritter han till; kallsvetten bryter fram på hans panna. Blodet sjunger för hans öron, hjärtat slår häftigt, fantasien fladdrar om i mörker – närmare och närmare mot midnatt skrider pendelurets visare. 
<sec/>
Bländande strålar hofteatersalen. Hör menuetten! Sidenskodda fötter piruettera öfver golfvet fram kokett på tå, i tre kvarts takt. Damer och kavaljerer niga, buga, höljda i mask och domino, växla blickar, läspa artigheter, skratta gladt och skalkas, allt i menuettens rytm. 
<sec/>
Tonerna hvirfla, ljusens lågor flämta, drottningen tråder dansen med prins Friedrich. Hennes kinder glöda, barmen böljar högt, och hennes ögon stråla blå. Han däremot har ingen ro i sinnet, blickarna irra skyggt och rösten darrar. Lifvets allvar tynger hårdt på unga skuldror. Natten skrider långsamt fram. 
<sec/>
Inne i en sluten loge supera konungen och drottningen i sällskap med de begunstigade damer och kavaljerer, som excellenserna Struensee och Brandt behagat hedra med en inbjudning. Arfprinsen ses i trängseln omkring buffeten, där han låter servera sig ett glas vin, som han med skälfvande hand för till sin mun och tömmer i ett enda drag. Ove Hoeg Guldberg smyger omkring med förlägen min och tafatt hållning, lik en kammarfilosof, som för första gången bevittnar en bal och ser sig omgifven af idel främmande människor. Han tycks behagligt öfverraskad, hvar gång han stöter på en lefvande varelse, som han känner och vågar tilltala. 
<sec/>
– Är lyckans gudinna huld i natt? frågar han med inställsam röst öfverste Köller, som spelar kort i en loge! 
<sec/>
– Nej! svarar Köller barskt. – Hon är ett nyckfullt fruntimmer. Men otur i spel betyder tur i kärlek, och jag hoppas, att natten skall hålla mig skadelös för mina förluster! 
<sec/>
Supén i den kungliga logen lider mot sitt slut, och drottningen är i strålande lynne. Glada ansikten vill hon se omkring sig, gång på gång dricker hon Struensee till. Vinet ger värme åt blodet, vinet drifver mörka tankar på flykten. Så småningom rodna hans kinder lätt, och hans trötta blickar få glans. 
<sec/>
Kom, låt oss dansa! Hör, musiken ljuder! Lifvet är kort – och sedan? Hvarför grubbla? Allt som skall hända, sker helt visst, men ännu frestar lyckan. Än är dag! 
<sec/>
Brandt talade i förmiddags om en sammansvärjning, som han hört glunkas om. Ack! Det har talats så mycket om sammansvärjningar den sista tiden – men än har ingenting händt och säkert kommer ingenting att hända! Danskarnas snakkesalighed slår icke så lätt öfver i handling, pöbelns förbittring är blind, saknar organ, ledes icke af någon vilja. Det fattas män – – –  
<sec/>
Timmarna ila, ljusen flämta röda, dammet står högt och nöjets nerver slapppasslappas, glädjen flyger om på trötta fjärilsvingar. Nu är leken slut. God natt. – 
<sec/>
Rantzau bidar febersjuk af oro och spänning i palatset på andra sidan om kanalen. Tiden lider, afgörandets stund närmar sig mer och mer, ännu har intet bud kommit. Men plötligt far han upp och lyssnar, blek af ångest. Han hör ljud af steg, någon störtar uppför trapporna, dörren slås upp och Beringskjold stannar på tröskeln. 
<sec/>
– Vi vänta på er, min käre grefve! säger han flämtande.– Alla de sammansvurne äro samlade på slottet, änkedrottningen frågar, hvarför ni dröjer? 
<sec/>
– Jag är sjuk – svarar Rantzau – jag kan icke stödja på mina fotblad – långt mindre gå! 
<sec/>
– I så fall har jag hälsningar från öfverste Köller, att han skall sända en afdelning grenadierer att hämta er! 
<sec/>
Detta klingar som hot. Rantzau kastar en blick på pendylen, hvars visare nu hunnit långt öfver midnattssiffran. Nu är tärningen kastad, och grefven tvår sina händer. 
<sec/>
– Öfversten är ett brushufvud – he! Jag får väl försöka. 
<sec/>
Rantzau axlar åter sin skarlakansröda kappa och haltar utför trapporna följd af Beringskjold. 
<sec/>
Struensee har dragit sig tillbaka till sitt sofgemak med en ödslig förnimmelse af tomhet i hjärta och hjärna. Blodet kan hetsas upp för en stund, men efterräkningen kommer alltid så fort, numera. 
<sec/>
Lugn är hvad han längtar efter mest af allt. Af alla dygnets timmar är honom ingen kärare, ingen mera efterlängtad än denna, då han får gömma sig i sin mjuka bädd, viga sin kropp åt hvilan och sin själ åt glömskan. I sömnen kommer en människa så nära det stora mörkret, där alla förnimmelser slockna – evigheten. – Hvarför då rädas döden? Dö är att domna från oro och smärta – kanske att aldrig vakna? Hvad mer? För en hvar, som i lefvande lifvet gått vill och kommit öster om solen, där ingenting blommar, för enhvar, som dignar under en börda och stretar sin väg fram utan glädje, utan hopp och utan skönjbart mål – är döden en vinning. 
<sec/>
Från det enda ljuset på nattduksbordet faller ett matt och fladdrande sken öfver hans ansikte, som hvilar på hufvudgärden med slutna ögon. Dragen synas så tärda nu, skuggorna falla så skarpa, hyn är blek som ett liks. Det kommer sig af trötthet och tunga tankar. 
<sec/>
Så småningom breder det sig dimma öfver hans själ. Med uppbjudande af sina sista krafter reser han sig på armbågen och blåser ut ljuset. Därmed slocknar också hans medvetande. 
<sec/>
Han vaknar vid det en ljusstråle glittrar i hans ögonhår. Hvad har händt? Rummet är fullt med soldater, främst öfverste Köller, bakom honom kapten Malleville, den glada lilla fruns man, och löjtnant Eyben, Elisabeths bror. – Rider honom maran eller hvad står på? En stålklinga blixtrar mot hans bröst och en hes kommandostämma hväser: 
<sec/>
– I konungens namn arresterar jag er. Stig upp och följ med. 
<sec/>
Struensee gnuggar sig i ögonen, ser sig omkring med en stel och förvirrad blick, stammar: 
<sec/>
– Med hvad rätt? Jag har intet ondt gjort! 
<sec/>
– Intet resonerande! Tag på er strax och följ med! 
<sec/>
– Jag måste fordra – invänder Struensee, men han hinner icke sluta meningen, innan Köller, nervös i känslan af, att hvar minuts dröjsmål innebär en fara, kastar sig öfver honom, griper honom i bröstet, lyfter och skakar honom tills han förlorar fattningen och inser, att han är i den råa styrkans våld. Då sjunker han slappt tillbaka i bädden, men på Köllers förnyade befallning stiger han upp, skälfvande af köld och sinnesrörelse, söker efter sina kläder, men finner i sin förvirring ingenting annat att taga på sig än den ljusblå sammetsdräkten och de hvita silkesstrumporna, som han lagt af innan han gick till hvila. Huttrande sveper han till sist den hvita balpälsen omkring sig och går, eskorterad af grenadierer, genom korridoren och utför trapporna. Två hyrkareter vänta utanför slottskyrkan, i den ena af dem stiger han upp. Kapten Malleville placerar sig vid hans sida, två grenadierer taga plats på baksätet, kusken smäller med piskan och vagnen rullar af. 
<sec/>
Så kom det oundvikliga. 
<sec/>
Hjulen dåna mot bron, som leder öfver vallgrafven till kastellet, vagnen stannar, och han stiger ut. Allt är som en dröm. Öfver hans hufvud tindra vinternattens tallösa stjärnor. En nyckel gnisslar i ett lås, en tung dörr öppnas och stänges, det blir mörkt omkring honom, och han är ensam. Benen vika sig under honom, och han faller. Krypande på golfvet trefvar han sig fram till träbritsen, där han sträcker ut sig med en suck så djup, som om hans själ ändtligen fått fred, och somnar så tungt, som skulle han aldrig vakna mer. 
