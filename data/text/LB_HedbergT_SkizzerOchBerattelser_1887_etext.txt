<title>SKIZZER OCH BERÄTTELSER</title>

<chapter/>

<chaptername>EN KAMP MED DÖDEN.</chaptername>

<sec/>
Henrik Wrede var lycklig denna afton, lycklig som en menniska endast en gång i sitt lif är det. Han hade friat och fått ja. ”Friat och fått ja,” — han upprepade dessa ord för sig sjelf och brast i skratt, — de föreföllo honom så löjligt meningslösa och tomma vid tanken på allt, som de inneburo. Och ändå sjöng han dem inom sig på en underlig melodi, medan han seglade hem på kvällen. 
<sec/>
Skymningen föll redan på, då han begaf sig af, och den tätnade snart till nattmörker. Det var en af de sista dagarne i September; men för honom åtminstone hade den varit vacker som den klaraste sommardag, och då han han nu tänkte tillbaka, föreföll det honom, som om solen aldrig strålat så klart som just denna dag med dess drifvande höstmoln och fallande löf. 
<sec/>
Vinden, som mojnat bort i solnedgången, friskade snart åter i, och så länge han seglade inomskärs, kastade det mellan holmarne, och han måste hafva all sin uppmärksamhet fästad på segel och roder. Han var ensam i båten; endast Karo, hans gamla rapphönshund, var med honom. Så kom han ut på fjärden, en stor fjärd, på hvars ena sida man endast såg en strimma af land, och han styrde rätt öfver den och tänkte, att han skulle vara hemma inom en half timme, om vinden höll i sig. Men han skulle gerna seglat hela natten, ensam der ute på vattnet med sina ljusa, glada tankar, och då derför vinden plötsligt dog bort, sedan han kommit halfvägs ut på fjärden, gjorde han fast skotet och lät båten drifva som den ville. Han såg sig omkring, vattenytan låg ödslig och stilla rundt omkring honom och dess spegel förlorade sig i mörkret; himlen var molnfri och stjernklar, — endast längst ner vid horizonten åt vindsidan stod en låg, mörk vägg. Han lutade sig bakut i båten och öfverlemnade sig åt sina tankar. Han hörde, hur det porlade och klunkade under botten. Karo, som satt vid hans fötter, lade upp hufvudet i hans knä och brummade belåtet, då hans herre stundom mekaniskt strök honom öfver hufvudet. 
<sec/>
Och här ute i tystnaden, ensam på denna vida yta, hade han en så full, så rik känsla af sin egen lycka, som aldrig förr, — och på samma gång så stilla och fridfull. Han hade en känsla af att lifvet ömt och omsorgsfullt bredde sina vingar öfver honom, — särskildt öfver honom, och han fann det aldeles i sin ordning, ty han tyckte, att detta lif var till endast för hans skull, — för hans och hennes. Ja, äfven för hennes, — ty hon var icke ett ögonblick ur hans tankar, hennes bild stod hela tiden framför honom, han mindes hvarje hennes ord, hvarje hennes blick, han kände ännu hennes första kyss på sina läppar. — Och han tänkte på, att hon snart skulle vara hans hustru. 
<sec/>
Men så småningom smög sig en känsla af vemod öfver honom, och han tänkte på henne nästan som på en försvunnen lycka, något som man förlorat och aldrig mer skall återvinna. 
<sec/>
Så hade han aldeles försjunkit i sig sjelf. Då fick han på en gång en förnimmelse af fara. Han satte sig hastigt upp och grep hårdt om rodret. Det dånade för hans öron, han såg sjön aldeles svart framför sig, men innan han hunnit blifva medveten om, hvad som verkligen var på färde, hörde han ett brak i seglen, fick en våldsam stöt, kände en häftig smärta i sin ena arm, vattnet strömmade in öfver hans ben, och han drogs ned åt djupet. Då först förstod han, att han seglat omkull, och att båten sjönk; det var något som snodde sig om hans ben, han slet ursinnigt för att blifva fri, lyckades slutligen komma loss och arbetade sig halfkväfd upp till ytan. Då han åter fått luft, började han simma, men kände då, att den venstra armen hängde slapp invid hans sida, — han kunde icke röra den. Ett stycke från sig såg han något, som låg och flöt på vattnet, han lyckades komma dit, — det var en åra, och han hakade sig fast vid den. Men den sjönk under hans tyngd. Han såg sig förtviflad omkring efter hjelp, fast han visste, att det icke fans någon; då kände han ett hårdt grepp i sin högra axel; i första ögonblicket slog han ifrån sig, men märkte så, att det var Karo, som huggit tag i honom och ifrigt arbetade för att hålla honom uppe. Han betogs af blygsel och återvann lugn och sinnesnärvaro; den andra åran kom drifvande emot honom, han fick fatt i den och flöt nu lättare. Då släpte Karo sitt tag och började simma omkring honom med ögonen oaflåtligt fästade på hans ansigte. 
<sec/>
Efter några minuter hade stormbyn gått förbi, sjön lugnade sig åter och dånet försvann i fjerran. Han höjde sig upp på årorna och såg sig omkring. Det var långt till land, så långt, att han insåg omöjligheten af att kunna simma dit. Men likväl uttömde han en lång stund sina krafter derpå, tills han slutligen på en gång upphörde dermed och lät sig drifvas af vågorna. Dock bibehöll han ännu ett fullkomligt lugn; den tanken föll honom aldrig in, att han skulle kunna drunkna; han tänkte egentligen icke alls, höll sig bara krampaktigt fast vid årorna. Som kläderna tyngde ner honom, befriade han sig med oändlig möda från rock och väst och lyckades slutligen, med tillhjelp af tänderna, knyta sina hängslen under armarne och fast vid årorna. 
<sec/>
Karo sam allt jemt omkring honom, men började synbarligen blifva trött, ty han flämtade starkt, och blicken, som oaflåtligt var fästad på Henrik, fick ett egendomligt spörjande, ångestfullt uttryck. Henrik ropade honom till sig och strök honom öfver hufvudet, i det han sade, halft för sig sjelf: ”Se så, Karo, — håll dig bara uppe, det är ingen fara!” Han tog honom i nacken och försökte lyfta honom upp öfver årorna; hunden slickade honom tacksamt i ansigtet, men då årorna sjönko djupare ner under bådas tyngd, slet han sig loss och började åter simma, hållande sig på något afstånd, liksom om han förstod, att hans närhet kunde vara farlig för hans herre. Men han sjönk allt djupare ner, tills endast ögonen och nosen voro öfver vattnet; han såg undergifvet, med samma ängsligt frågande uttryck på Henrik, och snart, — eller kanske det var långt derefter, — Henrik hade ej mer något begrepp om tid, — sjönk han. Henrik glömde aldrig uttrycket i hans ögon, då han sista gången såg på honom, och då han icke mera såg det lurfviga hufvudet öfver vattnet, greps han på en gång af en förfärlig ångest, han förstod, att det snart skulle vara hans tur, — döden framträdde för honom, hotande, oundviklig. 
<sec/>
Sen mindes han det hela blott som en lång, förtviflad kamp med denna död, en kamp, i hvilken han stundom uppreste sig mot den i ursinnigt trots, stundom åter såg den till mötes med tom, likgiltig undergifvenhet. Det stod dunkelt för honom, att han en lång stund uttömt sina krafter med att ropa på hjelp och arbeta sig fram genom vattnet, utan mål, utan afsigt, tills han slutligen öfvergaf alla försök till räddning och lät sig föras bort af vågorna, magtlös och viljelös. Han mindes, att en isande kyla trängt genom hans kropp, och att han skakat så, att han med möda kunde hålla sig fast vid årorna. Men efter en tid blef han aldeles känslolös, äfven för kölden, han kände icke mera sin kropp, allt hans lif koncentrerade sig i själen. Vattnet omkring honom och luften öfver honom ingåfvo honom en känsla, som han aldrig förr erfarit, en känsla af något hemlighetsfullt, sällsamt, kaotiskt, något liknande hvad man kan erfara i en feberfantasi. De voro hela tiden närvarande för hans medvetande, liksom en djup, nästan ofattlig melodi, under det samtidigt en mängd minnen och tankar trängde sig på honom, minnen från hans tidigaste barndom, minnen, som han aldrig vetat funnos kvar i hans själ, tankar, som han förr tänkt endast dunkelt och oklart, men som nu trädde fram för honom i ett plötsligt, obarmhertigt klart ljus, och lika plötsligt åter försvunno i mörkret, som belysta af en blixt. Men så samlade sig alla hans tankar, alla hans känslor, allt det lif, som han ännu egde kvar, i bilden af henne, som skulle blifvit hans hustru; en förfärlig, tröstlös smärta uppfylde honom, och han hade en dunkel föreställning om, att han grät hejdlöst, stormande, som ett barn. Snart försvann dock äfven hon och allt blef mörker, tomhet och känslolöshet, utom ett egendomligt, fantastiskt medvetande af att han krampaktigt höll sig fast i något, han visste icke mera hvad, — och att vattnet och luften omkring honom svalde ut till något stort, ofattligt, oändligt. 
<sec/>
Än en gång vaknade han upp i ett drömlikt tillstånd, i hvilket han, som på ett oändligt långt afstånd, tyckte sig se och omfatta en hel tidrymd af lif, menniskor som föddes och växte upp, sörjde och gladde sig, älskade och hatade, åldrades och dogo, luft och mark med hela sitt myllrande, kämpande hvimmel af lif, skog, som susade, gröna ängar och berg med snö på topparne och en blå himmel, som hvälfde sig deröfver likt ett stort, begrundande öga, — och samtidigt hade han en annan, närmare, men på samma gång mera overklig förnimmelse af röster, som talade. Men så blef allt åter tomt och kallt och mörkt. 
<sec/>
... Ett par fiskare, som rodde ut på morgonfiske funno honom sålunda, nästan liflös, igenkände honom och förde honom till hans hem. En vecka låg han farligt sjuk. Men så segrade hans starka kropp, och han tillfrisknade åter. 
<sec/>
Men minnet af denna natt med sin ångest, sin dödskamp, låg sedan dess med en förlamande tyngd öfver hans sinne. De första dagarne var hela hans själ som förlamad, hvarje påminnelse om lifvet omkring honom var honom en plåga, han tålde icke någon hos sig, icke ens sin fästmö, — hela dagarne satt han instängd i sitt rum och stirrade framför sig i tom slöhet. Men en dag begaf han sig ut för att leta efter Karo; man draggade och sökte ett par dagar förgäfves, hans medhjelpare tröttnade, men sjelf ville han icke upphöra med sökandet; det hade blifvit en fix idé hos honom, att han skulle finna hunden. Slutligen fann han honom också uppfluten vid stranden, och han begrafde honom med egna händer, fast det förorsakade honom en sådan vedervilja, och han var så upprörd, att han flere gånger var nära att förlora medvetandet. 
<sec/>
Sen blef han hastigt bättre till lynnet, och snart föreföll han åter att vara densamme som förut. Det hade endast kommit något forceradt, nervöst i hans glädje. 
<sec/>
Men på botten af hans sinne låg dock tanken på döden kvar, stundom förkväfd, stundom slumrande, — men så plötsligt åter väckt till lif af någon obetydlig småsak, ett ord, en anblick, bemägtigande sig honom, jägtande honom med sin ångest. Och i dessa stunder såg han den öfver allt, denna död, — den lurade under alla lifvets former, den var det enda vissa, det enda sanna, allt var hemfallet under den, på allt väntade den, oundkomlig, segerviss. 
<sec/>
Han förstod icke, att han icke sett den förr, icke tänkt på den, icke förstått den förr. — Eller kanske han dock hade gjort det, fast han icke sjelf vetat deraf! — Han mindes hur han som barn stundom vaknat om nätterna, gripen af en sällsam, oförklarlig fasa, en fruktan för, han visste icke hvad, — något kallt, ohyggligt, ofattligt, som velat snärja sig kring honom i hans sömn. Det var nervositet, hade man sagt; han visste nu bättre, — det var döden, döden, som stått vid hans hufvudgärd. 
<sec/>
Och han tänkte på, hur denna magt tryckt sin stämpel på honom, medan han ännu låg i moderlifvet. Ty ett par dagar innan han föddes, blef hans fader på en ridt kastad af hästen och skadade sig så svårt, att han afled ett par timmar derefter. Och det var nedtyngd af sorgen öfver denna olycka som hans moder bragte honom till verlden. Han tyckte att det låg något betydelsefullt, något af ett ödes dunkla mening i detta, — men han kunde icke se hvad. 
<sec/>
Hans känslor för Margareta, hans fästmö, undergingo äfven denna tid en förändring. Icke så att hans kärlek till henne slocknat, den hade tvärtom vuxit starkare än någonsin, men den hade blifvit häftig, passionerad, nästan våldsam i sina utbrott. Sina dödstankar dolde han för henne som för alla andra, han dolde dem afundsjukt, ledd af en känsla, som var sammansatt af blygsel och af misstro. 
<sec/>
Men hennes kärlek till honom fick denna tid en tillsats af beskyddande, nästan moderlig ömhet. 
<sec/>
De blefvo gifta på nyåret. En månad förgick under ostörd lycka. Men en natt vaknade Margareta plötsligt med en känsla af att det var något, som tryckte och oroade henne. Det föreföll henne först, som om hon vaknat ur någon kvalfull dröm, och hon försökte åter somna, då hon på en gång hörde ett ljud som af kväfda snyftningar. Hon låg still och lyssnade, med återhållen andedrägt, så förundrad, att hon knappt hann bli förskräckt. Då uppsnappade hon några ord, som han mumlade för sig sjelf, och hon förstod på en gång allt, förstod hvad det var, detta som hon hela tiden känt i luften, stundom trott sig skönja i sin mans ögon, men som hittills ständigt undflytt henne. 
<sec/>
I första ögonblicket erfor hon en känsla af förödmjukelse, af harm och smärta, som kom blodet att stiga brännande upp i hennes kinder. Ty det var henne, som om dessa hans tankar voro en skymf mot henne, mot deras kärlek, mot den lycka, som de tillsammans njutit. Hon kände sig så kränkt, så sårad i det innersta af sitt väsende, att hon ett ögonblick trodde, att hennes kärlek till honom för alltid slocknat. Så småningom lemnade dock harmen rum för sorg och medlidande, och så tog kärleken åter ut sin rätt. Hon skulle velat sluta honom i sina armar, vagga hans ångest till ro vid sitt bröst, värma honom med sina kyssar, ingjuta i hans sinne sin egen lifsvarma tro och förtröstan, drifva hans osunda tankar på flykten genom magten af sin friska, starka, glödande kärlek. Hon tänkte på, att hon var ung och vacker, och att hon älskade honom, och hon beslöt att taga upp kampen med denna mörka, dystra magt, som förgiftade hennes mans sinne, hon fruktade den icke, hon kände sig stark och segerviss; på hennes sida var lifvet och kärleken, — hvad var så döden! 
<sec/>
Så låg hon länge sedan han somnat, med bultande pulsar och glödande kinder, och då morgonen kom, väckte hon honom med en kyss och helsade leende: god morgon! — Han stirrade betagen på henne, — det var som om hennes skönhet, på en gång utslagen i blomma, spred en doft omkring sig, som berusade honom. 
<sec/>
Och hon tog upp kampen, hon hängaf sig åt honom med hvarje fiber i sin kropp, hvarje tanke i sin själ, — hon var icke blott hans maka, hon var hans älskarinna, hans väninna, hans moder. Hvart hans blick såg, fann den ett spår af hennes hand, hvart hans tankar gingo, funno de en helsning från henne; i allt som omgaf honom, som rörde sig inom honom, fann han en prägel af hennes väsende, — detta skimmer, som sympatien förlänar. 
<sec/>
Men kampen blef hård och långvarig, och det var stunder, då hon misströstade om segern. 
<sec/>
Solen hade bäddat under sig på kvällen, och sunnanvinden, som under dagens lopp varit svag och flackande, blåste upp sig i solnedgången, blef fuktigt sval, nästan kylig. Lätta, brunaktiga moln seglade öfver himmelen. Från granskogen kom en tung, dyster susning, mörk som skogen sjelf, der den stod och sände ut molnen öfver himmelen, liksom voro de dess egna, sorgsna tankar; men i löfskogen var det en rastlös, ängslig oro, det hven och prasslade, björktopparne kastade sig af och an i luften, asparnes blad skälfde som i feber, och vinden flackade omkring i löfverket, som om den kommit vilse och skrämde upp sig sjelf i planlös, irrande brådska. Solens återsken bleknade bort, allt tätare och tyngre kommo molnen, och mörkret sänkte sig ner, hotande, oväderlikt. 
<sec/>
Så gingo ett par timmar, omärkligt, spårlöst, såsom nattens timmar förlida, då tiden dränkes i mörkret och det går en fläkt af oändligheten öfver jorden. Slutligen föllo några glesa, tunga droppar, och vinden dog på en gång bort. En andlös, förväntansfull stillhet följde, endast asparnes blad skälfde ännu i dunklet, och foglarne flyttade på sig i sina bon och bredde vingarne väl öfver sina ungar. Och så började regnet, ett stilla, mildt sommarnattsregn, dämpadt af nattens egen fridfulla ro. 
<sec/>
Så regnade det hela natten och in på morgonen, och då regnet slutligen upphörde, stilla, nästan omärkligt, som det börjat, sken solen redan fram genom det glesnade molnhöljet, som sakta gled undan mot horizonten. Åter kommo lätta, bruna molndimmor seglande öfver skogstopparne i söder, de kommo allt glesare och färre, snart försvunno de sista, liksom druckna af solen, och himlen var åter hög och klar, strålande af sol. 
<sec/>
Det glittrade och doftade, det jublade och sjöng, det var som om en ung jord stigit upp ur nattens sköte, som om naturen druckit sig till förnyad, strålande fägring ur ungdomens källa, lifvets eviga ungdomskälla. 
<sec/>
Henrik kom ut på verandan, och hans blickar gingo sökande öfver trädgården, som låg framför honom, glittrande af tusende regndroppar i solskenet. Den friska, rena, varma luften fylde hans lungor, och från jasminerna nedanför verandan slog en stark doft honom till möte. Och borta mellan träden såg han Margaretas ljusa klädning skymta fram. 
<sec/>
Hvilken härlig dag! Nu föreföllo de honom nästan som en hädelse, alla tankar om död och förgängelse; han intogs af en dof vrede mot sig sjelf, som så förgiftade sitt eget lif, då det var, eller kunde vara som skönast och rikast. Och han sträckte ut sina armar och rätade upp sin kropp, — han ville känna sig sjelf, känna lifvet, som pulserade inom honom, — lifvet! 
<sec/>
”Ellen!” ropade han och gick fram åt en af trädgårdsgångarne. Hon ropade gladt till svar och kom emot honom. — Hvad hon var vacker, — å, så vacker! — och blott för honom, — för honom blott var den djupa glansen i hennes ögon och leendet på hennes mund och den varma rodnaden på hennes kinder! — Hvarför hade han fått sig en sådan lycka beskärd, om icke för att njuta den i glad tacksamhet? — Men hvarför då dessa ständiga frågor? — Nej han ville icke tänka, — endast känna — och lefva, — och vara lycklig. 
<sec/>
Hon kastade i smyg en snabb, forskande -blick på honom, stack sin arm under hans och lutade sig in till honom. 
<sec/>
De gingo genom trädgården, ut på fältet. Den varma doften af slaget gräs ångade dem till möte, skördefolket var i fullt arbete, och liarne gingo lätt i det fugtiga gräset. De höllo upp ett ögonblick, då ”herskapet” gick förbi, karlarne ströko af sig sina mössor och kvinnorna nickade; så sågo de efter dem en stund och togo åter vid. 
<sec/>
De kommo in i skogen. Spindelväfvarne gnistrade mellan buskar och grenar, sol och skugga vexlade på den gröna mossmarken, det glittrade, det doftade, det jublade och sjöng, såsom det kan göra en sommarmorgon, då solen strålar, sedan natten gifvit regn. 
<sec/>
Då bröt Margareta slutligen tystnaden. 
<sec/>
”Vet du, Henrik, — jag har ibland nästan känt samvetskval öfver att vara så lycklig, som jag varit denna tid. Jag har ibland undrat, om jag hade rättighet att lefva så, utan tanke på något annat än vår egen lycka. Ibland, — inte ofta — men någon gång har jag känt mig rädd derför, — rädd för att det skulle hämna sig.” 
<sec/>
Hon kände, att han ryckte till, men hon fortsatte, lugnt och allvarligt som förut. 
<sec/>
”Jag vet, att du haft samma känsla, fast du sökt dölja det för mig. Men jag har tänkt öfver det der, i dag, på morgonen, och jagtror att man har rätt att vara lycklig, helt och fullt, utan bitanke, utan ånger, — någon gång i sitt lif. Tycker du inte, att naturen ser ut, som om den vore lycklig i dag, endast lycklig, — hvarför skulle då icke äfven menniskan få vara det? — Allvaret kommer nog i sinom tid, — jag vet, att det kommer äfven för oss, — snart.” 
<sec/>
Han såg på henne, orolig, spörjande, och blef plötsligt blek. 
<sec/>
”Jag menar icke någon sorg, — nej en glädje, den största glädje, som kan beskäras oss, — men en allvarlig glädje.” 
<sec/>
Hon var tyst en stund och fortsatte så, stilla, nästan hviskande, med en lätt darrning på rösten. 
<sec/>
”En sådan glädje som ett barn är.” 
<sec/>
Han stannade och såg åter på henne. Hon mötte hans blick, det låg en sällsam glans i hennes ögon, och hon nickade leende. 
<sec/>
I första ögonblicket fans hos honom ingen annan känsla än tacksamhet, öfverströmmande tacksamhet mot henne, — mot något stort och skönt, som sänkte sig ner öfver honom, som log emot honom är hennes ögon. Men så flög en tanke, en mörk, oformlig, hotande tanke genom hans hufvud, — och han betogs åter af den gamla, kväfvande ångesten. Han tyckte på en gång, att hon var långt ifrån honom, så hopplöst fjerran, det var som om det gick en skälfning genom hela naturen, som om det gled en skugga öfver himmelen och förmörkade den och kastade sin skugga äfven öfver honom, — just öfver honom. Ur tanken på detta lif, som ännu icke kommit till, som ännu väntade på att väckas upp till tillvaron, framträdde det gamla spöket, — döden, förintelsen, — och det var som om det sugit förnyad visshet ur denna tanke. En magtlös, förtviflad undergifvenhet förlamade all hans kraft, all hans vilja, — hvad tjenade det att kämpa emot, — döden var oundviklig, viss som lifvet, — den fans öfver allt, stod alltid beredd, — och den som en gång berörts af dess kalla andedrägt, han var dömd att se den, alltid, öfver allt. 
<sec/>
Han hörde som på långt afstånd Margaretas röst: ”Henrik, — Henrik då!” — och han slog sina armar omkring henne, som om han var rädd att ryckas bort från henne, och kysste henne, bittert och lidelsefullt. 
<sec/>
Från denna dag försiggick det en förändring med Henrik, och som Margareta sökte intala sig, till det bättre. Han blef åter lugn och jemn till lynnet och började med ifver kasta sig på arbetet med gårdens skötsel, som han dittills aldeles försummat. Ej heller fann hon längre i hans blick och hans väsende detta undflyende, skygga, misstänksamma, som förr oroat och plågat henne. Och hon sade sig sjelf, att hon ändtligen vunnit seger. 
<sec/>
Dock var det stunder, då hon i hans närvaro erfor en egendomlig, främmande känsla, en känsla af kyla, af tomhet, som gick lik en frossskakning genom hela hennes väsende. Hon förstod icke, hvad det var, och hon ville icke förstå det, — ty mannen var nu ej mera ensam om hennes tankar, och efter den långa själspänningen fann hon det så ljuft att hvila ut i ljusa, fridfulla tankar på det barn, hon bar i sitt sköte. 
<sec/>
... Henrik var förändrad, men icke som hon tänkte det. Då han fick veta, att han skulle blifva far, utmynnade hela hans sjukliga, grubblande själstillstånd i en besynnerlig, fantastisk tanke, ett infall, som plötsligt dök upp i hans själ, då Margareta första gången berättade det för honom, och som sedan tog fäste och så småningom växte till en fix idé, en fast, orubblig tro. Denna tanke var den, att det fans ett egendomligt samband mellan hans fars öde och hans eget, att han liksom denne skulle dö hastigt och oförväntadt, och innan hans barn ännu blifvit bragt till verlden. 
<sec/>
Men med denna visshet om döden, om när och huru den skulle träffa honom, hade också hans fruktan för den försvunnit. Numera kunde han tänka på den lugnt och kallblodigt, utan att hans hjerta derför klappade fortare. I hemlighet ordnade han allt för sin förestående död och egnade sig åt detta arbete med en ängslig noggrannhet, som upptog alla hans ensamma stunder. 
<sec/>
Det enda, som plågade honom, var att en känsla af köld började insmyga sig mellan honom och Margareta; han förstod icke hvarpå detta berodde, han försökte kämpa deremot, men kunde det icke; hans inre var som dödt och förstelnadt, han var icke mera mäktig af någon varmare känsla. Allt, som icke berörde honom sjelf och hans förestående död, var honom en plåga. 
<sec/>
Så gingo sommarmånaderna. Tiden för Margaretas nedkomst nalkades allt mer och mer, och den tycktes komma att inträffa ungefär samtidigt med hans fars dödsdag. En förfärlig spänning och öfverretning började bemäktiga sig honom, ehuru han till det yttre fortfarande bibehöll sitt lugn; det var öfverretningen hos en menniska, som är besatt af en fix idé och midt under det uppror, som råder i själen, fullföljer denna med kallblodig beräkning. Och han var alltjemt icke rädd, — han förvånade sig sjelf deröfver, men han var det icke. 
<sec/>
Faderns dödsdag var inne. Henrik vaknade på morgonen efter en tung sömn. Hans första tanke var: nu, i dag kommer det att ske! — Han såg sig omkring i rummet, allt föreföll honom så främmande och besynnerligt. Han såg på sin hustru, som ännu låg sofvande bredvid honom, och det plågade honom att icke erfara någon rörelse vid den tanken, att det kanske var sista gången han såg henne. Älskar jag då henne icke längre, tänkte han, efter som jag kan skiljas från henne på detta sätt? Och han låg länge och grubblade mödosamt härpå, utan att kunna finna något svar. 
<sec/>
Slutligen steg han upp, klädde på sig, utan att väcka Margareta, och gick mot dörren. Der stannade han, tvekade ett ögonblick, gick så fram till hennes säng och kysste henne lätt på pannan. Men denna enkla handling kostade honom en förfärlig ansträngning. Hon rörde på sig i sömnen, men vaknade icke. Gud ske lof! tänkte han och gick ut ur rummet. I det samma han stängt dörren bakom sig kom det ett ögonblicks ångest öfver honom, och hennes namn trängde sig fram på hans läppar, men ögonblicket derpå blef han åter kall och känslolös som förut, och han fortsatte sin väg nedför trappan och ut på gården. 
<sec/>
Der stannade han plötsligt. Han hade kommit att se ned på sina fötter och märkte då, att han klädt sig i ridstöflar. Ett leende förvred hans ansigte, — han stod en stund obeslutsam, gick så raskt bort till stallet, lät sadla en häst och red i fyrsprång bort från gården. — — —  
<sec/>
Solen hade redan gått ned, då han återkom. Hästen kunde med möda släpa sig fram, och sjelf var han nedstänkt med smuts från hufvud till fot. Han var så utmattad till kropp och själ, att det icke fans en klar tanke i hans hjerna, men han hade en förnimmelse af att ett svagt hopp spirade upp i hans själ. Då han lemnade hästen ifrån sig, sade stalldrängen stammande: 
<sec/>
”Doktorn är här.” 
<sec/>
Henrik ryckte till och såg på honom: ”Doktorn?” 
<sec/>
”Ja, frun blef sjuk, strax sedan herrn farit bort, — och” — 
<sec/>
Mer hörde icke Henrik. En oändligt lycksalig känsla uppfylde honom. Han visste icke, hur han kom upp på gården, han tyckte sjelf att han raglade. Nedanför trappan stannade han och drog djupt efter andan. ”Räddad, räddad!” hviskade det inom honom, och nu först förstod han, hur kärt lifvet verkligen var honom. Så tänkte han på Margareta och sprang hastigt uppför trappan: ”Gud ske lof, ännu kunde han försona!” 
<sec/>
Då öppnades dörren, och doktorn kom ut. Han bleknade, då han fick se Henrik, gick fram till honom och tog hans hand: 
<sec/>
”Min stackars vän!” 
<sec/>
Henrik såg på honom med vidöppna, stirrande ögon. 
<sec/>
”Se så, — bemanna dig, — barnet är räddadt!” 
<sec/>
Henrik grep honom våldsamt i armen, han sög efter luft, så kom det i en knapt hörbar hviskning: 
<sec/>
”Margareta?” 
<sec/>
— Doktorn såg på honom, tycktes öfverväga, och svarade så: 
<sec/>
”Hon är död.” 
<sec/>
Då släpte Henrik hans arm, tog ett par steg framåt, famlade i luften, som om han var nära att falla, men tog sig så åter samman, — gick med stadiga steg genom rummen, in i sängkammaren. Der sjönk han på knä bredvid sängen, der den döda låg och stirrade på hennes ansigte med tom, tårlös blick. 
<sec/>
Hösten hade slutat sitt verk, allt var redo för vintern. 
<sec/>
Henrik kom fram till fönstret, med sitt barn på armen. Han hade åldrats mycket på en kort tid, håret hade grånat vid tinningarne, och gestalten var böjd som under en tyngd. Men det låg ett uttryck af allvarlig glädje, af beherskadt, manligt lugn öfver ansigtet. 
<sec/>
Han såg ut öfver trädgården, som låg aflöfvad och höstlik framför honom, och han såg, hur, der de gamla bladen suttit, det redan fans nya knoppar, väl gömda för vinterkölden under sina täckande fjäll. 
<sec/>
Så såg han ner på den lilla på hans arm. Hon grep med sina små fingrar i hans skägg och ryckte och slet, under det de stora, svarta ögonen tindrade af glädje. Det var Margaretas ögon. Och han böjde ner sitt hufvud och kysste barnet, i det han tänkte en tanke om lifvet, som segrar till och med i döden. 
<chapter/>

<chaptername>EN GAMMAL TOK.</chaptername>

<sec/>
Det var lördagsafton, och trots den ännu ganska starka värmen var dansen i full gång nere i societetshuset. 
<sec/>
Bland de ifrigast dansande var en ung flicka, omkring aderton år. Det var svårt att säga, om hon verkligen var vacker, eller om hon endast föreföll så nu, derför att hon hade så roligt. Säkert är, att hon var aftonens drottning, kavaljererna svärmade omkring henne, och hon fick icke sitta ett ögonblick. Kanske bidrog äfven dertill, att hon endast på ett par dagar gästade badorten och skulle resa den följande dagen. 
<sec/>
En françäs var just i gång. Hennes kavaljer underhöll henne med badortens senaste förlofning och föreföll sig sjelf mycket kvick och intressant. Också förvånade han sig öfver de tankspridda svar hon gaf, och då han en gång öfverraskade henne med att sväfva i fullkomlig ovisshet om hvad han sagt, kände han sig djupt förnärmad och teg, äfven han. Men då han nu icke längre var upptagen af sin konversation, hade han tillfälle att gifva akt på henne och märkte då, att hon allt emellanåt kastade sina blickar bort till ett hörn af salongen. Som han var en smula långtänkt, funderade han först på hvad det kunde vara der borta, som så intresserade henne, innan han kom sig för med att sjelf se dit. 
<sec/>
Inne i hörnet, lutad mot väggen, stod en lång, mager gubbe med ett ganska originelt utseende. Han var aldeles svartklädd, den gammalmodiga bonjouren var hopknäpt ända upp till halsen och lät endast se de yttersta snibbarne af en uppstående, likaledes gammalmodig krage. Ansigtet var fult, men gjorde dock ett godt intryck, tack vare ett par vänliga, trofasta ögon, som blickade fram öfver de stora, runda glasögonen, och ett blidt, en smula vemodigt drag kring munnen. Det gråsprängda, yfviga håret låg uppstruket från pannan och var ordnadt med en omsorg, som gjorde ett nästan löjligt intryck hos den gamle mannen. Allt emellanåt strök han med handen öfver det, en rörelse som synbarligen blifvit en vana hos honom. Han såg ut att vara omkring femtio år gammal. 
<sec/>
Den unga flickan, som slutligen, tack vare hans tystnad, åter kommit att tänka på sin kavaljer, såg upp på honom och märkte då, att äfven han betraktade gubben. Hon frågade nyfiket: 
<sec/>
”Vet ni, hvem det är?” 
<sec/>
Han svarade: 
<sec/>
”Hvad kommer åt gamla Stolpe? — Det är första gången i sommar, som jag ser honom här nere.” 
<sec/>
”Känner ni honom?” frågade hon. 
<sec/>
”Ja visst känner jag honom! Hvem känner inte gamla Stolpe!” 
<sec/>
Han märkte, att den unga flickan såg intresserad på honom, och för att hämnas på hennes förra likgiltighet, dröjde han en stund, innan han fortsatte. 
<sec/>
”Det är ett gammalt original, som man säger. — Det är för resten ett mycket dumt uttryck, — det fins inga originela menniskor,” inflickade han med ett öfverlägset leende. ”Han är här hvarje sommar, — det vill säga, han hör egentligen inte till societeten, han bor på en liten ö, som ligger en bit härifrån. Det är ett fiskläge der, — han är den enda sommargästen på hela ön, och man säger att han skall göra mycket godt bland folket, oaktadt han icke är vidare förmögen. Hvarje lördag kommer han hit och äter middag aldeles ensam, och då dricker han alltid en halfbutelj Bourgogne och till kaffet en Chartreuse. Så ger han sig af på eftermiddagen igen, och dessemellan ser man icke till honom. Är det af någon särskild orsak, som han intresserar er?” 
<sec/>
Hon rodnade lätt och svarade hastigt. 
<sec/>
”Nej, jag tyckte bara, att han såg så lustig ut.” 
<sec/>
Det var dock icke sant. Det var verkligen af en särskild orsak, som han intresserade henne. Då hon åt middag på värdshuset tillsamman med den familj, hos hvilken hon var på besök, hade han suttit vid det närmaste bordet, och hon hade blifvit uppmärksam på honom, derför att hon kände, att hans ögon hvilade på henne, så snart hon icke såg på honom. Men gjorde hon det, såg han hastigt ner i sin tallrik, — ja, ett par gånger hade det förefallit henne, som om han blef röd i ansigtet under hennes blick. Och sedan, då de gingo och promenerade utefter kajen, hade hon oupphörligt mött honom, och för hvar gång hade hon känt hans blickar hvila på sig, för att hastigt sänkas till marken, så snart hon såg på honom igen. 
<sec/>
Likaså här i societetssalongen. Redan under den första dansen hade hon blifvit honom varse, der han stod i ett hörn och oaflåtligt betraktade henne. Denna envisa blick gjorde henne slutligen nervös. Hon skulle velat bli ond, men det var något i hans ansigte, som gjorde det svårt för henne. Och dessutom, — kanske smickrade det henne en smula också. — Fast han onekligen var något gammal. 
<sec/>
Då françäsen var slut, lemnade hon sin kavaljer och gick och stälde sig framme vid fönstret. Det började blifva en smula skumt ute, denna sommaraftnarnes milda, smekande skymning, som hvilar sinnet lika väl som ögat. Det såg så tyst, så fridfullt ut, — larmet i danssalen förlorade onekligen på kontrasten. Och hon kände sig verkligen en smula trött. Hon beslöt att gå ut och svalka sig en stund. 
<sec/>
Då hon vände sig bort från fönstret, mötte hon åter gubbens blick, och denna gång uthärdade den en stund hennes. Hon fann i den ett uttryck, så besynnerligt, att hon på en gång fick en häftig hjertklappning, och i sin tur slog hon ner ögonen. Men så bemannade hon sig, kastade en förnärmad blick på honom och lemnade hastigt salen. 
<sec/>
Det var verkligen en härlig afton. Den svaga vinden svalkade så skönt hennes kinder, och så hade den något af hafvets friska sälta med sig. Då hon gått en bit utefter kajen, kunde hon icke förmå sig att vända om igen utan fortsatte. Ju längre bort hon kom, dess färre menniskor mötte hon, och snart var hon aldeles ensam. Kajen tog slut, men den fortsattes af en gångstig, som slingrade sig fram mellan klipporna, och längst bort såg hon en bänk, som i hög grad frestade henne. Hon tvekade en stund, men gick så vidare, och då hon kommit fram till bänken, satte hon sig på den och lutade sig mot berget bakom. Det var så skönt att vara ensam, — hela hafvet låg framför henne med några hvita segel borta vid horizonten, — och det var så tyst, så underbart tyst. 
<sec/>
Hon tänkte på gubben och på det der egendomliga uttrycket i hans blick. Hvarför såg han på henne så der? — hon hade ju aldrig träffat honom förr, — hon kände ju honom icke, — och han kunde ju heller icke känna henne. Hvad var det då hos henne, som —? Skulle han —! Hon smålog åt sin egen tanke och sade för sig sjelf: Stackars gamla tok! — och brast på en gång ut i skratt. Det föreföll henne så löjligt att tänka sig, att han kanske — —  
<sec/>
I det samma upptäckte hon hans långa, magra gestalt vid ändan af gångstigen och blef plötsligt allvarsam, nästan en smula rädd. Hon såg sig omkring, — der fans ingen menniska mer än hon sjelf och han, — och han närmade sig allt mer. Hon öfvervägde, om hon skulle fly, men det tyckte hon också var dumt. Och med rädslan blandade sig en god portion nyfikenhet. Det var kanske ett äfventyr, och hon kände sig just i stämning att upplefva ett sådant. Hon satt kvar och låtsade vara upptagen med att rita med sitt parasoll i sanden, under det hon iakttog gubben genom det genomskinliga hattbrättet. 
<sec/>
Han närmade sig långsamt och tvekande. Då han kommit så nära, att hon kunde urskilja hans ansigte, blef hon aldeles lugn. Det uttryckte en sådan hjelplöshet, tvekan och förvirring, att hon förstod, att hvad han än ville, så icke var det något ondt. 
<sec/>
Då han var tre steg ifrån henne, stannade han, tog af sig hatten och sade med en darrning på rösten: 
<sec/>
”Min fröken!” 
<sec/>
Hon låtsade ingenting höra, och han fick ännu en gång upprepa: 
<sec/>
”Min fröken!” 
<sec/>
Då såg hon upp och tog på sig en förvånad min, som gjorde honom än mera förvirrad. 
<sec/>
Han stammade: 
<sec/>
”Min fröken, — jag vet inte, — jag är rädd, att jag möjligen kan ha’ sårat er med mitt beteende, — som onekligen — och jag — jag ville förklara —” 
<sec/>
Han mötte för första gången hennes blick, och dess uttryck måtte hafva lugnat honom, ty han fortsatte stadigare: 
<sec/>
”Tillåter ni att jag presenterar mig, — mitt namn är Stolpe, — Henrik Stolpe.” 
<sec/>
Han såg på henne, som om han väntat, att detta namn skulle göra något intryck på henne, men då hon endast böjde på hufvudet, blef han åter förvirrad. 
<sec/>
”Förlåt, jag misstager mig väl icke, — är icke ert namn Heine?” 
<sec/>
Hon såg förvånad på honom. 
<sec/>
”Jo, — men — — ” 
<sec/>
Hans ansigte lyste upp, och han afbröt henne ifrigt: 
<sec/>
”Förlåt, — ni skulle väl inte också vilja säga mig ert förnamn!” 
<sec/>
Hon tvekade en stund och svarade så: 
<sec/>
”Jenny!” 
<sec/>
Hans ansigte mörknade åter, och han upprepade: 
<sec/>
”Jenny, — Jenny! — Inte något mera?” 
<sec/>
”Jo, — jag heter Jenny Margareta Kristina!” 
<sec/>
Hon brast i skratt öfver hans förvirrade min. Då såg han helt förtjust på henne och log sjelf. Det var ett blidt, vemodigt leende, som helt och hållet intog henne. 
<sec/>
”Tillåter ni?” frågade han, i det han satte sig på bänken bredvid henne. Hans sätt röjde en gammalmodig, något cirklad artighet, som roade henne och tilltalade henne på samma gång. Hon började känna sig aldeles obesvärad tillsamman med honom, — som om han vore en gammal vän. 
<sec/>
”Jag trodde, att ni skulle hafva något namn efter er mor”, sade han. 
<sec/>
”Min mor! — Känner ni henne?” 
<sec/>
”Ja, — det vill säga, jag kände henne förr, — nu är det mycket länge sedan jag såg henne. Har hon aldrig talat om mig?” tillfogade han tveksamt, nästan blygt, i det han såg forskande på henne. 
<sec/>
Det var något i hans sätt, som gjorde henne helt varm om hjertat; hon letade i sitt minne, men förgäfves, och det gjorde henne ondt att behöfva svara nej. 
<sec/>
Han log igen sitt blida leende och sade sakta. 
<sec/>
”Hon har väl glömt mig!” — Och efter en stund: ”Ni är mycket lik henne, — det var derför som jag kände igen er, och som jag — —  ” 
<sec/>
Han tystnade tvärt. 
<sec/>
”Ja, — jag lär vara mycket lik henne, som hon var, då hon var ung. Nu är hon mycket förändrad.” 
<sec/>
Han såg upp på henne. 
<sec/>
”Är hon förändrad?” 
<sec/>
”Ja.” 
<sec/>
”Ja, det är många år, hon bör vara förändrad! — Säg mig — har hennes hår blifvit grått?” 
<sec/>
”Ja.” — 
<sec/>
Han var tyst en stund, så fortsatte han med darrande röst: 
<sec/>
”Hon hade en lock, — så här vid tinningen, — ja, ni har den inte, — hvarför har ni inte det? — vid venstra tinningen; hon strök den alltid tillbaka, men den föll alltid ner igen. Säg mig, har den också blifvit grå?” 
<sec/>
”Ja.” 
<sec/>
Hon hade blifvit så upprörd, att hon knapt kunde svara honom. Hon förstod icke hvarför, men hon skulle velat gråta; och hon skulle velat visa sig riktigt vänlig mot honom, — men hon visste icke hur. De sutto en stund tysta bredvid hvarandra, han tycktes hafva glömt bort henne, — hans ögon voro slutna och läpparne skälfde. 
<sec/>
Slutligen reste hon sig upp. 
<sec/>
”Nej, det börjar bli sent, och jag skall resa tidigt i morgon bittida. Jag måste gå.” 
<sec/>
”Skall ni resa? — I morgon! — Jag får då icke — — ” 
<sec/>
Hon skakade på hufvudet, som om hon förstått honom. Hon kunde dock icke besluta sig för att gå, — hon ville säga honom något, men visste icke hvad. 
<sec/>
Då sade han utan att se på henne. 
<sec/>
”Jag skulle vilja be er om något, — men ni får inte bli ond! — Jag är ju en gammal man, och” — — han log åter som förut, var tyst en stund och fortsatte så med ansträngning: ”Vill ni låta mig kyssa er hand?” 
<sec/>
Hon gjorde en rörelse, och han fortsatte ifrigt: 
<sec/>
”Nej, bli inte ond! Jag vet, att det är en besynnerlig begäran, — men, — det skulle göra mig — så lycklig. Jag vet, att jag förefaller er underlig, — men jag kan inte förklara för er — — . Jo, det kan jag också. — Hvarför skulle jag inte kunna säga er det? — — Ni är ung, — och ni har lyckan framför er, — ni ska’ bli lycklig, — jag ser att ni är god, — som er mor. — Ser ni, jag älskade henne, — i många år älskade jag henne, — och jag har aldrig kysst hennes hand”, — han såg upp på henne med ett sorgset leende: — ”förstår ni det, jag har aldrig kysst hennes hand en gång. — Det kan ju icke såra er, att jag säger er detta, — ni är ju icke ond på mig?” 
<sec/>
Hon stod framför honom med nedslagna blickar, hennes barm gick häftigt, och hennes ansigte hade rodnat. Så, med en plötslig rörelse, böjde hon sig ner, fattade hans hufvud mellan sina händer och kysste honom. 
<sec/>
”Det är från min mor!” — sade hon och gick hastigt derifrån. 
<sec/>
Men han satt länge kvar på bänken och såg ut mot hafvet, med tårar i ögonen och ett lyckligt leende på sina läppar. 
<chapter/>

<chaptername>EN SEGLATS.</chaptername>

<sec/>
Det var en dag i slutet af Augusti. På morgonen hade himlen varit hög och blå, sunnanvinden hade blåst friskt och stadigt, och ute på fjärdarne hade vågorna gått med skum på sina toppar. Så, framåt middagen, hade vinden blifvit matt och sömnig, domnat bort allt mer och mer, så att det såg ut till att bli vindstilla på kvällen. Men vid femtiden började stora, ulliga moln komma drifvande söderfrån, och dessa moln förde väder med sig. Det blef åter lif och rörelse på sjön, svarta kårar drogo fram öfver vattenytan, liksom skuggor af molnen, och skutornas slappa segel spändes åter stundtals. 
<sec/>
Lars satt vid rodret med pipsnuggan i munnen och med benen dinglande ner öfver kajutdörren. Allt emellanåt lät han blicken glida uppför seglen, ända upp till vimpeln i toppen, och så ner igen, men det skedde synbarligen af gammal skepparvana, helt mekaniskt. Den illa medfarna halmhatten, som under årens lopp blifvit brandgul, satt sömnigt nerskjuten på pannan, ögonlocken voro tunga, och det hade icke på länge varit någon eld i pipan. 
<sec/>
Skutan var gammal, den var lika gammal som Lars sjelf, och Lars var snart femtio år. I sin ungdom hade hon varit en af de bästa seglarne i hela skärgården, men tiden hade gått ifrån henne, hon hade blifvit allt trögare med åren, och nu seglade alla de andra, nyare skutorna utan möda om henne. Kajutan visade spår af att en gång hafva varit målad i grönt och rödt, — en färgsammanställning, älskad af alla skutskeppare, — men det hade synbarligen varit för mycket länge sedan; storseglet var endast lapp vid lapp af olika ålder och derpå beroende olika färg; focken hade deremot endast en, aldeles ny lapp, som glänste nästan hvit i solskenet; i toppen af masten hängde någonting, som en gång varit en vimpel; derpå stod med gröna bokstäfver: ”Cylphide”. Det var skutans namn, funnet och stafvadt af Lars sjelf; enligt hans uppgift var det engelska och betydde: snabbseglare. 
<sec/>
Nu hade Cylphide en god stund legat i lä för en holme, och Lars hade nästan somnat in, då det kom en vindpust rundt udden, fylde seglen och kom skutan att kränga till. Lars vaknade upp, stack bättre upp i vinden och lyckades i ett slag komma förbi udden och ut på fjärden, der vinden blåste jemnare. Då kastade han en blick bakom sig och fick syn på ett annat segel, som stack upp öfver holmen. Det var splitter nytt och glänste i solskenet; från masttoppen svajade en ståtlig vimpel. Lars såg på den, och det kom en mörk skiftning i hans ögon. Han satt en stund obeslutsam, så ropade han med hård röst inåt kajutan: 
<sec/>
”Stina!” 
<sec/>
Efter några ögonblick stacks ett kvinnohufvud med rufsigt, okammadt hår ut genom dörren. 
<sec/>
”Hva’ ä’ det om?” 
<sec/>
”Kom hit och ta’ rodret!” svarade Lars kort. 
<sec/>
”Jag har annat göra!” svarade kvinnan på samma sätt, men Lars upprepade med höjd röst: 
<sec/>
”Kom hit och ta’ rodret, säger jag!” 
<sec/>
Då såg kvinnan på honom och gjorde inga flere invändningar. Hon knöt halsduken, som åkt ner på ryggen, fast om hufvudet och kom upp ur kajutan. 
<sec/>
Hon var liten och mager, ansigtet var tärdt och väderbitet, men visade spår af en förgången skönhet. Det första hennes blick fästes på, var skutan bakom dem, som nu hunnit fram om udden och seglade i deras kölvatten. Äfven hennes ögon fingo samma mörka skiftning som Lars’ nyss. Men utan att säga ett ord och utan att se på honom, intog hon hans plats på kajutan och tog rodret. 
<sec/>
Lars gick fram i fören, skotade an focken ett tag, lade sig så ned på däck, aldeles invid relingen, och drog hatten öfver ögonen. 
<sec/>
Stina satt och höll hårdt i rodret, seende stinnt rätt framför sig. Ett stort, mörkt moln steg upp i vindsidan och höjde sig hastigt på himmelen. Den efterföljande seglaren vann allt mer på dem, och snart kunde Stina höra hur det forsade om fören på den. — Ännu en stund och den var jemnsides med dem, strykande förbi dem så nära, att storsegelsbommen nästan släpade öfver deras däck. 
<sec/>
Der voro två karlar och en qvinna om bord. Den ene karlen satt vid rodret, den andre stod framme vid focken, kvinnan, stor och fetlagd, stod vid relingen, med händerna i sidorna, och mönstrade Cylphide med hånfulla blickar. 
<sec/>
”Hvar har du gjort af Lars, Stina?” ropade karlen, som satt vid rodret. ”Har du tappat bort ’en på vägen, hva?” 
<sec/>
Och båda karlarne skrattade. 
<sec/>
Men kvinnan hade fått ögonen på Lars och pekade på honom. 
<sec/>
”Ser du inte, att han ligger der och sofver ruset af sig, det — — ! 
<sec/>
Hon mumlade något mellan tänderna. 
<sec/>
Stina svarade icke, såg alltjemt stinnt framför sig och bet i hop läpparne. 
<sec/>
Då den andra skutan redan var förbi, gick kvinnan bak i aktern och ropade: 
<sec/>
”Hej, Stina. Kast hit en ända, så ska’ du få släpa efter!” 
<sec/>
Och karlarne skrattade aldeles omåttligt. Så aflägsnade sig skutan hastigt. 
<sec/>
Då satte Lars sig upp och såg på Stina. Hon kände hans blick, undvek den länge, men måste slutligen möta den. En stund sågo de på hvarandra, så lät Stina sin blick skyggt glida bort, och Lars lade sig åter ner och drog hatten öfver ögonen. Efter en liten stund snarkade han. — — —  
<sec/>
Lars hade i sin ungdom varit en ståtlig skeppare, rask och munter, och med ett par hundra kronor, som han ärft efter sin far, på sparbanken. Den tiden tjenade Stina hos en bonde, mellan hvars dotter, Anna, och Lars det var så godt som uppgjordt. Anna var visserligen både ful och ondsint, men Lars blundade gerna för dessa fel, i betraktande af partiets mera reella fördelar, ty bonden var en af de rikaste i trakten, och det påstods, att Anna skulle komma att föra med sig flere hundra kronor i boet. Han kunde dock icke blunda för att Stina var lika vacker, som Anna var ful; liten, smärt och finhylt stack hon af från de andra bondflickorna; hon å sin sida var icke okänslig för den unge skepparens otvetydigt visade beundran, och hur det gick, slutade det dermed att Stina råkade i olycka. Lars var hvarken hårdhjertad eller ohederlig, men han var dock aldeles för praktisk för att för den fattiga Stinas skull vilja göra om intet förbindelsen med Anna. Men det råkade sig inte bättre än att denna fick reda på förhållandet. Det kom till ett häftigt uppträde dem emellan, som slutade med att Lars gick i vredesmod direkt till presten och tog ut lysning för sig och Stina. Och på det sättet blefvo de gifta. 
<sec/>
Men detta kunde Lars aldrig sedan förlåta Stina, och hon fick icke glada dagar med honom. De första åren gick det dock an, så länge Lars höll sig nykter och ordentlig, och hon endast under de korta stunder, han var hemma mellan resorna, fick erfara verkningarne af hans dåliga lynne. Men så började han supa, och då blef det värre; resorna försummades, förtjensten blef allt mindre, de måste sälja den lilla jordlappen och stugan, som Lars köpt, då de gifte sig, och Stina fick följa med på skutan. År för år gick det allt mera bakut. Lars förföll och skutan förföll, och efter tjugu år hade de sjunkit ner i en fattigdom, som stod på gränsen till nöd. Men som menniskan har den lyckliga egenskapen att kunna vänja sig vid allt, bara man får en smula tid på sig, hade Stina så småningom hunnit vänja sig vid detta lif och var glad till, så länge skutan höll i hop, och Lars icke slog allt för hårdt. 
<sec/>
Anna hade emellertid gift sig med en annan skeppare. Det var deras skuta, som nyss seglat förbi. Och hur resignerad Stina än blifvit med åren, hade denna förödmjukelse dock gått henne hårdt till sinnes, och det låg ett mörkt uttryck af bitterhet i hennes ögon, der hon satt och höll rodret i sin krampaktigt slutna hand och såg på den sofvande Lars. 
<sec/>
— Han kunde gerna hafva slagit henne, — det hade icke varit hälften så svårt. 
<sec/>
Det mörka molnet i söder hade emellertid kommit allt högre upp och betäckte nu halfva himmelen. Det blef en underlig oro i luften och i vattnet, vinden kastade än hit, än dit, seglen fladdrade och smälde, och vågorna blefvo korta och skarpa i topparne. Så blef det på en gång aldeles lugnt, seglen hängde slaka, och skutan stod nästan aldeles stilla. Luften blef kylig, och det föll som en skugga öfver landskapet. Stina förstod, att det skulle bli oväder af och tänkte just väcka Lars, då hon fick se, att man på skutan framför dem höll på att taga in ref i seglen. Hon stannade tveksam, ansigtet lyste upp af en plötslig tanke, — hon såg på Lars, såg bort till den andra skutan, gick så beslutsamt tillbaka igen och satte sig vid rodret. 
<sec/>
Hennes hjerta klappade häftigt, och hon vågade knapt andas i den tryckande stillheten rundt omkring. En stor mås kretsade ett par slag öfver skutan och seglade bort med ett hest skri. Så förflöto ett par minuter, som föreföllo henne långa som en evighet. Hon såg med spanande blickar bort åt vindsidan till; då såg hon plötsligt, hur vattnet der borta blef aldeles svart, och denna svarta skugga flög fram emot henne, föregången af en fräsande skumvåg. Hon hann knappast tänka: nu kommer det! — förr än en ursinnig vindstöt kastade skutan på sidan, så att vattnet strömmade in öfver relingen. Instinktmässigt kastade hon ner rodret, — skutan darrade som af ansträngning, det knakade i masten, — så gjorde den en häftig ansats, reste sig och sköt fart, så att skummet fräste om fören. 
<sec/>
Allt detta hade gått så hastigt, att Stina knapt hade medvetande om hvad som skett; nu fattade hon åter tag i rodret, kastade en hastig blick uppåt seglen och såg, att storseglet fått en stor, gapande remna, — såg så bort åt fören, der Lars legat. Han hade rest sig upp och stod och höll sig fast i relingen, aldeles yrvaken och bortkommen. Det drog om en stund, innan han förstod, hvad som var å färde; då rusade han fram till masten och grep efter storsegelsfallet. 
<sec/>
Men Stina ropade till honom: 
<sec/>
”Låt vara, Lars!” 
<sec/>
”Är du galen?” hväste Lars, — ”det går omkull.” 
<sec/>
”Låt vara, säger jag!” upprepade Stina, och det var någonting i hennes röst, som kom Lars att släppa fallet och se upp på henne. 
<sec/>
Halsduken hade åkt ner från hufvudet, och håret fladdrade för vinden. Hon pekade meed ena handen framför sig och ropade triumferande: 
<sec/>
”Ser du, — vi ha’ redan vunnit på dem!” 
<sec/>
Lars såg dit och fick syn på den andra skutan, som seglade för halfva segel. I samma ögonblick kastade en ny vindstöt deras egen på sidan. Han sprang fram till Stina, tog henne i armen, slungade henne åt sidan och grep tag i rodret. Under hans vana hand reste sig skutan på nytt. 
<sec/>
Och nu började en seglats! 
<sec/>
Lars hade på en gång blifvit som tjugu år yngre. Hatten hade han kastat ifrån sig och stod der hög och rak igen med sitt gråa hufvud och med den gamla, skarpa skepparblicken. Äfven Cylphide tycktes lifvas af gamla minnen och vilja ännu en gång göra sig förtjent af sitt namn; väl suckade och knakade det i skrof och tackling, och det trasiga seglet höll ett väsen som en hel skyttebataljon, — men hon lydde den minsta tryckning på rodret och red upp emot vågorna, så att skummet flög långt öfver däck. Afståndet från den andra skutan minskades allt mer, och Lars log ett bredt leende. Slutligen, då han var helt nära, föll han af en smula, så att vinden tog fullt i seglen, och strök förbi i hvinande fart. Då stälde sig Stina bort i aktern och ropade: 
<sec/>
”Kasta hit en lina, så ska’ ni få släpa efter!” 
<sec/>
Och Lars skrattade så, som han icke skrattat på många herrans år. 
<sec/>
Vinden tog i allt häftigare, men Lars höll fullt, fast han hvarje ögonblick fruktade, att masten skulle gå öfver bord. En sådan seglats hade Stina aldrig varit med om, och nu, då triumfen var vunnen, började hon blifva rädd. Hon såg på Lars och frågade: 
<sec/>
”Tror du vi kommer ifrån’ et med lifvet, Lars?” 
<sec/>
Lars tog sig ett tag i håret och svarade lugnt: 
<sec/>
”Ja, — en får väl se!” 
<sec/>
Och då han kastade en blick bakom sig och såg den andra skutan söka lä under en holme, drog sig hans mund åter till ett bredt leende. 
<sec/>
Efter några minuter hade emellertid stormbyn gått öfver, himlen klarnade, vinden saktade, och snart var det åter aldeles lugnt. Solen kom fram nere vid horizonten, och hela fjärden låg som en skimrande spegel af silfver. 
<sec/>
Men Stina stod med hängande armar och betraktade den gapande renman i storseglet. Då kände hon Lars’ hand på sin axel och ryckte häftigt till, i det hon skyggt såg upp på honom. 
<sec/>
Men Lars sade med en röst, som lät nästan mild. 
<sec/>
”Var inte ledsen, du Stina! — Det var i alla fall en styf seglats!” 
<sec/>
Hennes läppar skälfde till, och hon blef helt röd i ansigtet. Och då tyckte Lars, att hon var riktigt vacker igen, — nästan som i gamla dagar. 
<chapter/>

<chaptername>EN KYSS.</chaptername>

<sec/>
Det var söndagsmorgon. I soluppgången hade en svag bris krusat fjärden, men redan vid sjutiden dog den aldeles bort, och vattenytan blef slät och blank som en spegel. Med säfliga vingslag seglade måsarne fram öfver den, i långa kretsar, låtande sig falla ner med ett blixtsnabbt kast, så snart deras skarpa blick upptäckte något rof. — Och de gjorde ett godt fiske denna morgon, ty löjor och småmört stimmade i vattenbrynet, så att deras silfverhvita ryggar stundom glindrade i solskenet. 
<sec/>
Men solen steg allt högre, och under dess brännande ljusflod blefvo de öfversta vattenlagren kvalmigt ljumma. — Och på en gång, som på ett gifvet klockslag, voro stimmen försvunna, fiskarne hade dykt ner för att söka svalka i djupet. Då gjorde måsarne ett stort slag öfver fjärden, betraktande sin egen spegelbild i vattnet och den blå, guldskimrande himlen derunder, upphäfde några hesa skrin, seglade långsamt, med orörliga vingar, in mot land, kastade en likgiltig blick på gäddspirorna, som stodo liksom fastvuxna i strandmörjan, på bondgården, som låg der uppe på backen, ännu försänkt i söndagsmorgonens hvila, och styrde så ut mot fjärden igen, der de slogo sig ner på ett litet grund, som låg ungefär ett stenkast från den största af holmarne. Hit samlades de en efter en, tills alla stenarne, som sköto upp öfver vattenbrynet, voro besatta, ty här var deras älsklingsplats under sådana solblanka dagar, då fisket icke lönade sig. 
<sec/>
Solen höjde sig allt jemt, långsamt och majestätiskt. Lätta rökpelare stego upp här och der i land, och folk syntes nere vid bryggorna. Måsarne satto stilla och pillrade sina fjädrar och redde ut vingpennarna, under det de hela tiden höllo ett vaksamt öga på kyrkbåtarne, som lade ut och styrde öfver till fastlandet; de sågo karlarnes hvita skjortärmar blänka i solskenet, kröka sig och räta ut sig i jemn, långdragen takt, de hörde årornas slag mot årtullarne och kvinnornas gälla röster. Men ingen af båtarne kom så nära, att de ansågo det mödan värdt att lyfta på vingarne, och slutligen försvunno de, en efter en, in under fastlandet. 
<sec/>
Men då blef det rörelse äfven på holmen. En grof kvinnoröst grälade och manade på, åror kastades ner i en båt, det plaskade i vattnet, och efter några ögonblick sköt en båt fram bakom udden. Det var en gammal, illa medfaren skötbåt, full af glänsande strömmingsfjäll, som fastnat i den af solen spruckna tjäran. En kvinna satt i fören, en karl i aktern. Kvinnan var lång och grof, den svarta sidenhalsduken hade fallit ner i nacken, och hennes röda, sträfva hår glänste i solskenet. Hon tycktes vara uppretad, hennes grofva basröst mullrade utan uppehåll, och i vreden tog hon så kraftiga årtag, att årbladet böjde sig. Karlen, som satt i aktern, hörde likgiltigt på, utan att svara ett ord, klippande med ögonlocken. Hans rygg var kullrig af långvarigt roende, kanske också af vana att böja sig under kvinnans onda lynne. Han satt nästan på tvären i båten, och hans korta årtag hade en egendomlig knyck, hvarigenom han utan ansträngning höll båten i rätt kurs, på samma gång han lät kvinnan draga hela tyngden. 
<sec/>
Då båten blef synlig, började måsarne blifva oroliga och sträcka på vingarne; men de lyfte dock icke, — de tycktes vänta på ett tecken från den störste af dem, en gammal, ruggig mås, som satt ensam på en spetsig sten. Denne iakttog båten med misstänksam blick; då den var midt emellan grundet och holmen, bredde han ut sina vingar i hela deras längd och gjorde en ansats, men i det samma sköt båten förbi, och han blef sittande. De andra följde exemplet; endast en hade låtit narra sig att flyga upp, men efter några korta vingslag återvände han till sin plats. 
<sec/>
Svallvågorna från båtstäfven sköljde öfver fötterna på de lägst sittande, och vattnet skvalpade af och an mellan stenarne. Då rörelsen lagt sig och vattenytan åter var lika spegelblank, var båten redan en god bit ute på fjärden, ljudet af årslagen dog bort, och snart hördes ej heller kvinnans röst. Allt var åter tyst. — Fjärden låg som domnad under det flödande solljuset, som skymde de aflägsna landen med en lysande dimma, allt var så andlöst stilla, måsarne sutto så orörliga, att de ej kunde särskiljas från stenarne, och på holmen var det så tyst, som om der ej funnes ett lif. 
<sec/>
Men der fans dock lif. Uppe på den gröna backsluttningen bakom stugan stod Ringros och idislade morgonens bete, flägtande bort flugorna med svansen och med begrundande blickar betraktande ett underligt, oformligt föremål, som låg en bit ifrån henne midt i solgasset. 
<sec/>
Det var en liten puckelrygg, som låg der och sof. Han låg på magen med ansigtet doldt i gräset; solen stekte på puckeln och på hans mellan skuldrorna fastklämda, obetäckta nacke, på hvilken det raggiga håret bildade en hvirfvel. 
<sec/>
Ringros betraktade honom oafvändt, liksom grubblade hon på någon underlig gåta. Kyrkklockorna hördes ringa på afstånd och tystnade åter, men den sofvande rörde icke på sig. — —  Så slutade Ringros att idisla, vände ryggen till och gick långsamt ner till stranden för att söka svalka mellan alarne. 
<sec/>
Och solen steg alltjemt, tills den nått sin middagshöjd och stod still ett ögonblick, liksom för att hvila sig, innan den började nedstigandet. Värmen blef kväfvande, stillheten nästan ängslande. 
<sec/>
Då dök plötsligt ett litet ulligt moln upp öfver vestra horizonten, efter det följde ett annat större, och så en liten eftertropp af små tappar. De höjde sig ganska hastigt och seglade fram öfver himmelen. Då de ett ögonblick skymde solen, gick det som en suck af lättnad genom trädkronorna, och i topparne rörde bladen nästan omärkligt på sig. Men flägten hade varit så svag, att den icke ens förmått krusa vattenytan. Åter rådde en stunds andlös, bidande stillhet, så kom det en ny kåre och denna var starkare, som en skugga gled den fram öfver fjärden, — det sorlade svagt bland stenarne vid stranden, och det susade i träden. Ännu en — och så åter en, — det började glittra ute på sjön af små, soliga vågor, nya moln kommo upp öfver horizonten, och en lätt vestlig bris blåste upp. 
<sec/>
Den puckelryggige vände sig plötsligt om på ryggen, gnuggade sig i ögonen och satte sig upp. Med en blick tog han reda på hvarifrån vinden blåste, tog så upp sin mössa från marken och satte den på sig, lade benen i kors och såg ut mot fjärden. Det hvilade ett tungt, doft uttryck öfver det fula, hoppressade ansigtet. 
<sec/>
Ett hvitt segel sköt fram bakom holmarne i vester. Han såg genast, att det var en liten lustkutter, och hans blickar följde den med ett slött, tanklöst intresse, under det den närmade sig och förstorades, framdrifven af brisen, som med möda förmådde fylla seglen. Snart var den så nära, att han kunde urskilja personerna i den; — de voro tre, — två herrar och ett fruntimmer. 
<sec/>
På en gång började det slå i seglen, — de slaknade, spändes åter ett par gånger och hängde så aldeles slappa. Vinden dog bort i ett ögonblick, och fjärden låg åter lika blank som förut. Båten gled fram ett stycke af farten och stod så aldeles stilla. En af herrarne kom fram i fören och såg bort åt holmen till. Så lades ett par åror ut och man började ro rätt på udden, utanför hvilken stengrundet låg. 
<sec/>
Då flögo alla måsarne upp med ett hest skri och spredo sig ut öfver fjärden. Den puckelryggige hörde ett lätt skrik och så ett klart, klingande skratt. Det flög en skugga, som af afund, öfver hans ansigte. 
<sec/>
Han såg båten glida förbi udden och lägga till vid bryggan. Han såg fruntimret hoppa i land och gå upp mot stugan. Hon var klädd i en ljus sommarklädning och hade en bredbrättig halmhatt på hufvudet. 
<sec/>
Då reste han sig upp, kastade en blick öfver fjärden och såg skötbåten sticka ut från fastlandet. Derpå gick han ner till stugan, med händerna i byxfickorna. 
<sec/>
Fruntimret hade emellertid knackat på köksdörren, öppnat den och tittat in. Köket var tomt, hon stängde åter dörren och vände sig om för att gå. Då ryckte hon till af öfverraskning och tog ett steg tillbaka, — den lille puckelryggen stod midt framför henne, — han var barfota och hade gått så tyst, att hon icke hört honom. 
<sec/>
I det samma hon vände sig emot honom, slog han ner sin blick med en ofrivillig skygghet. Men så fäste han den åter på henne, — den vidgades som af förvåning. 
<sec/>
Hon var mycket vacker, — en af dessa milda, harmoniska skönheter, som naturen tycks hafva drömt till lif i ett ögonblick af fridfull hvila, af leende, lycklig inspiration. Öfver hela hennes gestalt hvilade ett behag, som smekte ögat liksom en förkroppsligad melodi. Sjöluften hade spridit en varm, brun rodnad öfver hennes kinder, och i ögonen låg en återglans af all den sol, de insupit under dessa klara sommardagar. 
<sec/>
Då hon hemtat sig från sin öfverraskning, betraktade hon den lilla krymplingen framför sig, först med en ofrivillig motvilja, som dock snart öfvergick till medlidande. 
<sec/>
”’Kan man få friskt vatten här, min — — — ” hon tänkte säga ”gosse”, men vid en blick på hans ansigte hejdade hon sig, osäker, och fortsatte: — ”min vän?” 
<sec/>
Han svarade med den för puckelryggar egendomliga, gnisslande stämman, utan att taga sin blick från hennes ansigte. 
<sec/>
”Å jo, — det kan väl gå för sig, — kan jag tro.” 
<sec/>
Och han lät blicken långsamt glida ner öfver hennes gestalt, tills den stannade vid de små fötterna, som stucko fram under den korta klädningen. 
<sec/>
Så gick han förbi henne in i köket. Hon följde efter, men då hon såg honom taga ett glas och gå fram till en flaska, som stod framme vid spiseln, frågade hon: 
<sec/>
”Men är det riktigt friskt också?” 
<sec/>
Han såg upp. 
<sec/>
”Ja, — det ä’ se’n i morse.” 
<sec/>
Och hans blickar fästade sig åter på henne med synbar förvåning. 
<sec/>
Hon log och skakade på hufvudet: 
<sec/>
”Är det inte möjligt att få aldeles friskt vatten här?” 
<sec/>
Han hade åter stuckit händerna i byxfickorna och svarade med en obestämd anvisning af hufvudet: 
<sec/>
”Det är en brunn der uppe i backsluttningen.” 
<sec/>
Hon stod en stund liksom väntande, men då han alltjemt endast såg på henne, tog hon flaskan och gick ut. Då hon hällt ut vattnet på marken och gått en bit uppåt backen, såg hon att puckelryggen kom efter henne. Han hann snart upp henne och tog utan att säga ett ord flaskan ur handen på henne. Hon log åt hans egendomliga sätt att visa sig artig, och följde honom stillatigande. 
<sec/>
Då de kommit fram till brunnen hemtade han upp vatten och räckte henne flaskan. Och han betraktade henne, under det hon drack, hållande flaskan i de höjda armarne, hvilkas ärmar halkade ner nästan ända till armbågen. Han såg, hur musklerna på halsen höjde och sänkte sig under det mjuka skinnet, och han erfor ett egendomligt välbehag dervid. Det var nästan, som om han sjelf känt det friska vattnet läska sin torra strupe. Och då hon räckte honom flaskan tillbaka och lät tungspetsen glida öfver läpparne, gick det plötsligt en rysning öfver honom. — I det samma log hon emot honom, och han blef aldeles röd i ansigtet. 
<sec/>
Han gick framför henne ner till bryggan. Hans armar voro så långa i förhållande till till kroppen, att flaskan stundom stötte mot marken. 
<sec/>
Just som de kommo ner, svängde skötbåten om udden. De roende hvilade på årorna, då de fingo se kuttern, och båten gled af sin egen fart fram till bryggan. Under det kvinnan gjorde fast förändan, stälde mannen sig upp i aktern och lät sin blick långsamt glida öfver kuttern, liksom försjunken i en djupsinnig beräkning af mastens höjd. 
<sec/>
”Hör ni mitt goda folk”, sade den äldre af de båda herrarne, — ”ni har väl inte något emot, att vi våldgästar hos er, tills vi kan få en smula vind i seglen. Hvad tror han, min gode man, få vi oss en liten kultje på kvällskvisten, — hva?” 
<sec/>
Och han såg med en kännares min upp i luften, der det icke fans något att se. 
<sec/>
Fiskaren såg på honom med ett slugt leende och ref sig i håret. 
<sec/>
”Å jo, det händer väl, att det kommer en liten körare i solnedgången.” 
<sec/>
Han talade med en hög, pipig röst. 
<sec/>
Kvinnan hade emellertid gjort fast båten och lagt upp årorna, under det hon kastade vresiga blickar på de främmande. Nu sade hon med sin grofva bas till mannen, som fortfarande stod kvar i båten: 
<sec/>
”Tänker du komma upp ur båten i dag? —” 
<sec/>
Och hon gick med stora steg upp till stugan. 
<sec/>
Fiskaren äntrade säfligt upp på bryggan, i det han liksom ursäktande sade: 
<sec/>
”Käringen min är liksom litet het af sig ibland!” 
<sec/>
Och då den yngre af herrarne härvid brast ut i skratt, blinkade han listigt åt honom och log bredt. 
<sec/>
Äfven fruntimret drog på munnen, och ögonblickligen vände han sig till henne: 
<sec/>
”Om lilla fröken vill, så ska’ jag visa henne en bra plats, der herskapet kan äta middag.” 
<sec/>
Och han nickade godt förstånd åt ett par korgar, som voro instufvade under sätena i kuttern. 
<sec/>
”Tack, min vän”, — svarade hon leende, ”men jag är ingen fröken.” 
<sec/>
”Å necken, lilla frun redan, — jo, jo!” Och han nickade galant åt henne, synbarligen sjelf mycket belåten med den verldsvana, han ådagalade. 
<sec/>
Den puckelryggige hade alltjemt stått kvar på stranden, med blickarne så envist fästade på det unga fruntimret, att hon började plågas deraf. Nu ryckte han till och såg bort, betraktade först den yngre, så den äldre herrn, vände sig om och dref långsamt upp mot stugan. 
<sec/>
Han satte sig på farstubron och stirrade rätt framför sig, med hufvudet nästan hvilande på knäna. En förfärlig nedslagenhet hade på en gång bemägtigat sig honom, och bittra anklagelser togo form i hans sinne, — anklagelser mot — han visste icke rätt hvem eller hvad, — mot allt, mot ingen. Han såg de främmande gå upp på holmen till samman med fadern; han såg dem tala, och han hade en plågsam förnimmelse af, att det var om honom; han såg, hur det unga fruntimret medlidsamt betraktade honom, och han betogs af en nästan hatfull förbittring mot henne. 
<sec/>
Solen stekte rätt på honom, men han rörde sig icke. Han hörde modern stöka inne i köket, och tanken på henne plågade honom, ty med den var förenadt medvetandet om hans vanskaplighet. Aldrig förr hade detta medvetande pinat honom som nu, — det låg som en förfärlig tyngd öfver hans sinne, en skam, en förnedring, ett naturens brännmärke. Han tyckte att det värkte i hans rygg, och puckeln kändes honom som en tung, tryckande börda. 
<sec/>
Stundom sneglade han upp mot holmen och såg en ljus klädning skymta fram mellan träden, och då erfor han en sådan egendomligoro, en sådan beklämning i bröstet. Hvad hon var vacker! — Då han blundade kunde han se henne framför sig, och en underlig känsla uppfylde honom, en känsla, sammansatt af längtan och af hat, — längtan till en hel verld, från hvilken han kände sig obarmhertigt utstött, och som han derför fann en bitter tillfredställelsefredsställelse i att hata. 
<sec/>
Middagen förgick under en dåsig hvila. Vid femtiden foro de båda herrarne ut med fiskaren i hans skötbåt och satte sig vid grundet för att meta. 
<sec/>
På holmen var det åter tyst och stilla. 
<sec/>
Men uppe på backsluttningen, på samma ställe, der hon stått på morgonen, stod Ringros åter och idislade. Lugnt och metodiskt söndermalde hon den uppstötta födan, sväljde den, väntade så tills en ny boll gled som en våg uppför hennes strupe och tog så åter vid att tugga. Och med begrundande blickar betraktade hon något, som låg en liten bit ifrån henne i skuggan af träden. 
<sec/>
Det var det främmande fruntimret. Hon låg utsträckt på ryggen, med händerna under nacken. Bröstet höjde och sänkte sig regelbundet, kring de halföppna läpparne låg ett leende uttryck, hatten var nerdragen öfver ögonen. Hon sof, tungt och djupt. Ringros betraktade henne oafvändt, liksom grubblade hon på någon underlig gåta. 
<sec/>
Då hörde hon ett prassel i buskarne bakom sig. Långsamt vände hon på hufvudet och såg den puckelryggige komma fram med försigtiga, smygande steg. Äfven hans blickar voro oafvändt fastade på den sofvande. 
<sec/>
Han närmade sig henne långsamt. 
<sec/>
Stundom stannade han och såg sig omkring med skygga blickar; han erfor en ångest, som om han var på väg att begå ett brott, men på samma gång var han uppfyld af en dof, envis beslutsamhet. Han skulle göra det, — han skulle kyssa henne! 
<sec/>
Denna tanke hade förföljt honom i flere timmar. Den hade plötsligt trängt sig på honom, och sen hade han icke kunnat blifva fri från den. Den hade vuxit till ett beslut, — han skulle kyssa henne, kosta hvad det ville. 
<sec/>
Då han var några steg ifrån henne, lade han sig ner på marken och kröp fram till henne, med blickarne envist fästade på hennes läppar. Han kom fram till henne och böjde sig öfver hennes ansigte, men i detsamma gjorde hon en rörelse, och han hejdade sig; hans kropp stelnade i krampaktig spänning och han vågade icke draga andan. Och under detta ögonblick, medan han väntade på att hon skulle vakna, tryckte honom så förfärligt som aldrig förr tanken på hans vanskaplighet. Hon vaknade dock icke, hon hade blott rört på sig i sömnen. 
<sec/>
Men detta ögonblick hade förändrat hela hans känslostämning. Hans blickar häftade allt jemt vid henne, och dock såg han henne knappt; endast medvetandet om hennes närhet uppfylde honom med en ödmjuk bäfvan, en hopplös längtan, och då han böjde sig ner och hans läppar berörde hennes, var det med en känsla af att det icke endast var henne, han kysste, utan något annat, något ljust och skönt, som log emot honom på hennes läppar. 
<sec/>
Hon ryckte till, sköt med en hastig rörelse hatten från ögonen och satte sig upp. Den puckelryggige läste i hennes blickar samma ofrivilliga motvilja, som då hon första gången såg på honom, en brännande rodnad steg upp i hans ansigte, och innan hon ännu hunnit blifva fullt vaken, hade han rest sig upp och sprungit sin väg. 
<sec/>
Hon såg förvånad, nästan litet rädd efter honom. — Hade han ämnat bestjäla henne? — Hon kände efter om hon hade sin klocka och sin portemonnä. Intet saknades. Så mindes hon plötsligt hvad det var, som hade väckt henne, — och hon betogs af vedervilja; hon reste sig hastigt upp och gick derifrån; hon kände sig nästan förnedrad genom denna beröring med något så, — så oskönt. 
<sec/>
Det blåste verkligen upp i solnedgången, och de främmande begåfvo sig af. Fiskaren följde dem ner till stranden, och hans hustru stod uppe på farstubron och såg efter dem, något uppmjukad af en tvåkrona, som man stuckit i handen på henne. 
<sec/>
Båten lade ut. Det drog om en stund, innan den kom förbi udden, men så stack vinden friskt i seglen, och den sköt god fart. Fiskaren stod kvar nere på bryggan och såg efter den, i det han långsamt och betänksamt ref sig i det långa håret. Och han log sitt sluga leende, då han tänkte på herskapsfolket. 
<sec/>
Men uppe på backen stod puckelryggen och såg efter båten, äfven han. Vinden friskade i; borta i vester sköt en mörk molnvägg upp öfver horizonten, och luften blef kylig. Måsarne kretsade oroligt fram och tillbaka, flögo stundom in mot land och uppgåfvo hesa skrin. Seglet försvann långt borta bakom en udde. 
<sec/>
Den puckelryggige böjde hufvudet bakut och gned nacken mot puckeln. Han tyckte, att det värkte i den, att det värkte i hela hans stackars, vanskapliga kropp. Och i det han såg ut öfver den åter tomma fjärden, skakades han af en lång, skälfvande snyftning. 
<chapter/>

<chaptername>LYCKLIGA DAGAR.</chaptername>

<sec/>
Naturen är som andra skönheter, äfven den har sina ”lyckliga dagar”. Det är dagar, då himlen är blåare än vanligt, solen mera strålande, jorden grönare, vattnet klarare, — då blommornas doft har något aldeles särskildt berusande, då fåglarnes sång klingar som ett ändlöst jubel, och vinden är så lifsvarm, så smekande, som vore den andedrägten från en slumrande gud. Då känner man en omotståndlig maning att vara lycklig och göra lycklig, i de kallaste ögon kan man då få se en plötslig ljusglimt, och på de bittraste läppar kan man då öfverraska ett vänligt leende. 
<sec/>
Sitter man då ensam i sitt rum och ser ut mot den glindrande blåa himmelen, kan man på en gång få en känsla af, att det någonstädes, der ute i naturen, fins något, som ropar på en, drager en till sig, något som man alltid väntat på, som skall kasta ett plötsligt ljus öfver ens sinne, gifva en aldrig anad skönhet och rikedom åt ens lif, man har en känsla af, att kan man blott öppna sitt hjerta helt och oförbehållsamt för naturens röst, så skola fjällen falla från ens ögon, och man skall se och förstå, och hela den stora, ofattliga oändligheten skall mildt och kärleksfullt sänka sig ner öfver ens sinne. 
<sec/>
Denna känsla erfara vi alla, vi erfara den oftare än vi sjelfva göra oss reda derför; men någon gång erfara vi den i all sin styrka, all sin sällsamma lycka och smärta, och då hjelper det icke, om vi äro blaserade eller förståndiga, praktiska eller skeptiska, likgiltiga eller illusionsfria, vi måste för en gång kasta bort allt detta och vara riktigt dåraktiga, om vi hafva mod dertill, eller önska att vi kunde vara det, om vi icke hafva mod. Det är sådana dagar, vid minnet af hvilka man ler åt sig sjelf, och som man dock i djupet af sitt hjerta är stolt öfver. 
<sec/>
Doktor Stolpe var professor i historia, fyrtio år gammal, lärd ända ut i fingerspetsarne, historisk ända in i själen. Man sade, att han gick helt och hållet upp i sin vetenskap, älskade den med passion, lefde endast för den. Folk, som tyckte om att uttrycka sig i valda ordalag, sade att han var en ”hel menniska”. För att endast kunna egna sig åt sina studier hade han förblifvit ungkarl, skytt sällskapslifvet, offrat sin helsa. Men så var han också vid fyrtio års ålder professor och en ryktbar man. 
<sec/>
Det var icke för att njuta af landtlifvet, som han hyrt sig ett ensamt sommarnöje, långt borta från staden. Det var för att ostördt kunna egna sig åt studiet af några ytterst dyrbara källskrifter, som han haft den turen att komma öfver. 
<sec/>
Men en morgon satt han i sitt rum med sina dyrbara källskrifter framför sig och de vackraste arbetsplaner inom sig, han satt med pennan i hand och såg ut genom fönstret, mot den blåa himmelen, den gröna backsluttningen med sina ekar och aspar och den solglänsande, lätt krusade sjön der nedanför. Så hade han nu setat en hel timme och ännu icke skrifvit en rad. 
<sec/>
Saken var den, att naturen hade en af sina lyckliga dagar, och då hjelper det icke ens att vara professor i historia och hafva kommit öfver några dyrbara källskrifter. 
<sec/>
Den vissheten hade så småningom trängt sig på honom och fått magt med honom, att der ute fans det en annan källskrift, mycket dyrbarare, mycket rikare, som omotståndligt drog hans håg till sig. Han förstod icke hvad det var med honom, men han kände sig så underligt bäfvande, vördnadsfull till mods, det var som om han stode inför någon ny upptäckt, som om han väntade på att fjällen skulle falla från hans ögon, och han skulle se och förstå. — Hvad? — Ja, det viste han icke sjelf, — det var ju ingen mening i detta! 
<sec/>
Han såg ner på sina källskrifter, — och han kände sig helt trotsigt stämd; han hade på läpparne en hädelse mot, — ja, mot den heliga historien sjelf. Och med ett plötsligt beslut kastade han pennan ifrån sig och tog sin hatt och gick ut. 
<sec/>
Han stannade på farstubron och sträckte upp sina armar och andades djupt in den sommarvarma luften. Han tyckte, att han åter var tjugu år och att han hade rätt att vara det. Och med hastiga steg gick han in åt skogen. 
<sec/>
Han lemnade snart gångstigen och gick in mellan träden, på den mjuka mossmarken. Han hörde hur vinden gick fram med långa, susande drag öfver granarnes toppar, och det var som om hela luften dallrade af fågelkvitter. Han hade en känsla af, att nu talade naturen ur djupet af sin stora, rika barm, nu bröt dess hemlighet fram i sång och jubel, nu skulle den lägga sitt hjerta öppet för den, som blott kunde finna det första, lösande ordet. — Och detta ord, det anade han, — det var, som om det rörde sig inom honom, som om det ville tränga sig fram öfver hans läppar, — och dock visste han, att det blott skulle bli ett meningslöst skri, ett skärande missljud. — Han kände sig stå utom, — en främling, en inkräktare, — fjällen lågo öfver hans ögon, han såg icke, förstod icke. 
<sec/>
Han kom plötsligt att minnas en gammal saga, — sagan om hjelten, som dödade draken och, då han förde handen, bestänkt med dess blod, till sina läppar, blef siarkunnig och förstod foglarnes språk. Det låg kanske något i det der! — Men draken? — Å, det är blott i sagan, som drakarne låta döda sig! 
<sec/>
Han stannade och skrattade åt sig sjelf. Men skrattet lät icke riktigt godt. Och sagan låg alltjemt i hans tankar, — draken, — draken? 
<sec/>
Han vände om och gick hemåt igen. — En tryckande känsla af ensamhet lade sig öfver hans sinne. — Han kände sig så ensam, så förfärligt ensam midt i all denna naturens skönhet; han tyckte att han var som i ett främmande land, hvars språk han icke förstod, och han längtade, längtade så efter att höra blott ett enda ord, som slog hans öra med välkänd klang. 
<sec/>
Ja, så var det, — det var ensamheten, som dömde honom till blindhet. — I naturens bok söka vi fåfängt att läsa, — den talar ett språk, som vi ej längre kunna fatta, — blott i en själ, beslägtad med vår, ett sinne, fyldt af samma längtan, samma famlande, samma lidande, — blott der kunna vi finna svaret på denna gåta, som ständigt hänger öfver oss, — eller om icke svaret, så dock aningen derom, och aningens lycka. En själ, som helt gifvit sig hän åt oss, i hvars minsta gömslen vi fått blicka in, som blottat hela sin dolda verld för våra blickar, och gifvit oss allt, allt, — utan inskränkning, utan förbehåll! 
<sec/>
Han stannade och lutade sig mot ett träd. Något liknande en snyftning skakade hans kropp. Ett minne hade trängt sig på honom, ett minne som han under åratal sökt begrafva under sina böckers dam, men som nu på en gång skakat af sig sin börda och låg framför honom i hela sin ursprungliga, sköna, bländande nakenhet. 
<sec/>
Han började springa hemåt. Han ville fly undan detta minne, och han hakade sig fast vid en enda tanke: arbeta, arbeta! Ja, det var nära att han tänkt: bed och arbeta! 
<sec/>
Men då han stod på tröskeln till sitt rum, fattades han af en så förfärlig motvilja, att han vände om och gick ut igen. Han var rädd att han i detta ögonblick skulle kunna komma att hata sina böcker, — han måste kämpa ut sin kamp med det förflutna först, — sedan, — sedan kan det väl åter blifva som förr, tänkte han bittert. 
<sec/>
Och han gick ner till stranden, och lade sig i skuggan af en al, lade sig på rygg och stirrade in i den höga, blåa himmelen, — och mindes, mindes. 
<sec/>
Han mindes ett haf, som bredde ut sig i fridfull sommarro, så blått, så oändligt, — han mindes en himmel, som hvälfde sig öfver det, leende, strålande af sol, och smälte samman med det vid horizonten, så att blicken icke fann någon gräns. Och mot detta haf och denna himmel såg han en kvinnogestalt afteckna sig, smärt och harmonisk, med ett hufvud, som satt liksom drömmande nedlutadt på den något för långa halsen. Han mindes en räcka af lyckliga dagar, så lyckliga, som de blott äro en gång i ens lif, — han mindes att han varit tjugutre år, att han kommit dit, till den lilla badorten, för att hvila sig hela sommaren efter att hafva nått det första målet, — att han kommit dit, full af ärelystnad, planer och förhoppningar för framtiden, att han fått se henne, lärt känna henne, blifvit förälskad i henne och glömt både ärelystnad och planer. 
<sec/>
Och hennes bild stod åter framför honom så lefvande, — han mindes ord, som hon sagt, blickar, som han mött, leenden på hennes läppar, rörelser, som hon gjort vid det och det tillfället, allt mindes han. 
<sec/>
Hon var äldre än han, — hon var tjugufem år, — hon hade haft många beundrare, upplefvat mycket och kanske äfven lidit en smula; den första tiden hade hon behandlat honom som ett barn, men så småningom hade hon sjelf åter blifvit som ett barn. — Men ändå, — detta att hon var äldre än han, det hade gifvit deras kärlek en alldeles egendomlig prägel. Han hade stundom tänkt att om det icke varit så, skulle han icke hafva älskat henne så högt. 
<sec/>
Och han dröjde vid minnet af dessa af en barnslig, tanklös lycka uppfylda dagar, ty se’n kom det ett minne, som han var rädd för och ville undfly. Men det lät icke skjuta undan sig, det trängde sig fram, fördunklande allt annat, tills slutligen endast det fans kvar i hans själ. 
<sec/>
Det var minnet af en sen Augustidag, som varit så vacker, som om sommaren i den samlat alla minnena från sin förgångna härlighet. De hade gått ut för att se på solnedgången: nu hade solen gått ner, återskenet på himlen bleknade bort, och de sutto tysta bredvid hvarandra och sågo ut öfver hafvet, som långsamt förmörkades. 
<sec/>
Han såg upp på henne, och då fann han på hennes ansigte ett uttryck, som han aldrig sett der förr och som nästan skrämde honom. Han fick på en gång en dunkel känsla af, att hon var honom så främmande, så långt ifrån honom, och han frågade häftigt: 
<sec/>
”Maria, — hvad tänker du på?” 
<sec/>
Hon ryste till, såg på honom med en egendomlig blick, en blick som undflydde, hvars uttryck han icke kunde hålla fast, och svarade med en suck: 
<sec/>
”På ingenting!” 
<sec/>
De sutto tysta en stund. Nu var det hon, som bröt tystnaden. Hon lade sin hand på hans skuldra, såg ängsligt forskande på honom och frågade med en darrning på rösten: 
<sec/>
”Vilhelm, älskar du mig, — mer än allt annat? — Nej, svara inte ännu! — Tänk noga på hvad jag frågar dig, — älskar du mig så, att du för min skull kunde uppoffra allt annat, — att allt annat är dig värdelöst i jemförelse med min kärlek?” 
<sec/>
Hennes röst hade blifvit häftig, nästan utmanande, och då han mötte hennes blick, tyckte han sig läsa något liknande misstroende deri. 
<sec/>
Han tog hennes hand och kysste den och svarade: 
<sec/>
”Ja!” 
<sec/>
Men hon envisades: 
<sec/>
”Är det riktigt sant, — förstår du, allt, — allt! — ” 
<sec/>
Han svarade åter: 
<sec/>
”Ja, — allt!” 
<sec/>
Och han svarade ur djupet af sitt hjerta. I denna stund kände han, att allt annat var honom värdelöst utan hennes kärlek. 
<sec/>
Då lade hon sin arm om hans hals och lutade sig in till honom. Och så sutto de länge förenade i en stum omfamning. Då försiggick det på en gång något sällsamt inom honom. Han fick åter denna känsla af, att hon var främmande för honom, att det fans något hos henne, som han aldrig skulle lära känna, något som alltid skulle undfly honom, alltid förblifva dunkelt, oförklaradt för honom. Till och med i denna stund, tänkte han, känner jag icke alla hennes tankar, det kan finnas en vrå i hennes själ, der hon gömmer något för mig, — om jag ber henne blotta hela sitt inre för mig, skall hon göra det, — men ändå skall det alltid finnas något, som blir mig främmande, äfven mot hennes vilja. — Och hon blir aldrig min, helt och hållet, — aldrig, hur länge, hur nära vi än lefva tillsammans. 
<sec/>
Denna visshet och känslan af hans magtlöshet gent emot den uppfylde honom med förtviflan. Han betogs af en svartsjuk förbittring mot henne, af ett begär att såra henne, förorsaka henne smärta, och i det han gjorde sig fri från hennes arm, sade han kort och hårdt: 
<sec/>
”Det är inte sant, — jag ljög nyss för dig!” 
<sec/>
Hon blef aldeles blek och upprepade tonlöst: 
<sec/>
”Det är inte sant?” 
<sec/>
Han fortsatte som förut, erfarande ett grymt nöje i att förstöra sin egen lycka: 
<sec/>
”Nej, — det är inte sant, — jag älskar dig mer än någon annan kvinna, — men inte mer än mitt kall, min uppgift i lifvet.” Hon såg på honom: 
<sec/>
”Din uppgift i lifvet!” 
<sec/>
Han kände hur förbittringen allt mer fick makt med honom, ty han förstod, att han här endast lekte med ord, att det icke var hvad han sade, som sårade henne, utan det att han kunde säga det i detta ögonblick. — Och likväl sade han det, sade det på ett brutalt, hänsynslöst sätt, han yttrade saker, som han icke tänkte, och hela tiden var han uppfyld af en gränslös förtviflan öfver att sålunda förstöra sin egen lycka. 
<sec/>
Hon svarade honom icke, — hennes ansigte blef hårdt och kallt och utan ett ord till afsked gick hon ifrån honom. 
<sec/>
Och se’n, — ja, se’n hade deras lycka varit slut, — de hade kommit allt längre från hvarandra, och då sommaren var slut hade de skilts åt och aldrig återsett hvarandra. Några år derefter hade han fått veta, att hon blifvit gift, och efter ytterligare fem år, att hon blifvit skild från sin man. Då hade han känt tillfredsställelsen af en vunnen seger och lyckönskat sig sjelf till att vara i hamn. 
<sec/>
Han satte sig upp och såg ut åt sjön. Ja, han var ju i hamn, — och likväl, likväl kände han sig i denna stund som en skeppsbruten menniska, han tyckte att han låg uppkastad på en öde strand och spejade ut åt hafvet efter ett segel, — ett enda segel, som förde bud och hopp om räddning. 
<sec/>
Och det var, som om vinden förde till honom en röst långt ifrån, en sorgsen hviskning; — det var som ekot af en tanke, som han, sig sjelf ovetande, tänkt under alla dessa år: ”Lyckliga dagar!” 
<chapter/>

<chaptername>GODT HJERTA.</chaptername>

<sec/>
Det var den gamle notarien Ruus, ”mullvaden” kallad, som berättade. 
<sec/>
Då jag lärde känna Tomas Holt, var han tjugufem år gammal. Han såg inte illa ut, ljuslätt, med ett gladt, rödt ansigte, ljusa, nästan osynliga ögonbryn och små, rödskiftande mustascher. Men hvad som var det mest karakteristiska för honom, var hans ögon: man behöfde blott se dem för att hafva honom klar för sig; ett par små, inbäddade, trohjertade ögon, som sågo på en oskyldigt som ett par barnaögon och aldeles försvunno i ett nät af rynkor, då han skrattade. Och han skrattade gerna. 
<sec/>
Han var, hvad man plägar kalla en lycklig menniska. Han såg verlden gladt och ljust, var förmögen, hade inga bekymmer och en massa vänner. Det var verkligen förvånande, så många vänner han hade. 
<sec/>
Han hade blott en svaghet, — icke egentligen ett fel, ty han rådde icke för det, utan snarare en olycka. Han hade ett så godt hjerta. 
<sec/>
Han hade ett så godt hjerta, att det var omöjligt, att icke missbruka det. Det var rent af svårt att icke duka under för frestelsen att bedraga honom: ”Han var ju så godhjertad!” 
<sec/>
Oräkneliga voro de bedrägerier, för hvilka han var utsatt. Och han fördrog allt med en outtröttlig godmodighet, blef aldrig vis af skadan. Om han någon gång fått sina ögon öppnade på ett alltför obarmhertigt sätt, kunde det hända, att han blef — icke ond, — endast uppfyld af en slags smärtsam förvåning öfver, att det fans något sådant som otacksamhet och svek; men det varade icke länge, snart hade han funnit på en eller annan förklaring, som öfverensstämde med hans eget redliga hjerta, och var åter beredd att på nytt låta lura sig af den förstkommande. Han var obotlig, — det trodde jag åtminstone den tiden. 
<sec/>
Tomas Holt var ofta kär, — ett par, tre gånger om året i genomsnitt. Men han var trettio år gammal, då han för första gången blef kär på allvar, — och då blef han olyckligt kär. Hon hette Ellen Wilde. Jag kände henne den tiden endast till ryktet som en af societetens mest firade skönheter. Jag är, som du vet, en gammal mullvad och tar mig inte ut på baler. Men jag hade hört sägas, att hon fattat en mycket allvarlig böjelse för en ung officer, som inom societeten hörde under rubriken: de intressanta. 
<sec/>
I ett halft år var Tomas Holt mycket olycklig, och hans vänner gjorde allt för att trösta honom. Jag tror, att hans goda hjerta aldrig blifvit så missbrukadt, som den tiden. 
<sec/>
Så berättades mig en dag på vårsidan, att den unge officern i fråga gått i utländsk krigstjenst. Någon tid derefter mötte jag Tomas Holt på gatan. Han var i ett strålande humör, tog mig under armen och sade en massa saker, som det inte alls var någon mening i, tog så afsked och var försvunnen, innan jag hann se, hvart han tog vägen. 
<sec/>
Vid denna tid var det, jag reste utomlands. En dag i juli, — jag var då i Paris, fick jag med posten ett kort, på hvilket stod: Tomas Holt och Ellen Wilde. ”Factum est” mumlade jag för mig sjelf och lade bort kortet. 
<sec/>
Jag kom icke hem förr än på nyåret. Då hade de varit gifta en månad. 
<sec/>
Då jag träffade Tomas, voro de första ord, han sade mig: 
<sec/>
”Jag är den lyckligaste menniska under solen!” 
<sec/>
Och det tror jag också, att han var. Jag lärde denna tid känna hans hustru, och hon gjorde ett mycket godt intryck på mig. Hon var, som jag visst redan sagdt, mycket vacker, och jag tycker om, att ett fruntimmer är vackert. Det är kanske en svaghet, men jag kan nu inte hjelpa det. — Men hon var dessutom en kvinna, som man såg hade gått igenom något, utkämpat en kamp med lifvet, haft en uppgörelse med sig sjelf, — en kvinna, som sett illusioner ramla, drömmar svikas, men hvars hjerta dock ännu bar inom sig möjligheten af en ny vår. Jag tycker om sådana kvinnor, som lidit, och som äro nog stolta att kunna dölja spåren af sitt lidande och nog sanna för att ännu tro på lyckan. Jag håller af dem så, som en gammal mullvad som jag har rätt att göra det, och jag vördar dem. 
<sec/>
Jag tror inte, hon var mycket förälskad i sin man, men hon satte värde på honom och sökte göra honom lycklig. — Blott en sak oroade mig, hon såg ibland så trött ut, så förfärligt trött. Och han, — ja, han var som sagdt den lyckligaste menniska under solen. Sådana menniskor äro kanske tröttsamma i längden. 
<sec/>
Denna lycka varade i två år. Så fick den ett sorgligt slut. 
<sec/>
En dag, då jag kom upp till dem, fann jag der före mig en herre, som i första ögonblicket föreföll mig bekant, på samma gång han gjorde intrycket af att vara en främling. Holt presenterade honom för mig som ”sin bäste vän, löjtnant B...B...” Det var samme man, i hvilken man sade att hans hustru en gång varit förälskad. 
<sec/>
Han tycktes vara omkring trettio år, hade en ståtlig hållning och såg mycket bra ut. Det var något på samma gång mycket tillbakadraget och mycket sjelfmedvetet, nästan hänsynslöst i hans väsende. Jag kände, att jag borde hysa motvilja för honom, men jag kunde det icke, — jag har nu en gång en svaghet för sådana der karlar. 
<sec/>
Jag gaf akt på min väns hustru; hon var något blek, men annars sig aldeles lik. Hennes sätt mot löjtnant B... var lugnt och obesväradt. Det tyckte jag inte riktigt om, — jag vet icke hvarför. Aftonen förflöt angenämt som vanligt, — men ändå hade jag en tryckande känsla öfver bröstet, då jag gick hem. Jag är i allmänhet en smula fatalist af mig, men jag tror, att jag aldrig haft ett så tryckande medvetande af, att det fins något, som heter öde, som den kvällen. 
<sec/>
Kanske var det derför, som jag en hel månad icke kom mig för att besöka dem. Jag var flere gånger på väg, men en slags feghet kom mig alltid att vända om vid porten. 
<sec/>
Men en afton kom jag af en händelse att gå förbi det hus, der de bodde. Jag såg upp mot fönstren, — det var mörkt i våningen: endast i Tomas’ eget rum lyste det. Då beslöt jag att gå upp till honom. 
<sec/>
Han var verkligen ensam hemma, satt i sitt rum och rökte och var i sitt bästa lynne. Hans hustru hade på förmiddagen gått på visit till en slägting och hade troligen stannat till middagen. Och så började han uttömma sig i loford öfver sin nyaste, bäste vän. 
<sec/>
Den stackars token! 
<sec/>
Jag hade känt mig litet beklämd, då jag gick uppför trapporna, men jag blef åter lugn, då jag såg, att han var sig aldeles lik. 
<sec/>
Jag satt bredvid hans skrifbord, han låg i soffan och rökte. Tanklöst tog jag upp något från bordet och vände det mellan fingrarne. Det var ett bref, hopfästadt men utan utanskrift. 
<sec/>
”Hvad är det här?” frågade jag och höll upp brefvet mot honom. Med det samma jag hade sagt det, ångrade jag det, — jag fick en pinsam känsla af, att det var en olycka i rummet med oss. Jag fattades af en plötslig frestelse att förstöra detta bref, som jag höll i handen. Men jag rörde mig icke, och då Tomas tog brefvet ur min hand, var den aldeles som förlamad. 
<sec/>
Han satte sig på andra sidan om bordet och bröt upp kuvertet. Jag kunde icke förmå mig att se på honom, jag betraktade envist en fluga, som kröp på golfvet framför mig. Det var mig, som om hvarje dess minsta rörelse i detta ögonblick fått en ofantlig vigt, jag tyckte, att hon svälde ut och i dryg sjelfbelåtenhet inkräktade hela rummet, ja, det föreföll mig nästan som om hon betraktade mig med hånfulla blickar. Jag hörde brefvet rassla, som om det darrat i Holts händer, men så blef det aldeles tyst, så tyst, att jag trodde mig höra det ljud, som flugan frambringade genom att gnida benen mot vingarne. Då uppfyldes jag af afsky och förbittring mot henne, jag sträckte fram foten för att trampa i hjäl henne, — men flugan flög, och jag såg upp på Holt. 
<sec/>
Han satt aldeles hopfallen och stirrade på brefvet, som sjunkit ner mellan hans knän, liksom vore det för tungt för honom. 
<sec/>
”Tom”, — ropade jag, — ”hvad är det?” 
<sec/>
Han ryckte till, rätade upp sig och såg på mig. Han var så blek, att jag blef helt illa till mods. Det var en sådan blekhet, som icke endast sträcker sig till kinderna, utan som går djupare. Jag tror, att äfven hjertat kan blekna ibland. 
<sec/>
Med en mekanisk rörelse sträckte han fram brefvet mot mig, men i det samma jag skulle taga det, drog han långsamt tillbaka sin hand, det kom en mörk skiftning i hans ögon, och hans ansigte fick ett kallt, afvisande uttryck. 
<sec/>
Hela denna scen står outplånligt inbränd i mitt minne, jag mins hvarje hans rörelse, hvarje skiftning i hans ansigte. 
<sec/>
Han såg ett ögonblick skarpt, misstroget på mig, liksom ville han läsa i djupet af min själ. Så reste han sig hastigt upp och gick bort åt rummet. Då han kom tillbaka, hade uttrycket i hans ansigte åter förändrats. Han stannade framför mig och såg på mig. Hans blick var vidgad af en smärtsam förvåning, liksom hade på en gång en helt ny verld öppnat sig framför honom, — och den verlden var icke vacker. Men på samma gång låg i den en hjelplös förtviflan, hela den bittra, förnedrande smärtan hos den, som ser allt det, han trott på och ställt högst, på en gång obarmhertigt fälla samman. Jag har aldrig känt en sådan blygsel öfver att vara menniska som den stunden, och mot min vilja måste jag slå ned ögonen. 
<sec/>
Då vände han sig bort och gick ut ur rummet. Jag hörde, hur han vred om nyckeln bakom sig. 
<sec/>
Brefvet hade fallit ur hans hand och låg på golfvet. Jag tog upp det och ögnade igenom det. Men jag visste förut, hvad det innehöll, och jag behöfver icke säga dig det. 
<sec/>
Jag knackade på hans dörr, knackade om igen, ropade hans namn, men fick intet svar. Då blygdes jag öfver, att jag velat störa honom i hans sorg och gick min väg. Men hela denna kväll plågades jag af ondt samvete, — fast jag sjelf ju icke gjort något ondt. Det var väl allmänmenskliga samvetskval. 
<sec/>
Och dessa menniskor, du, — som bedragit honom, — de voro dock inga dåliga, inga ohederliga menniskor, — den ena var till och med en sällsynt god och ädel natur. Jag kan icke döma dem, — det fins inga förhållanden i lifvet, der menniskors dom är så snabb och så gifven, som i dessa, och der de dock hafva så liten rätt att döma. Hvem vet, hvad de gått igenom, hvad de kämpat, — och dessutom, — de föllo väl offer för hans goda hjerta, äfven de. 
<sec/>
Dagen derpå gick jag upp och sökte honom. Jag slapp icke in; — likaså de följande dagarne. Slutligen fick jag veta, att han flyttat, — man visste icke hvart. 
<sec/>
En fjorton dar derefter mötte jag honom på gatan. Först kände jag icke igen honom, men så såg jag dock, att det var han. Jag gick fram till honom, men han såg hastigt åt sidan och gick förbi. 
<sec/>
Jag stod en lång stund och såg efter honom. Han gick nere på gatan, på sidan om trottoaren, med hastiga, nästan rädda steg, envist seende i marken. Det var något skyggt, skuldmedvetet öfver hela hans väsende, han gjorde intrycket af en menniska, som går böjd under medvetandet om en offentlig skam. Och denna skam, jag förstod, hvad det var, — det var hans goda hjerta. 
<sec/>
Sedan dess har jag icke återsett honom. Men jag har ofta tänkt på honom. Ser du, jag har stundom undrat, om det icke fins något egendomligt öde, som förenar somliga menniskors lif. Som med mig och Tomas Holt. Jag lärde känna honom af en slump, var aldrig förenad med honom genom gemensamma intressen eller andra band, och dock kom jag att vara närvarande vid det vigtigaste ögonblicket i hans lif. Det fins personer, med hvilka jag dagligen kommer till samman, personer, som stå mig närmast i lifvet, och i hvilkas inre historia jag dock aldrig fått en sådan inblick som i hans. Derför har jag också alltid trott, att jag skulle få höra af honom igen. 
<sec/>
Och just nu i dag, — han tog med triumferande min upp ett bref ur fickan, — fick jag detta bref. Hör på nu, ska’ du få höra något! 
<sec/>
Han vecklade upp brefvet och läste. 
<sec/>
Min gamle vän! 
<sec/>
Jag vet icke, om du tillåter mig att kalla dig så mera. Jag har svårt förbrutit mig mot dig — jag vet det — men, — ja, jag har visst varit sjuk en tid, och då man är sjuk ser man allt så annorlunda mot annars. — Nu är det förbi, och nu kommer jag och ber dig om förlåtelse, — jag vet, att jag icke kan göra det på bättre sätt, än att bedja dig göra mig en tjenst, en stor tjenst. 
<sec/>
Men först måste du höra något om de år, som förflutit, sedan jag såg dig sist. Jag vet, att du sökte få reda på mig, men jag kunde icke träffa dig; jag kunde det verkligen icke. Jag flyttade afsides, långt bort på Söder, — der bodde jag i tre år, — jag såg dig en gång, men du såg icke mig. Der lärde jag känna en kvinna, som sedan fått ett stort inflytande på mitt lif. Hon bodde i samma hus som jag, jag mötte henne nästan dagligen, och så småningom började hon intressera mig. Det var kanske derför, att det fans något gemensamt i våra öden. Hon hade råkat i olycka, hon var fattig och arbetade för att försörja sig sjelf och ett litet barn. Hon var mycket stolt, det var hvad som först slog mig hos henne, — så blef jag bekant med henne, och jagkände hur jag i hennes närhet åter tillfrisknade. Men då blef jag rädd, — rädd för att bli frisk igen, och jag flydde. Jag reste min väg utan att säga henne ett ord derom. 
<sec/>
Nu har jag ett helt år flackat omkring här på kontinenten. Jag kan icke beskrifva för dig, hur detta år varit. Jag har känt mig som en menniska, som gått vilse och icke kan finna sig till rätta igen; man går och går och ju mer man går, dess mera bortkommen blir man, och man gripes af ångest, och slutligen fattas man af ett vildt begär att springa, endast springa, i ursinnig fart, utan mål, utan tanke, bara komma fram — fram! 
<sec/>
Så, — det var i går, — tänk, endast i går och allt är så förändradt, — i går var det, som jag mötte henne — du förstår, hvem jag menar. — Men hvarför skulle jag icke säga dig det rent ut, — jag mötte Ellen, min förra hustru. Det var på gatan, — jag gick förbi henne, — hon var ensam, och jag kände genast igen henne, fast hon mycket förändrat sig, åldrats mycket. Äfven hon kände igen mig, hon blef så blek, — och då hon var aldeles invid mig, trodde jag, att hon skulle falla. Då hon kommit några steg förbi mig, vände hon om och hann åter upp mig. Det gick rundt för mig, som i en dröm hörde jag, att hon bad att få tala med mig, och vi gingo bredvid hvarandra, tills vi kommo ur folkträngseln, till en ensam allé, — jag vet icke hvar det var. Der satte vi oss på en bänk, och hon började tala. Hon bad mig förlåta sig, — hvad det dock händer underliga saker här i verlden, — att hon skulle bedja mig om förlåtelse! Då blygdes jag, — och det var som om något smälte inom mig, — jag var nära att brista i gråt. Hon sade mycket annat också, — jagvet egentligen icke, hvad det var, men det gjorde mig så godt. Jag frågade henne, om hon var lycklig, — hon svarade: ja, — så lycklig hon hade rätt att vara. Och så sade hon, att jag — — — , ja, det är det samma, allt nog, då hon gick, räckte hon mig sin hand, och jag lofvade henne att försöka åter blifva lycklig. 
<sec/>
Allt detta har kommit så hastigt öfver mig, — jag går ännu som i en dröm. Jag har gråtit i natt, hvarför skulle jag blygas för att erkänna det, — det var första gången sedan då. — Men jag är frisk igen, verlden är som förnyad för mig, — jag kan åter tro och hoppas på lyckan, och på samma gång är jag så allvarlig. 
<sec/>
Jag är bara rädd, att det skall vara för sent. Det är derför, jag skrifver till dig. Du måste söka upp henne, som jag talade om i början af brefvet, — du finner här hennes adress, — du skall säga henne, — ja, säg henne, hvad du vill, — säg henne, att jag kommer hem snart, och då — — —  ja, säg, hvad du vill. Först vill jag dock söka upp Ellen och hennes man, — jag vill trycka äfven hans hand. Sen reser jag. 
<sec/>
Din vän 
<sec/>
Tomas Holt. 
<sec/>
Han vek betänksamt i hop brefvet. 
<sec/>
”Är han inte en tok, hva? — Kär på nytt! — I alla fall skall jag söka upp henne, om inte för annat, så för att rädda honom, i fall hans goda hjerta åter har spelat honom ett spratt. 
<sec/>
Dermed gick han. Dagen derpå träffade jag honom åter. Han var mera mullvad än någonsin. 
<sec/>
”Nå, hur är det?” frågade jag. 
<sec/>
Han tog sig en lång pris snus, innan han svarade: 
<sec/>
”Underliga saker! — Hon dog för två månader sedan.” 
<sec/>
Han var tyst en stund och fortsatte så. ”Men hon lemnade en barnunge efter sig, — en flicka. — Det är en liten söt unge, — bara åtta år. Och det tycker jag låter lugnande för min stackars tok till vän. Vid åtta år bör man kunna tåla vid ett godt hjerta.” 
<chapter/>

<chaptername>BESEGRAD.</chaptername>

<sec/>
Hon hatade hafvet, hatade det, med svartsjukans starka, blinda hat. Det stod för hennes inbillning nästan som ett lefvande väsen, begåfvadt med känslor, liknande hennes egna, mottagligt för hennes hat. Naturligtvis visste hon, att det icke var så, men hon höll dock fast vid denna fantasibild, drifven af ett behof att stå ansigte mot ansigte med något verkligt. 
<sec/>
Hon hade aldrig sett det. Hon var född midt inne i landet, i en rik, leende natur. Sin mor hade hon aldrig känt. Hennes far var landtbrukare, egare af en liten gård, som han skötte nästan med en älskares ömhet. Och af honom uppfostrades hon i kärlek till jorden, den alstrande, fruktbara jorden. 
<sec/>
Från det hon var så gammal, att hon kunde gå för sig sjelf, fick hon följa med honom ut i skog och mark; då hon blef trött, lyfte han upp henne på skuldran och bar henne så, medan hon med sina små armar höll sig fast vid hans hufvud, leende och stolt öfver att vara så högt, högt öfver alla de andra. Snart lärde hon sig, dock, att hon kunde komma högre, högt upp i björktopparne, der vinden gungade henne, så att hon ibland måste blunda för att icke få svindel och falla. 
<sec/>
Då hon blef äldre, deltog hon i allt folkets arbete. Vid höst- och vårplöjningen gick hon bakom plogen och hojtade på oxarne, som trögt drogo upp de svarta fårorna i jorden; vid vinterhygget kunde hon stå i timtal och stampa i snön för att hålla fötterna varma, medan hon väntade på att se någon skogens jette falla för yxhuggen. Men sommaren var dock hennes bästa tid, sommaren med slåtter och höbergning, då solen stekte så varmt, och den ljumma vinden förde doften från ängarne vida omkring; och sensommaren, då säden skars, och skylarne stodo uppstälda på åkrarne som långa led at soldater, — och tröskningstiden, då hon, med det samma hon vaknade på morgonen, hörde tröskverket surra och hväsa utanför lik en väldig broms. 
<sec/>
Sålunda växte hon upp. Då hon gått och läst och fått lång klädning, förlorade hon visserligen något smaken för sina forna sysselsättningar, men den känsla, som gifvit dem ett aldrig uttömdt, ständigt förnyadt behag, kärleken till jorden, till skog och åker och äng, den försvann dock icke, bytte endast karakter. I stället för att den förut tagit sig uttryck i en rastlös verksamhetslust, hade den nu blifvit drömmande och tankfull, blifvit en egendomlig, längtansfull ömhet, som stundom, utan någon yttre orsak, kunde locka tårar i ögonen på henne. 
<sec/>
Hon blef tjugu år, utan att någonsin hafva lemnat hemmet. Der hennes fars egor slutade, der slutade också för henne verlden. Ej heller hennes längtan och drömmar gingo der utom, hennes lif var inom denna trånga krets så fullt och rikt, tog så fullständigt alla hennes krafter och ämnen i anspråk, gaf henne ett så rikt utbyte af lycka och tillfredsställelse, att det okända, osedda aldrig för allvar fick någon plats i hennes sinne. — Hafvet, det visste hon knapt hvad det var; stundom försökte hon tänka sig det: vatten, bara vatten, vatten i oändlighet!, — nej, hon kunde icke se det, icke få någon klar bild af det, endast ett intryck af något hemskt, oroligt, nästan skräckinjagande. 
<sec/>
Och så kom det plötsligt till henne och ingrep ödesdigert i hennes lif. Det kom i skepnad af en ung man med ett friskt, solbrändt ansigte, ljusa, blå ögon, hvilkas pupiller stundom sammandrogo sig, så att blicken blef egendomligt fjerrskådande, en röst som var klar och munter men något högljudd, liksom vore den van vid buller, och någonting i sätt och gång och rörelser, som var så olika, hvad hon var van att se, som en tärnas flygt är olik en orres. 
<sec/>
Första gången hon såg honom, — det var en molnfri, varm sommardag. Hon hade gått ut och gått, — vandrat länge genom skogen och blifvit en smula vemodig till sinnes der inne mellan de mörka granarne. Då hon derför kom ut på ängarne, som nyligen voro slagna och der höet var sammanräfsadt i stora vålmar, — ty de väderkloke spådde regn till morgondagen, — kom det plötsligt öfver henne en sådan yster, pojkaktig uppsluppenhet, — aldeles som i forna dagar. — Hon fick en sådan ohejdad lust att riktigt vältra sig i det varma, doftande höet. Hon såg sig omkring, — det fans ingen menniska inom synhåll. Då tog hon fart, sprang och kastade sig upp på en af vålmarne, kraflade sig upp på toppen och hade just börjat låta sig rulla ner för andra sidan, då hon hörde ett plötsligt, öfverraskadt: Ohoj! — och såg en manlig figur hastigt resa sig nedanför henne. Hon försökte hejda sig, men det var för sent, hon var i farten och måste rulla ända ner till marken. Eldröd af blygsel reste hon sig upp och började tafatt och förvirrad skaka bort höstråna, som fastnat i klädningen. Han stod och såg på, lika öfverraskad och förvirrad som hon, han letade synbarligen efter något att säga, men fann intet, utan kom sig endast för med att upprepa sitt förra: Ohoj! 
<sec/>
Då återvann hon slutligen så pass mycken sjelfbeherskning, att hon kunde kasta en förnärmad blick på honom, vända honom ryggen och gå sin väg. 
<sec/>
Hon gick hastigt, utan att se sig om, ända till dess hon visste sig vara utom synhåll för honom. Då stannade hon och satte sig ner på en sten. Hon hade lust både att gråta och skratta. — Hur kunde hon också få ett så dumt infall, — hon, som var tjugo år, — hvad skulle han väl tänka om henne! — Men så småningom vände sig hela hennes förbittring mot honom, — i synnerhet retade henne det der: ohoj, — det retade henne aldeles förfärligt! 
<sec/>
Vid middagen utfrågade hon sin far och fick af honom veta, att den främmande troligen var en slägting till presten, en ung sjöman, som var på besök hos honom. 
<sec/>
En sjöman! Hon visste icke hvarför, men detta förökade ännu mer hennes ovilja mot honom. 
<sec/>
Den andra gången hon träffade honom, var på en bjudning hos presten några dagar derefter. Då han presenterades för henne, såg hon, att hans mun ofrivilligt drog sig till ett leende. Då fick förtrytelsen öfverhand öfver förlägenheten, och hela aftonen bemötte hon honom med en kall, högdragen värdighet och svarade honom knappast, då han stälde sitt tal till henne. Men i smyg iakttog hon honom noga och fann sin motvilja allt mera förökad; allt hos honom stötte henne, på samma gång det ingaf henne en ofrivillig förvåning. 
<sec/>
Se’n förgick en vecka, utan att de sågo hvarandra. Då mötte hon honom en dag ute i skogen, så oförberedt, att hon icke kunde följa sin första impuls, — att undvika honom. Blodet rusade hett till hennes kinder; då han såg, att hon rodnade, blef han också helt röd i ansigtet, och så rodnade hon ännu värre. Han närmade sig henne med en egendomlig blandning af tafatthet och frimodighet i sitt sätt, tog af sig hatten och sade: 
<sec/>
”Ni är väl inte ond på mig, fröken?” 
<sec/>
Det var något så ångerfullt i hans röst, att hon mot sin vilja kände sig vekna. Hon hade först tänkt gå ifrån honom utan att svara, men hon kunde icke låta bli att först se på honom, och då föreföll det henne så löjligt allt samman, att hon plötsligt brast ut i skratt. Han var icke sen att följa exemplet, — och från denna stund voro de goda vänner. 
<sec/>
De råkades allt oftare, slutligen dagligen. Men deras förhållande till hvarandra var som två kamraters, fritt och otvunget, utan att en skymt af galanteri blandade sig deri. De gingo till samman, sida vid sida, med jemna steg, en timme, två timmar, talade ibland, tego ibland, utan att tystnaden besvärade dem, och skildes så åt med ett handslag och en tyst öfverenskommelse att träffas dagen derpå igen. — Hon införde honom i sin verld och gjorde honom förtrogen med den, — han å sin sida berättade för henne om hafvet. Han berättade för henne om hafvet i storm och om hafvet i stiltje, om muntra äfventyr, djerfva seglatser, räddning ur nöd och lifsfara, — han berättade för henne om sin far, som en höstkväll för många år sedan for ut till hafs för att aldrig komma till baka. Då han började tala om hafvet, ville han aldrig sluta. Och hon hörde gerna på honom, ty så snart han kom in på detta ämne, fick hans ansigte ett så friskt, vackert uttryck och hans ögon en så djup glans. 
<sec/>
Då inträffade något, som helt och hållet förändrade deras förhållande till hvarandra. Hon blef sjuk, för första gången i sitt lif. Det var en farlig halsåkomma, som gick i trakten, och af hvilken hon blifvit smittad. Några dagar sväfvade hon mellan lif och död; då hon slutligen var utom fara och åter började tillfriskna, försiggick det en egendomlig omhvälfning i hela hennes känslolif. Lugnet och jemvigten var borta ur hennes sinne, den stilla glädje, i hvilken förr hela hennes väsende hvilat ut, hade efterträdts af en pockande oro, en oklar längtan, heta, brännande önskningar. Medan hon låg der, overksam och drömmande, vaknade det medvetandet hos henne, att hon älskade, — hon anade mer än hon förstod det, att den nya, sällsamma känsla, som genomströmmade henne, var kärlek, — en kärlek, som icke var densamma, som den hon förr erfarit, som den hon hyste för sin far, sitt hem, för allt det, som från barndomen omgifvit henne och knutit sig samman till den väfnad af föremål, af små intressen och sträfvanden, som utgör ett lif. — Den var oändtligt mycket större och rikare, — kanske dock icke så lycklig! 
<sec/>
Ty det var något som störde den, något som hotade och skrämde, ett missljud som skar igenom. Länge förstod hon icke hvad det var, — men så blef äfven det klart för henne. 
<sec/>
Hon vaknade en dag från en lätt feberslummer med en känsla af att hon drömt om något sällsamt stort, nästan ofattligt, något formlöst och fantastiskt, men dock lefvande, som kom skridande emot henne, hotande, med ett doft rytande; allt närmare kom det, hon ville fly, men kunde det icke, — allt närmare och närmare, — då väckte henne ångesten. — Den förföljde henne ännu länge, sedan hon vaknat, — så småningom gaf den dock vika, och hon föll i tankar. 
<sec/>
Hon mindes ett samtal, som hon en gång haft med ”honom”, ett af de sista, innan hon sjuknade; — det var den gången, han talat om sin far, som drunknade ute på hafvet. Hon mindes det så lefvande, ord för ord, hon såg hans ansigte framför sig, med den djupa glansen i blicken, liksom var det något klart i fjerran, som speglade sig i den. — Nu visste hon, hvad det var, — det var hafvet, — och det blef på en gång uppenbart för henne, hur högt han älskade det, detta haf, hon förstod, hvilken fruktansvärd rival det var, och hon kände sig uppfyld af svartsjuka. 
<sec/>
I första ögonblicket böjde hon sig magtlös och förkrossad under denna visshet, — hafvet trädde fram för henne som i drömmen, en ofattlig, öfvermägtig kraft, mot hvilken hennes hat intet förmådde. Men så vaknade trotset i hennes sinne, det väcktes af ett dunkelt medvetande om, att äfven hon nu hade en stark, segerrik magt, sin kärlek, och hon beslöt att kämpa med det om honom, — mellan dem måste han välja, — hon eller hafvet, de två kunde icke dela hans kärlek! 
<sec/>
Och denna tanke återgaf henne krafter; hon tillfrisknade hastigt och redan en vecka derefter kunde hon första gången gå ut. 
<sec/>
De återsågo hvarandra, men detta återseende var för dem båda en missräkning. De hade längtat efter det, drömt om det, förestält sig det, och så blef det intet af hvad de hade tänkt sig. De kände sig så främmande, det hade kommit något tvunget in i deras förhållande, som om de dolde något för hvarandra och visste deraf. Likväl träffades de som förut hvar dag. 
<sec/>
Men den första gången, då han åter började tala om hafvet, afbröt hon honom häftigt: 
<sec/>
”Var tyst, — hvarför skall du jemt tala om det der! — Det plågar mig, — hör du, jag vill det inte!” 
<sec/>
Han såg förvånad och spörjande på henne. 
<sec/>
Hon mötte hans blick, — hon blef brännande röd, hennes ögon mörknade, hennes halföppna läppar logo mot honom, som om de ville säga: kyss mig! 
<sec/>
Ett ögonblick flydde deras blickar hvarandra, så lade han plötsligt armen om hennes lif, tryckte henne fast in till sig och kysste henne. 
<sec/>
Från denna stund gjorde hon allt för att i hans sinne undantränga alla tankar på hafvet och uppfylla det endast med sin bild, hon uppbjöd hela sin vaknande kvinliga tjusningsmagt för att fördunkla denna okända skönhet, som, fastän fjerran, höll hans sinne i band. Hon eller hafvet, — de två kunde icke dela hans kärlek! 
<sec/>
Och för denna gång segrade hon, — eller trodde det åtminstone. Han lofvade henne att öfvergifva sitt yrke som sjöman, öfvergifva hafvet och bosätta sig hos dem för att så småningom öfvertaga gårdens skötsel efter hennes far, som blifvit gammal och behöfde en medhjelpare. 
<sec/>
Då var hon stolt och segerglad och lycklig, — å, så lycklig! Och som lyckan gjorde henne ännu vackrare och älskligare, var äfven han odeladt lycklig, och glömde nästan aldeles sitt gamla, kära haf. 
<sec/>
De blefvo gifta. Ett år förgick, utan att något störde deras lycka. 
<sec/>
Men då kände hon, hur något smög sig in i deras lif, som långsamt, tyst och omärkligt undergräfde den. Det var intet bestämdt, intet som hon kunde göra klart för sig och sålunda bekämpa, men det fans der dock, en osynlig, osårbar fiende. Det uppenbarade sig i hennes mans förändrade väsen, i den rastlösa oro, som han förgäfves sökte dölja för henne, i något lidande i hans blick, som skar henne i hjertat som en förebråelse. Han sade henne intet, var öm och kärleksfull mot henne som förut, men dock trodde hon ibland, att han icke älskade henne mera. — — — — — — —  
<sec/>
Det var en stormig afton, sent på hösten. Lampan brann i deras förmak och spred sitt stilla, milda sken öfver rummet. Hon satt vid bordet och sydde, han stod borta vid fönstret och stirrade ut i mörkret. Vinden tjöt och hven och skakade huset, så att rutorna skallrade. 
<sec/>
De hade länge varit tysta. Allt emellanåt såg hon upp från sitt arbete, och kastade en hastig, forskande blick bort till honom. Slutligen lade hon aldeles bort det och såg oafvändt på honom, som om hon väntade, att han skulle känna hennes blickar och vända sig till henne. — Men han rörde sig icke. 
<sec/>
Då reste hon sig slutligen upp, gick fram till honom och lade sin hand på hans skuldra, i det hon lutade sig in till honom. 
<sec/>
”Hvad det är varmt och godt här inne hos oss”, — sade hon, — ”hvad det käns lugnt och tryggt, då man hör stormen utanför! Säg, — tycker du inte det?” 
<sec/>
Han svarade henne icke, rörde sig icke. 
<sec/>
Hon tryckte sig fastare in till honom, böjde sig fram och såg upp i hans ansigte. 
<sec/>
”Hvad tänker du på?” frågade hon bedjande. 
<sec/>
Utan att se på henne, med blickarne allt jemt stirrande ut i mörkret, svarade han då: 
<sec/>
”Jag tänker på alla dem, som i natt få strida för sitt lif — ute på hafvet!” 
<sec/>
Hon blef aldeles blek, hennes arm föll ner från hans skuldra, hon vände sig ifrån honom och gick hastigt ut ur rummet. 
<sec/>
Det var, som om hon fått ett slag. — Det var första gången, sedan de blifvit gifta, som detta ord nämdes mellan dem. — Nu förstod hon allt, — ja, det tycktes henne, att hon länge förstått det, fast hon sökt undfly sanningen. — Hon förstod, att det var hafvet, — hafvet, som åter fått hans sinne i sitt våld, att det var till hafvet, han längtade — bort från henne. 
<sec/>
Således hade hon icke segrat, således måste hon taga upp kampen på nytt! — Sedan hennes första förtviflan lagt sig, vaknade trotset igen, hårdare, bittrare än förr. Och hon började åter kampen, men hon kände snart med förfärlig bitterhet, att hon icke mera var den starkare, att hafvet icke än en gång lät besegra sig. Då var det, hon började hata det, hata det, som vore det ett lefvande väsen, hata det som sin lyckas och sin kärleks dödsfiende. Det förföljde henne ständigt, liksom en vision, — ständigt såg hon dess maning i mannens blick, såg det i solsken, då hans blick blef ljus, breda ut sig i fjerran, blått och ändligt, med ett enda förföriskt leende, såg det i stormiga höstdagar vinka honom till sig med sina hvitskummiga vågor. Men fast hon såg, hur samma ständiga, sugande längtan förtärde honom, ville hon icke gifva vika. Hon skulle släppa honom ifrån sig, ut på detta okända, trolösa haf, — nej, förr ville hon dö! 
<sec/>
Och så gick vintern, — men deras lycka var borta. 
<sec/>
Då, när våren kommit, visade han henne en dag ett bref; det var från hans hemort, en liten, aflägsen kustby; det innehöll, att hans gamla mor låg för döden och ville träffa honom än en gång, innan hon dog. 
<sec/>
Hon bleknade medan hon läste det. 
<sec/>
”Reser du?” frågade hon med egendomligt torr stämma och såg spändt på honom. 
<sec/>
”Ja!” svarade han kort och hårdt. 
<sec/>
De voro båda tysta en stund; under denna tystnad utkämpades för första gången en strid mellan dem, de stodo för första gången som fiender mot hvarandra. 
<sec/>
Hon kände, att hon måste gifva vika. Då hakade hon sig fast vid den sista räddningsplankan, hon fattade hans hand mellan båda sina och bad, ödmjukt och inträngande: 
<sec/>
”Låt mig följa med dig!” 
<sec/>
Han såg på henne, och hans mund förvred sig till ett sorgset, sjukt leende. 
<sec/>
Två dagar derefter, sent på aftonen, satt hon inne i ett rum, lågt och trångt som en kajuta, med egendomliga gammalmodiga möbler och på ena väggen en stor tafla, föreställande ett skepp för fulla segel. På en soffa låg hennes man påklädd och sof, och i rummet utanför låg hans mor som lik. 
<sec/>
De hade kommit för några timmar sedan, men för sent, — hon var redan död. — Då hade han gripits af en häftig, ångerfull sorg, som skrämde henne i sitt våldsamma utbrott. Sådan hade hon aldrig sett honom, — det var som om hon sett in i en dold, hemlig gömma i hans själ, och äfven i hennes eget inre vaknade då något, som hon icke fullt förstod, som kanske var fruktan, kanske äfven något annat, bättre och skönare. 
<sec/>
Slutligen hade han fallit i sömn, utmattad af spänning och sinnesrörelse. Och i sömnen hade smärtan så småningom vikit från hans ansigte, och efterträdts af ett ljust, lyckligt uttryck, som hon icke på länge sett der, och som plågade henne mer än hans sorg. 
<sec/>
Sjelf var hon trött, så förfärligt trött! Men hon kunde icke tänka på att sofva, — hon hade en beklämning öfver bröstet, som endast kunde lättas genom tårar, — men hon ville icke gråta. Hon var full af trots och förbittring: der ute i mörkret, blott några hundra steg ifrån henne, låg det, detta haf, som hon hatade och som förstört hennes lycka! 
<sec/>
Hon reste sig upp och gick fram till byrån, der lampan stod. Der föll hennes blick på ett porträtt. Först trodde hon, att det var ett porträtt af hennes man, men så såg hon, att ansigtet var äldre. — Då förstod hon, att det var hans far, — han, som drunknat en höst der ute på hafvet. 
<sec/>
Hon ryste till och vände sig hastigt bort. Hon gick fram till fönstret och såg med brännande blickar ut i mörkret. Hon såg intet, men hon visste, att det låg der, det hungriga rofdjuret, och hon tyckte att det drog henne till sig med en sällsam, omotståndlig magt. Hon betraktade sin man, så tog hon hastigt och tyst på sig kappa och hatt och gick ut. 
<sec/>
Men hon måste gå genom det yttre rummet, der den gamla låg död. Ett ljus spred ett svagt, däfvet sken omkring sig, sängen lyste der borta med sina hvita lakan och det bleka ansigtet på örongåttet. Detta ansigte drog hennes blickar till sig, hon stannade och betraktade det länge. 
<sec/>
Det var så litet, så torrt och hopskrumpet, stelnadt under dödens kyla. Men skrynklorna, som fårat det i lifvet, voro nästan utslätade, pannan var hvit och ren, och de tunna läpparne voro slutna med ett fast och dock undergifvet uttryck. Öfver hela ansigtet låg ännu i döden utbredt en prägel af stilla, glad och modig resignation, undergifvenheten för en magt, hvars storhet icke kan förödmjuka. — En egendomlig stämning betog henne, medan hon stod der och såg på det, — det föreföll henne, som om det talade till henne, berättade och lärde. 
<sec/>
Slutligen ryckte hon sig loss ur sina tankar och gick ut. Hon gick genom byn, förbi de små husen med ljus i sina fönster. Snart hade hon lemnat den bakom sig, och hon kände, att hon hade en fri rymd framför sig. En sval, frisk vind, som doftade — hon visste icke hvad — slog emot henne, och långt borta hörde hon ett egendomligt, brusande, suckande ljud. Hon gick och gick, nedför den sandiga stranden, med sänkta blickar och klappande hjerta; det egendomliga ljudet närmade sig, på samma gång det likväl bibehöll en karakter af något långt fjerran, ofattligt, nästan overkligt, liksom de ljud man kan höra i drömmen. Hon stannade icke förr än vågorna vätte hennes fötter, — då såg hon upp, — ut öfver hafvet. 
<sec/>
Hon såg och såg, och allt som hon såg, vek mörkret undan, och hafvets yta utbredde sig framför henne, böljande under vårvinden, allt större och större, oändligt. Då smälte hennes hat och trots bort, då anade hon, hur mägtigt, hur skönt det var, då förstod hon, att när det en gång fyllt ett hjerta med sin kärlek, kunde den aldrig åter slockna der, aldrig fördunklas, utan måste brinna i ständig längtan. Då kände hon sig fyld af blygsel och ånger: hon, svag och bräcklig, som hon stod der, med sina menskliga lidelser, sina små tankar, hade vågat taga upp kampen med dessa eviga vågor, denna rena vind, denna oändliga blåa yta, hon hade icke förstått att i stället för att strida med dem om sin mans sinne, hade hon bort låta sin bild smälta samman med hafvets för hans tankar, låta något af dess storhet rena och förädla sina drag. — Hon kände sig på samma gång så ödmjukad och så upplyftad, så olycklig och så lycklig. 
<sec/>
Hon stod der länge, länge, och tänkte på det lif, som nu väntade henne, — en sjömanshustrus lif. Hon förstod, hvad det var: korta veckor af fröjd och lycka, långa månader af väntan och ångest, höstnätter, då hon skulle ligga vaken och lyssna till stormen och tänka på dem, som stredo för sitt lif der ute på hafvet, — men hon förstod äfven, att det måste blifva så. 
<sec/>
Hon var besegrad, men hon kände, att det var seger i nederlaget. 
<chapter/>

<chaptername>ELFRINGEN.</chaptername>

<sec/>
Det händer stundom, att då en växt — en rosenbuske till exempel — skjuter alltför rikt i blomst, den alstrar knoppar, som aldrig slå ut i blomning. I början kan man icke skilja en sådan knopp från de andra; liksom de vecklas den ut ur sitt bladhölje, den korta stjelken sträcker på sig och knoppen sväller i solskenet, — sväller allt mer och mer, tills den spricker i spetsen, och de gröna foderflikarne vika sig tillbaka, blottande en skymt af den rosenröda kronan. Men en dag varseblir man, att den plötsligt stannat i sin utveckling, man märker, att den rosenröda spetsen alltjemt är lika liten, knoppen lika späd; rundt omkring den slå rosor ut, lefva sin dag, vissna och fälla sina blad, nya knoppar spricka fram, växa och blifva till blom, den sitter der alltjemt som knopp med sitt rosenröda löfte, som aldrig blir mera än ett löfte, men som blir mörkare, svartnar som af sorg. Långt in i hösten, länge sedan den sista blomman fallit, sitter knoppen kvar på sin stjelk, och då vinterfrosten slutligen skördar den, är det som knopp, en förvissnad, förtorkad knopp, den faller. 
<sec/>
Om en sådan knopp var det hon påminde. 
<sec/>
Då man såg henne komma på afstånd med sin lätta, oregelbundna gång, den späda outvecklade kroppen med sina veka, slanka linier, det något stora hufvudet, som alltid lutade på halsen, liksom vore det för tungt, då trodde man, att det var en ung flicka man såg. Så kom hon närmare, och man fick ett intryck af något förvissnadt, ofullgånget, och då man urskiljde hennes ansigte, uppfyldes man af förundran. Var det ett barn, eller var det en menniska, som redan lefvat ut sin tid? Man visste det icke, man hade en känsla af, att hon egentligen icke hade någon ålder. 
<sec/>
Äfven ansigtet skulle kunnat vara en ung flickas, blott icke ögonen varit. Det var ögon, sådana man stundom kan finna hos döende, hvilka lidit så mycket, att de äro glada att få dö, — stora, ängsligt stora ögon med en egendomligt klarsynt blick; en blick, som såg saker, som ingen annan kunde se, eller som såg något annat bakom det, som verkligen var att se. 
<sec/>
Och detta ansigte omgafs af ett hår, som en gång varit glänsande svart, men som nu börjat gråna starkt, och som vid den ena tinningen hade en aldeles hvit slinga. 
<sec/>
Man stod undrande, spörjande, beklämd inför denna naturens sällsamma motsägelse: — ett gammalt barn, en vissen knopp. Men så småningom vek beklämningen och den frid, den hemliga lycka, som låg utbredd öfver hela hennes väsende, meddelade sig åt en sjelf. 
<sec/>
Hon kallades ”tokiga fröken.” Hennes sinnesförvirring bestod dock egentligen endast i en slags själsfrånvaro, deri att hon lefde i en verld främmande för alla, som omgåfvo henne, lefde som innesluten af en krets, hviken hvarken hon eller de kunde öfverskrida. Hon förstod icke, då de talade till henne, — eller det var snarare, som om hon icke hörde det; de förstodo icke hennes tal, och som de ansågo sig sjelfva för kloka, måste de betrakta henne som tokig. 
<sec/>
Hela vintern var hon aldeles osynlig; från det den första snön föll tills den sista drifvan smalt, lemnade hon icke sitt rum. Men under sommaren såg man henne ofta, ty då lefde hon hela dagarne uti skog och mark. Om man då mötte henne och helsade, fick man alltid ett vänligt leende igen; men det var fåfängt att tala henne till, det var som om hon icke hörde det. Var deremot vädret vackert och hon sjelf derföre vid ljust lynne — ty den stämning, som hvilade öfver naturen, afspeglade sig alltid på hennes ansigte — kunde det hända, att hon sjelf började tala, och då talade hon på ett egendomligt, fantastiskt sätt om allt som omgaf henne, — om luften och träden, om vinden och fåglarnes sång, om gräset på marken, tills hon plötsligt tystnade, som om hennes uppmärksamhet dragits till ett fjerran, för de andra ohörbart ljud, hvarpå hon åter fortsatte sin väg med blicken fyld af osynliga ting. Men var det oväder i naturen, då var äfven hennes ansigte förmörkadt, dock icke af någon egen sorg, ty samma frid, samma hemliga lycka gaf äfven då sin prägel åt hennes väsende, endast som om det fans ett förenande band mellan henne och naturen, så att hon måste känna med den. 
<sec/>
Folket i trakten betraktade henne med en fruktan, blandad med vördnad, de tycktes anse henne stå i förbund med de osynliga naturväsenden, som de ännu trodde på, trots katekes och ”kyrkherre”. Hon är elftagen, brukade man säga med en hemlighetsfull min; länge dröjde det dock, innan jag lyckades få reda på hvad detta ”elftagen” betydde. 
<sec/>
Det var hennes bror, som berättade mig det. Han var nästan i allt en motsats till henne. Han var stor och groflemmad med ett barskt, skäggigt ansigte och en röst, som alltid lät vred. I första ögonblicket gjorde han intrycket af att vara en tyrann i smått, men såg man närmare på honom, upptäckte man något godt och vänligt, en smula tungsint i blicken, som snart lät det påtagna, barska uppträdandet komma på skam. 
<sec/>
Han var landtbrukare, omkring fyrtio år gammal, ogift. Utom systern hade han sin gamle far i huset, en faster, tvenne ogifta kvinliga kusiner och en ung odåga till brorson. 
<sec/>
En vacker eftermiddag under högsommaren gick jag tillsamman med honom öfver en stor äng, som folket just höll på att slå. 
<sec/>
Fem karlar skötte liarne, lika många kvinnor gingo bakom och räfsade. Solen låg hett på, liarne blixtrade, karlarnes skjortärmar och kvinnornas linnen sågo nästan hvita ut i solskenet, och det tjocka, höga gräset föll för de regelbundna slagen, fyllande luften med en söt, varm doft af klöfver. 
<sec/>
Vi stannade ett ögonblick och sågo på arbetet. Det såg så friskt, så sundt och gladt ut, karlarne borde vara trötta, ty de hade slagit allt sedan morgonen, men de pratade likväl muntert, då slaget var slut, och de stannade för att hvässa liarne, — och uttrycket i min följeslagares ansigte stod i samklang dermed. Då han sade: ”det är ett präktigt bergningsväder!” ljöd det ingen småaktig, egennyttig glädje i dessa ord: väl tillfredsställelsen öfver att få in sitt hö ordentligt, men en annan större och djupare glädje på samma gång, — samma glädje, som fylde luften och marken omkring oss med jublande röster, fåglarnes kvitter och syrsornas svirrande. 
<sec/>
Vi fortsatte vår väg öfver den ännu oslagna delen af ängen, följande en smal gångstig i gräset. 
<sec/>
Midt på ängen stod en stor ek och rundt omkring den var det i gräset en egendomlig, mörk ring af ungefär en fots bredd. Jag gjorde honom uppmärksam derpå och frågade, hur det kom sig. 
<sec/>
”Det der”, svarade han, ”det är elfringen!” 
<sec/>
”Elfringen?” 
<sec/>
”Ja, så kallar folket det. Man vet icke, hvaraf den har uppkommit, gräset der är alltid mörkare än det andra och ofta längre, men folket säger, att det är elfvorna som dansa der om nätterna. Det är också skrock förbundet med den, det sägs, att den, som klockan 12 på natten, ja, några säga till och med klockan 12 på dagen, vågar öfverskrida ringen, råkar i elfvornas våld; lifvet låta de honom väl behålla, men då han åter lemnar ringen är hans förstånd förvirradt af den yrande dansen och det kommer aldrig åter. — Han är elftagen.” 
<sec/>
”Elftagen? Så säger man ju om eder — — ” 
<sec/>
”Om min syster, menar ni!” ifylde han, i det han såg upp med ett något tvunget leende. ”Ja, hon är elftagen!” 
<sec/>
”Men ni tror väl icke —!” 
<sec/>
”Jag,” svarade han häftigt, ”nej, jag är ju en upplyst menniska, som det kallas, jag tror icke på skrock. Men folket tror det, — och hon tror det!” 
<sec/>
”Tror hon det sjelf?” 
<sec/>
”Ja,” svarade han kärft, liksom ville han afbryta samtalet. Men efter en stunds tystnad återtog han: 
<sec/>
”Jag vet för resten inte, hvarför jag inte skulle kunna berätta er det.” 
<sec/>
Han var åter tyst en stund och började så berätta med en röst, som hade förlorat all den vanliga sträfheten. 
<sec/>
”Det är nu för tio år sedan, som min syster drabbades af en stor sorg, en sådan sorg, som aldrig åter kan utplånas ur sinnet, derför att den berör det, hvarigenom vi lärt oss att se allt annat i lifvet i dess sanna ljus, att tro på det och älska det. Jag vet icke, om ni förstår mig, jag uttrycker mig kanske illa, men ...” 
<sec/>
Han afbröt sig och fortsatte så åter hastigt: 
<sec/>
”Hon var då endast aderton år, och det var hennes första möte med det hårda och obarmhertiga i lifvet. Vi trodde, att hon skulle dö deraf; hennes lynne hade alltid varit häftigt och exalteradt, och hennes förtviflan var gränslös. Ni kan icke göra er ett begrepp derom, hennes sinne var som ett enda blödande sår, hvarje förnimmelse, hvar känsla, hvar tanke förorsakade henne en olidlig smärta, allt det, som omgaf henne, som hon känt och hållit af sedan barndomen, hade nu med ens blifvit henne förhatligt, och hon led af att icke kunna undfly det; vi, som älskade henne, vågade knapt tala till henne, än mindre söka trösta henne, vi måste lemna henne åt sig sjelf och se på, hur hon led, ty vi fruktade, att hon annars skulle kunna hata äfven oss. 
<sec/>
Detta varade en månad och på denna tid förändrades hon från en ung, blomstrande flicka till hvad hon nu är. De tio år, som sedan följt, hafva gått spårlöst förbi henne. 
<sec/>
Sent en kväll, då jag redan gått och lagt mig, hörde jag hennes smygande steg i farstun, hörde henne öppna dörren och gå ut. En tanke slog mig, som jag icke vågade tänka ut; jag sprang upp ur sängen, kastade på mig kläderna och skyndade ut. Men då var hon redan försvunnen. Jag ropade henne, jag letade, jag sprang som en galning, — förgäfves! Jag trodde, att jag aldrig skulle få se henne mer. 
<sec/>
Den följande morgonen återkom hon likväl, och då var hon sådan som hon nu är.” 
<sec/>
Han tystnade och jag väntade en stund förgäfves på, att han skulle fortsätta. Slutligen frågade jag: 
<sec/>
”Hvad hade då händt?” 
<sec/>
Han skakade på hufvudet. 
<sec/>
”Det vet jag inte; ingen hade sett henne, och af henne kunde vi ju icke få veta det, hon var ju icke klok mera.” Han log åter, nästan ironiskt, tyckte jag. ”Hon har nog sin historia om det, men den .... ja, vänta”, afbröt han sig hastigt, ”ni skall få höra den af henne sjelf. Se, der är hon!” 
<sec/>
Han stannade och pekade uppåt en skogsbacke, som tog vid, der ängen slutade. Gränsen bildades af en rad höga granar, och under en af dessa satt hon. 
<sec/>
”Kom”, sade han, ”hon berättar det gerna, och ni skall nog inte skratta åt henne.” Han gick före mig uppåt backen. Då vi kommit närmare henne, hviskade han: ”det är vackert väder i dag, ser ni!” Och han pekade på henne. 
<sec/>
Hon satt lutad mot stammen med händerna hopknäpta i skötet och hufvudet något tillbakaböjdt. Ögonlocken voro sänkta, och nu, då jag icke såg den smärtfulla blicken, förvånades jag öfver det uttryck af hel, obegränsad lycka, som låg utbredd öfver hennes ansigte. Det var som om hela sommaraftonens skönhet och frid återspeglades derur. Då vi kommit fram till henne, såg hon upp, och då ängslade de onaturligt stora ögonen och störde det förra intrycket. 
<sec/>
Hon nickade vänligt först åt brodern, se’n åt mig. Vi satte oss bredvid henne: det var så svalt och skumt under de täta, mörka granarne, och framför oss låg den solbelysta ängen. 
<sec/>
”Anna”, sade brodern helt tvärt, utan någon förberedelse, ”herrn här tror inte på elfvorna.” 
<sec/>
Hon såg på mig, och jag betogs af en känsla af brottslighet, jag kände, att jag rodnade. Så skakade hon medlidsamt på hufvudet, men sade ingenting. 
<sec/>
Under den tystnad som nu följde, hördes endast några långa, utdragna hvisslingar af en fågel i trädet ofvanför oss. Då äfven de tystnat, vände hon sig till mig och frågade: 
<sec/>
”Hörde ni?” 
<sec/>
Jag nickade. 
<sec/>
”Förstod ni också?” 
<sec/>
Jag såg förundrad på henne och visste icke, hvad jag skulle svara. Men hon tycktes icke heller vänta något svar, utan fortsatte strax: 
<sec/>
”Nej, ni kunde inte förstå, derför att ni är utanför ringen. Men jag förstod det!” sade hon med ett lyckligt leende. ”Det har elfvorna lärt mig. Så länge de äro hos mig, förstår jag allt, och de äro alltid omkring mig, alltsedan jag kom innanför ringen. Det är synd om er, som inte tror på dem. Jag trodde inte heller på dem förut, men ändå gick jag innanför ringen, af trots, derför att jag tänkte, att kanske ändå, — —  ser ni, jag hade så ondt här, och här”, sade hon och lade handen på bröstet och på hufvudet. ”Man säger, att elfvorna göra en ondt, om man stör dem i dansen. Det är inte sant, de göra en endast godt. Den natten, — för det skall vara på natten, då allt är tyst, — lärde de mig alla sina hemligheter, det var som i en dröm, men då jag vaknade, mindes jag det allt, och då förstod jag allt, hvad fåglarne sjöngo och hvad vinden susade, jag hörde, hur träden och blommorna talade med hvarandra, allt hörde jag och allt förstod jag. Och hvad jag såg, — åh, om ni visste hvad jag såg —, men det vet ni inte, ty ni är utanför ringen. Och jag ser det alltid se’n, alltid!” 
<sec/>
Hon lutade åter hufvudet tillbaka och slöt ögonen. Hennes ansigte uttryckte en sådan lycka, att jag afundades henne, och önskade, att jag skulle kunna bli delaktig deraf. Men jag kände, att jag stod utanför ringen. 
<sec/>
Brodern hade rest sig upp och vinkade åt mig. Jag steg upp och följde honom. 
<sec/>
Då vi hade kommit på något afstånd från henne, sade han med sin vanliga kärfva röst: 
<sec/>
”Ser ni, naturligtvis tror jag inte på dem, elfvorna, men jag tycker inte om, att man skrattar åt dem, ty de ha botat min syster och gifvit henne lyckan igen. Och kanske är hon i sjelfva verket klokare än någon af oss!” 
<chapter/>

<chaptername>MOT SÖDER.</chaptername>

<sec/>
Solen hade sjunkit nedom horizonten och den ljumma vårnatten bredde sig ut öfver hafvet, som med långa, glidande vågor rullade fram för den domnande brisen. En brigg vaggade långsamt fram med slappa segel; folket hade gått till kojs, endast rorsmannen stod vid ratten och hvisslade på en gammal visstump. I briggens kölvatten kom en stor ångare med sina lyktor, som speglade sig i vågorna; den närmade sig hastigt, och då den gled förbi med vattnet fräsande om fören, tystnade rorsmannen och betraktade den, halft föraktligt, halft afundsjukt; då svallvågorna slogo upp mot skrofvet och bragte det i gungning, svor han för sig sjelf och slungade en mustig glosa efter ångaren, som hastigt aflägsnade sig. 
<sec/>
På akterdäck satt ett par med hand i hand och såg efter briggen. Han var lång och mager och ryggen böjd af träget stillasittande; man såg, att han hade tillbragt större delen af sitt lif vid en pulpet. Under resmössan, som satt på samma gång djerft och tafatt tillbakaskjuten i nacken, stucko några gråsprängda hårtestar fram; öfver ena axeln hängde en resschal, öfver den andra en väska och fram på magen en stor kikare. Alla dessa saker tycktes vålla honom både bryderi och nöje, ty han fingrade oupphörligt på dem, hindrades af dem i sina rörelser och flyttade på dem, utan att dock kunna förmå sig att taga dem af sig. Han såg ut att vara närmare femtio- än fyrtiotalet, men var dock möjligen yngre. 
<sec/>
Hon var helt liten och späd, med ett blekt, blidt ansigte och något förtryckt i blicken. Nu var det dock på samma gång ett skimmer af lycka i den, en lycka som äfven färgat hennes kinder, men som det vemodiga draget kring munnen dock tycktes tvifla på. Hon var enkelt klädd, men med några rädda ansatser till ungdomligt koketteri, några ljusa band, ett par rosenknoppar i hatten. Annars afgaf hela hennes väsende en ödmjuk bekännelse om att hon lemnat ungdomen bakom sig. 
<sec/>
”Ser du”, sade mannen och skrattade belåtet, ”den der blef snart på efterkälken! Det är dock en härlig sak, den här ångan. Tänk nu, om vi voro tvungna att krypa fram med en sådan der snäcka!” 
<sec/>
Han såg föraktligt efter briggen, hvars hvita segel allt mer och mer förminskades. 
<sec/>
Äfven hon såg efter den, men med ett drömmande uttryck i blicken. 
<sec/>
”Jag skulle gerna vara der!” sade hon. ”Det här går nästan för fort för oss, tycker jag!” 
<sec/>
Han gjorde en otålig åtbörd. 
<sec/>
”Men min lilla vän, hvad är nu det för idéer! Du får lof att följa med din tid”, — han klappade henne beskyddande på handen, — ”och tiden vill, att det ska’ gå fort.” 
<sec/>
Hon log vemodigt och skakade på hufvudet, men svarade ingenting. 
<sec/>
De voro ensamma uppe på akterdäck, men från halfdäcket ljöd prat och skratt. Det var ett ungt, nygift par der uppe. Mannen satt och rökte, med benen bekvämt upplagda på bänken. Den unga frun stod vid relingen och pratade med styrmannen, öfverhopande honom med frågor, som han med ett godvilligt leende besvarade; stundom vände hon sig äfven till rorsmannen, som stod butter vid ratten och endast bevärdigade henne med ett otydligt brummande till svar, — och för hvar gångbrast den äkta mannen ut i ett lyckligt, bullrande skratt, som drog först styrmannen och så henne sjelf med sig, medan rorsmannen säfligt valkade bussen åt ena sidan för att kunna åstadkomma något liknande ett leende på den andra. 
<sec/>
För hvar gång skrattet trängde ner till de båda på akterdäcket, sågo de dit upp, han med längtande blickar, hon halft nyfiket, halft motvilligt, som om deras bullrande glädje sårat henne. 
<sec/>
”Hvad de ha’ roligt der uppe!” sade han slutligen. ”Jag kan undra, hvad det är de skratta åt.” 
<sec/>
”Ja, jag undrar det!” instämde hon. 
<sec/>
”Hör du, Mia”, utbrast han plötsligt, ”om vi skulle gå dit upp och slå oss tillsamman med dem?” 
<sec/>
”Nej, nej”, svarade hon hastigt, med en rädd åtbörd, — ”vi skulle bara störa dem, vi känner dem ju inte!” 
<sec/>
”Prat, känner inte! — På resor känner man alla menniskor. Kom du bara!” 
<sec/>
Han tog henne i armen och försökte draga henne upp från bänken. 
<sec/>
”Nej, Kristian”, — bad hon — ”låt mig vara, — jag är verkligen litet trött, jag skulle bara störa dem. Men du kan ju gå!” 
<sec/>
”Utan dig!” utbrast han förnärmad. ”Nej, då bry vi oss inte om det. Men du är då också en liten stackare att vara rädd för allt!” 
<sec/>
Han nöp henne i kinden. 
<sec/>
Hon rodnade och såg sig ofrivilligt omkring, fast hon visste, att ingen kunde se dem. Då skrattade han och började gnola, med en skroflig, omusikalisk röst, hela tiden trofast bibehållande en och samma ton. 
<sec/>
”Hvad är en kyss, när ingen den ser, då du den gett —” 
<sec/>
”Men Kristian då!” Hon lade bedjande sin hand på hans arm. Han skrattade än mera och började om igen med högre röst. Då fick han se, att hon hade tårar i ögonen och tvärtystnade. 
<sec/>
”Men, Mia lilla, hvad är det med dig?” utbrast han förebrående och lade armen om hennes hals. 
<sec/>
Hon torkade bort tårarne och försökte le mot honom. 
<sec/>
”Ack, jag vet inte, hvad det är med mig, men jag vill bara gråta! Det är visst luften som — — ” 
<sec/>
De sutto tysta en stund. Äfven öfver hans ansigte drog en skugga, — han såg plötsligt så gammal och trött ut. 
<sec/>
”Kristian!” sade hon slutligen, — ”fins det granar i Italien också?” 
<sec/>
Då återfick han sin förra, något ansträngda liflighet. 
<sec/>
”Granar! Nej, min lilla vän, der fins inga granar, men pinier fins det, ser du, det är också ett slags barrträd. Och der fins hvad som bättre är, der fins palmer och oranger och citronträd, — mins du inte, när jag läste för dig: ’Kennst du das Land, wo die Citronen blühen —’? Åh, vänta bara, tills vi komma till Italien, skall du få se, då skall du icke vilja gråta längre, nej då skall du skratta och jubla som en ung — ” 
<sec/>
Han afbröt sig hastigt och strök smekande håret bakom hennes öra. 
<sec/>
Hon log åt hans afbrott, men låtsade icke märka det, utan svarade endast: 
<sec/>
”Jag tror ändå, att jag kommer att sakna granarne! 
<sec/>
Han såg bekymrad på henne. Men så ljöd åter skrattet uppe från halfdäck och drog hans uppmärksamhet till sig. 
<sec/>
”Hör så de skratta!” sade han och såg ofrivilligt längtande dit upp. 
<sec/>
Hon bad honom åter gå dit ensam, och han lät slutligen förmå sig dertill efter långvarigt motstånd. Han satte mössan ännu mer på sned, draperade schalen öfver axeln och gick hvisslande upp för trappan. 
<sec/>
Hon såg efter honom med ett leende af stolthet, men då den sista skymten af hans smala ben försvunnit, suckade hon och tänkte: ”Hvad han har för ett ungdomligt, sinne, och hvad jag är gammal mot honom!” 
<sec/>
Skrattet der uppe fick förnyad fart, och hon fattades af en plågsam misstanke, att det var åt honom, de skrattade, — en misstanke, som jagade blodet upp i hennes ansigte. Men så hörde hon hans röst öfver de andras, och lugnade sig. 
<sec/>
Hon tänkte på detta Italien, dit de snart skulle komma, och hon undrade öfver den oro, den nästan ångestfulla känsla, som vid denna tanke kom hennes hjerta att klappa. Det var, som om hon skulle gå en fara till mötes, hon var rädd, icke blott för sin egen skuld, utan också för hans, men hvarför, det förstod hon inte. Hon kunde icke reda sina egna känslor, — men omedvetet strök hon med händerna öfver sina tinningar, som för att släta ut de skrynklor, år och bekymmer gräft i ögonvinklarne. 
<sec/>
Då hörde hon någon komma i trappan. Hon såg upp, — det var den unga frun, som kom ner. Deras blickar möttes ett ögonblick med denna snabba granskning, som är kvinnorna egen. 
<sec/>
”Hvad hon är vacker!” tänkte den ena. ”Säkert har hon icke fyllt tjugu år ännu, — hon är ute på sin bröllopsresa, det syns då. Jag undrar om det syns på mig också?” flög det genom hennes hufvud och det stack till i hjertat på henne. ”Ja, hon är mycket vacker; hon skulle bara ha’ håret litet annorlunda, så skulle hon se ännu bättre ut.” 
<sec/>
Och hon kände ett halft moderligt begär att ordna det så, som hon ville ha det, och på samma gång göra ett par små, helt små ändringar på drägten. 
<sec/>
”Det har nog varit ett ganska täckt ansigte”, — tänkte den andra. ”Men hon klär sig nästan för ungdomligt. Att hon inte förstår, att det ser löjligt ut! Jag kan inte fatta, att man kan vilja göra sig yngre än man verkligen är! Men annars ser hon snäll ut, — och så klen, stackare!” 
<sec/>
Så logo de mot hvarandra. 
<sec/>
”En sådan härlig natt!” sade den unga och kväfde en ofrivillig gäspning. 
<sec/>
”Ja”, svarade den andra, — ”det är så vackert, att man aldrig vill gå och lägga sig.” 
<sec/>
Den unga skrattade och gäspade åter. 
<sec/>
”Det vet jag just inte, — jag ämnade just göra det! — I morgon är också en dag!” tillade hon och böjde på hufvudet, i det hon gick. 
<sec/>
Den andra såg efter henne och kände åter ett stygn i hjertat. 
<sec/>
I morgon är åter en dag! Hvad det föll naturligt för henne att säga det, — och tänka det! — Äfven för henne sjelf var det ju också en dag i morgon, och dock skulle hon icke kommit att tänka det så! — Hvarför? — Hvarför lät det så underligt i hennes öron? Hon greps af en plötslig beklämning, reste sig upp och började hastigt gå af och an. 
<sec/>
Men uppe på halfdäck stodo de båda herrarne och pratade. Den yngre var en storväxt, groflemmad man, en riktig jätte, med ett rödblommigt, godmodigt ansigte, en väldig basröst och ett aldrig sinande skratt. Han hade tändt en ny cigarr och lyssnade tålmodigt, med ett förbindligt leende, på den andres prat. 
<sec/>
”Och nu är herrskapet ute på sin bröllopsresa? — Hm, — ett ganska egendomligt sammanträffande för resten, ty, för att tillstå sanningen”, — här såg han på sin reskamrat med ett stolt, hemlighetsfullt leende, ”så äro vi ute i aldeles samma ärende.” 
<sec/>
”Nej, verkligen?” svarade jätten och kastade ofrivilligt en förvånad, mönstrande blick på honom. 
<sec/>
Han märkte det och fortsatte godmodigt: 
<sec/>
”Ni menar, att det är något sent, jag ser just inte ut, som en ung älskare, — eller, rättare sagdt, en nygift äkta man, hva? — Men så är det i alla fall, lyckan och kärleken har ingen ålder, — och hur är det ordspråket säger: bättre sent än aldrig! Ja, det är en underlig historia för resten, — det vill säga, så underlig är den väl inte, fast den förefaller oss så. Den här resan, den skulle egt rum för femton år sedan, — men menniskan spår och Gud rår, och så blef det nu i stället. Ja, femton år, ja!” 
<sec/>
Han tystnade och försjönk i tankar. Den unge mannen betraktade honom intresserad. Hela hans sätt och utseende hade på en gångförändrats, den påtagna, litet narraktiga ungdomligheten hade försvunnit, han såg så gammal och trött ut, der han stod lutad öfver räcket och såg ner i vattnet. Det hade kommit ett tungt, sorgset uttryck öfver hans ansigte. Efter en stund fortsatte han: — 
<sec/>
”Ja, i hela femton år ha’ vi väntat, — det är en lång tid, det, — det förstår ni inte, hvad den är lång!” — Han log bittert. — ”Hvarför vi väntade, menar ni, och inte gifte oss med det samma, — ja, det är en lång historia, det, och en sorglig historia, men den kan inte intressera er, — allt nog, vi måste vänta och trodde, att vi kanske skulle få vänta hela lifvet. Ja, hela lifvet! Men så blef det dock inte, så kom lyckan på en gång öfver oss, slag på slag, så underbart, — vi voro fria, oberoende, nästan rika, kunde få allt, som vi någonsin vågat drömma om, uppfyldt. Ibland har jag ännu svårt att tro, att det verkligen är sant, det är så nytt ännu, det är knapt fjorton dar, sedan vi gifte oss. Och vet ni, hvad min första tanke då var, jo: mot söder, mot söder, till Italien, la bella Italia! Ser ni, det hade alltid varit vår dröm, det svärmade vi för, då vi voro unga, — ja, — jag menar inte att vi äro gamla nu, lyckan har ingen ålder, och ännu ha’ vi den bästa ungdomen framför oss, det känner jag, — jag känner det här!” sade han och slog sig på bröstet. 
<sec/>
”Det är bara så besynnerligt med Mia, hon, som förr inte kunde tänka sig någon större lycka än att få komma till södern, — nu, då hon kunde få sin önskan uppfyld, nu ville hon det inte, — det var nästan med våld jag fick henne med mig. Jag förstår det inte, — det är som om hon vore rädd, — rädd för Italien, la bella Italia, — kan ni begripa det?” 
<sec/>
Han skrattade tvunget och såg frågande på den andre. 
<sec/>
Denne skakade leende på hufvudet. Han kände sig en smula besvärad öfver detta plötsliga förtroende och kunde icke finna något att säga. Men på samma gång kände han sig uppfyld af medlidande och af något, som nästan liknade samvetskval. 
<sec/>
”Nå, det är väl bara det, att hon är litet klen, — det går nog öfver bara hon kommer dit. — Åh, vänta, — bara vi komma dit, — då skola vi nog ta igen den förlorade tiden.” 
<sec/>
Det kom en plötslig oro öfver honom, och han afbröt sig tvärt. 
<sec/>
”Nej, här står jag och pratar, så att jag aldeles glömmer bort Mia, — hon sitter der nere och väntar på mig! — Nu får jag säga god natt, — hoppas vi få förnya bekantskapen i morgon! Vi kunna just önska hvarandra en god natt, vi två, hva?” 
<sec/>
Han blinkade småslugt och skrattade. Så kastade han schalen högre upp på axeln, sköt mössan på sned och sprang utför trappan, så fort, att han var nära att snafva. 
<sec/>
Den andre dröjde en stund och gick så också ner. Då såg han dem sitta på samma plats, med hand i hand och hviskande med hvarandra. Han gick hastigt förbi dem, låtsande som om han icke såge dem. 
<sec/>
Den följande dagen kom ångbåten till sin bestämmelseort och de skildes åt. 
<sec/>
Fjorton dar derefter återfann han dem af en händelse i Nizza, på jernvägsstationen. Tåget, som gick söderut, hade stannat några minuter, och han hade sprungit ut för att skaffa sin hustru något att dricka. I dörren till väntsalen stötte han i hop med en herre, i hvilken han igenkände sin reskamrat från ångbåten. Han blef nästan glad öfver att återse honom och skakade hjertligt hand med honom. 
<sec/>
”Får vi kanske ressällskap? Nu ska vi också söderut, till Italien.” 
<sec/>
Den andre såg skyggt bort och svarade: 
<sec/>
”Nej vi reser norrut igen, — vi reser hem!” 
<sec/>
”Hem! Redan? — Utan att ha’ sett la bella Italia!” utbrast den unge mannen. Nu först såg han närmare på sin reskamrat och blef förvånad öfver den förändring, som försiggått med honom. Den förra lifligheten var aldeles försvunnen, han såg trött och modfäld ut, och det låg en kväfd bitterhet i hans röst, då han svarade: 
<sec/>
”Ja, vi passa inte här, — vi äro för gamla. — Jag vet inte hvad det är, men allt sedan jag kom hit, har jag haft en sådan pinande känsla af att det är någonting jag saknar, jag har känt mig så bortkommen, så olycklig! — Det var det Mia anade, men jag förstod det inte då, — jag trodde vi skulle kunna vinna igen, hvad vi förlorat. — Jag narr, — hvad kan ge oss igen de femton åren, som gått bort, och vår ungdom! Intet, — det är förloradt, — för alltid förloradt!” 
<sec/>
Hans röst kväfdes i en snyftning. 
<sec/>
Den unge mannen kramade hans hand och letade efter några ord till tröst, men i det samma ljöd klockan, han hann endast ropa farväl och springa. 
<sec/>
Då tåget gled ut från perrongen stod det gamla paret der och såg efter det. I ett kupéfönster sågo de ett ungdomligt, rödblommigt ansigte och en näsduk, som viftade åt dem. 
<sec/>
De kramade hårdt hvarandras händer, men undveko att se på hvarandra, ty de hade båda tårar i ögonen. 
<chapter/>

<chaptername>LÅNGFREDAG.</chaptername>

<sec/>
Det var på Långfredagsaftonen. Skymningen föll på, vårt samtal stannade så småningom aldeles af, och jag såg, hur min gamle vän, doktorn, försjönk i tankar. Jag ville icke störa honom, utan väntade att han skulle bryta tystnaden, men han tycktes aldeles hafva glömt bort, att jag fans till. Slutligen hostade jag för att göra mig uppmärksammad; han spratt till, såg en stund frånvarande på mig, och började så: 
<sec/>
”Tycker du inte, att det är något egendomligt med den här dagen? Eller kanske är det bara så med mig! Jag kommer alltid att tänka på hafvet. Ja, det har nu en särskild anledning, — det är minnet af en Långfredag för många år sedan, som gifvit denna dag en särskild betydelse för mig. Jag kan för resten gerna berätta det för dig. 
<sec/>
Som du vet, var jag för flera år sedan distriktläkare på **ö. Det är just ingen vidare angenäm förvisningsort för ett Stockholmsbarn som jag, men jag hade nu mina särskilda anledningar att mottaga platsen. Ön ligger aldeles blottad för hafvet, och under höststormarne vräker hela Östersjön mot den flacka kusten. I det inre af ön fins en smula växtlighet, men annars är det mest bara sand, sand i oändlighet, på sina ställen bunden af magert gräs och förkrympta enbuskar, som de halfvilda fåren naggat af, tills de blifvit som små gröna bollar, på andra ställen åter upptornande sig till riktiga berg af lös, fin flygsand, som under stormdagar föres vida omkring och stundom anställer ganska stor skada. Jag vistades der i två år, och den första tiden leddes jag aldeles förfärligt; men menniskan har en märkvärdig förmåga att vänja sig vid allt, och hur det var, blef jag så småningom riktigt fästad vid min förvisningsort, och det var nästan med saknad, jag slutligen lemnade den. Jag tror det var hafvet, som gjorde detta; det kan ersätta mycket, — men det fins intet, tror jag, som kan ersätta det. 
<sec/>
Bland de personer, med hvilka jag umgicks under min vistelse der, var äfven skolmästaren och klockaren, magister Sundholm, eller magistern, såsom han i allmänhet rätt och slätt kallades. Jag har aldrig lyckats få reda på, hur han kommit att stanna på en så ringa och underordnad plats; han hade en bildning vida öfver sin samhällsställning och ett särdeles godt hufvud. Hans fader hade varit pastor der på ön, och sjelf skulle han äfven studera till prest. Men då han var ett par och tjugo år gammal, inträffade det en brytning mellan honom och fadern, och han lemnade hemmet för att aldrig mera återkomma. Några år derefter förflyttades fadern till ett större pastorat på fastlandet, och se’n hörde man på ön hvarken af fadern eller sonen, till dess man en tjugufem år senare öfverraskades af att finna denne som en af de sökande till skolmästarbefattningen. Han fick den och kom så tillbaka till sin födelseort, — men de som hade sett honom som gosse och yngling hade svårt att känna igen honom nu. Det var icke endast åldern, sade de; allt hos honom var förändradt, det var som om det icke varit samma menniska. 
<sec/>
Då jag lärde känna honom, var han några och femtio år gammal, och ett fullkomligt original. En lång, otroligt mager gubbe, med ett ansigte, som synbarligen en gång varit vackert, men som nu var tärdt och hopfallet. Det var ett egendomligt ansigte, — den höga, starkt utbildade pannan, de djupt liggande ögonen, den krokiga, starkt framspringande näsan, de tunna, hopknipna läpparne, hvarje drag var sådant, som man föreställer sig hos en viljestark menniska eller en fantast, och dock låg det öfver det hela ett uttryck af svaghet, af oförmåga, af nästan barnslig hjelplöshet. Men man hade en känsla af, att detta uttryck icke var ursprungligt, att det var ett tidens verk, och stundom kunde något annat skymta fram under denna mask, en gnista af en utbrunnen eld, som dock snart slocknade, äfven den. En egenhet hos honom var, att han alltid gick mycket tunnklädd, så att man hade en plågsam känsla af att han frös; tidigt på våren och långt in på hösten gick han klädd i sina tunna bomullskläder, och endast i den skarpaste vinterkölden kunde man få se honom i öfverrock. I allmänhet lefde han mycket torftigt och unnade sig endast det nödvändiga, — dock icke af snålhet, ty andra kunde han hjelpa öfver sina tillgångar. Men det egendomligaste hos mannen var hans tal; — han talade nemligen ytterst långsamt och omständligt, hvarje ord tycktes vara väl tio gånger vändt och afvägdt, innan han släpte det öfver sina läppar, och derjemte var hans språk så utsiradt, att det stundom gjorde ett omotståndligt löjligt intryck. Till en del berodde väl detta på, att han i sin ungdom stammat mycket starkt och vid bortarbetandet af detta fel vänjt sig att tala långsamt, men jag fick det intryck, att detta icke var den enda orsaken, — jag förestälde mig åtminstone, att det äfven berodde på en till vana drifven misstänksamhet mot andra och vaksamhet öfver sig sjelf. 
<sec/>
Sådan han var, lärde jag mig att hålla af honom ganska mycket. Han var svår att bli bekant med, men sedan isen en gång var bruten, vann man fort insteg i hans förtroende. Dock endast till en viss gräns, — han talade aldrig om sitt förflutna lif. 
<sec/>
Det fins menniskor, som göra intryck af att icke vara det, hvartill naturen bestämt dem, i hvilkas väsende det fins något brustet, förkväfdt, disharmoniskt. Och ofta har man i dessa menniskors sällskap en känsla af, att det fins en verld, der de lefva i bitter enslighet, och der man ej har rättighet att söka tränga in, vore det också blott af medkänsla, af begär att hjelpa. Det är om sådana menniskor, man säger: Der ligger en historia under! — En sådan var magistern. 
<sec/>
... Det var på Långfredagen, det andra året af min vistelse der. I nära en veckas tid hade det rasat en stark, vestlig storm, en af dessa tidiga stormar, som bryta isarne och göra rent hus för våren. Men på Torsdagskvällen lade sig stormen, och morgonen derpå var det åter lugnt och stilla. Det var en hög, klar, ljusblå himmel, vädret var friskt, hade nästan en smula vinterkyla i sig, och dock hvilade det öfver hela naturen en härlig vårstämning, och man tyckte, — kanske blott i inbillningen, — att det luktade vår, som man säger. Och detta lugn, det fick en nästan högtidlig fridfullhet efter de föregående dagarnes rastlösa larm. Mina af stormens tjut och vågornas dån sönderslitna örhinnor öfverlemnade sig med en viss förvåning åt hvilan, liksom ville de icke riktigt tro på tystnaden, och min rådbråkade kropp och mitt uttröttade sinne domnade bort i en ljuf magtlöshet. Hela dagen satt jag vid mitt öppna fönster och njöt af tystnaden och betraktade hafvet, som rullade mot stranden med långa, glidande dyningar; stundom föllo mina ögon till hopa och jagsomnade in, men i sömnen började åter stormens tjut ljuda i mina öron, och med en instinktlik ansträngning tvang jag mig åter vaken och förundrades för hvar gång öfver att det var så tyst. 
<sec/>
Vid femtiden på eftermiddagen fick jag sjukbud från magistern. Det var en gammal gumma, som hushållade för honom, och som var hans enda sällskap i den lilla stugan, han bebodde, som framförde budet. Hon berättade, att han dagen förut varit ute och gått i stormen bort till andra sidan af ön, dit han hade något ärende. Han hade kommit hem sent på kvällen, och som han enligt sin vana gått utan rock, hade han varit aldeles genomfrusen och förstörd. På natten hade han fått feber och yrat häftigt, — hon hade icke vågat lemna honom och hade icke haft någon att skicka. På morgonen hade febern gifvit vika, men efterträdts af en stark afmattning; han hade försökt stiga upp för att gå till kyrkan och förrätta sin tjenst, men icke förmått det. På eftermiddagen hade han somnat in tungt och djupt, men — som hon sade — det hade ändå varit något så underligt hos honom, att hon ansett det bäst att gå efter mig. 
<sec/>
Jag lät genast spänna för. Det var en dryg halfmil, vi hade att åka, och klockan var framåt sex, då vi kommo fram. Stugan innehöll två rum och kök; han låg i det inre rummet, som var hans sof- och arbetsrum, och der jag många gånger setat och pratat med honom och rökt ur hans bästa pipa. Han sof ännu, — en djup, dvallik sömn, ur hvilken han icke ens uppvaknade, då jag undersökte honom. Jag kunde icke upptäcka något särskildt ondt, men hela lifsverksamheten var till en ytterlig grad nedsatt, hjertat arbetade mycket svagt, och det var tydligt att denna afmattning skulle sluta med döden, om den inte snart kunde häfvas. Det fans dock icke mycket hopp derom, jag stod inför ett af dessa fall, der läkaren intet kan uträtta, derför att han icke kan göra intrång i naturens ordning; magistern var icke sjuk, — han hade endast lefvat ut. 
<sec/>
För att likväl göra min skyldighet, lät jag gumman åka till apoteket med ett recept som jag skref, — och jag var ensam med den sofvande. 
<sec/>
Jag satte mig vid hans säng och väntade, att han skulle vakna. Jag mins honom så väl, som han låg der framför mig. Hans ansigte hade ett uttryck, som jag icke sett der förut, — ett smärtsamt, lidande uttryck, men på samma gång så lugnt och beherskadt. Det var som om dödens närhet gifvit anletet den kraft, det förut saknade. 
<sec/>
En halftimme förgick, och han rörde sig icke. Jag började frukta, att han aldrig mer skulle vakna upp ur denna sömn, och jag öfvervägde just, om jag skulle väcka honom, då han plötsligt slog upp ögonen och såg på mig. 
<sec/>
”Är det doktorn?” sade han svagt och med ansträngning. Efter en stunds tystnad fortsatte han: ”Ni kan nog ingenting göra, — jag tror, jag kommer att dö nu.” 
<sec/>
Jag hade intet att svara, och han tycktes ej heller vänta på något svar. Efter en stund såg han åter upp på mig och frågade, med ett egendomligt, öfverspändt uttryck i blicken. 
<sec/>
”Det är Långfredag i dag?” 
<sec/>
Jag nickade. Det gick ett leende öfver hans ansigte, så slöt han åter ögonen och låg aldeles stilla som förut. Men efter några minuter kom det en plötslig oro öfver honom, hans fingrar famlade på täcket, hans läppar rörde sig, och hans ansigte sammandrog sig, som hos en menniska, som grubblar öfver en tung tanke. Och på en gång reste han sig upp i sängen, fäste sina ögon, som blifvit stora och stirrande, på mig och sade, kort och bestämdt, med en nästan våldsam kraft. 
<sec/>
”Judas!” 
<sec/>
Jag trodde, att han åter började yra, ehuruväl jag icke kunde märka några febersymptom hos honom, och jag försökte att med mildt våld få honom ner i sängen igen. Men han sköt mig otåligt till baka och fortsatte, talande häftigt och afbrutet, men fullt redigt. 
<sec/>
”Judas, säger jag. Ni är Judas, jag är Judas, vi äro alla Judas. Har ni aldrig älskat något, — öfver allt annat, med allt det bästa af er sjelf, — och har ni dock icke förrådt det? Jo, — ni har gjort det, — någon gång — i edra hemliga tankar, i djupet af ert hjerta, — om ej i öppen dag. — Ni har gjort det, — och jag, — och alla! — Har ni aldrig gifvit en Judaskyss, — den svikna kärlekens Judaskyss? — Jo, den bränner på edra läppar, — på edra som på mina! Och ändå har ni fördömt och förbannat honom, — en tusenårig förbannelse, det är ett brott, större än hans, ty han hade dock älskat en gång. Man skall inte förbanna den som är olycklig, — man skall — förlåta! — — — —  
<sec/>
Hans andedrägt var slut och han föll tillbaka på kudden, aldeles utmattad. Jag kände på hans puls, den slog knapt, — hans hand var iskall. Det var icke långt kvar. En stund förgick, och han låg som död. Så märkte jag, att han gjorde en rörelse, som för att vinka mig till sig. Jag lutade mig ner öfver honom, — hans röst var nu så svag, att jag endast med svårighet kunde urskilja orden. 
<sec/>
”Der — i venstra skrifbordslådan, — sade han, — ligger det papper, — det är saker som jag skrifvit, — då jag var ung och” — ett leende fullbordade meningen. ”Då jag är död, skall ni ta’ dem, — jag vill inte, att man skall se dem, — ni får göra med dem, hvad ni vill, — de äro inte mycket värda.” 
<sec/>
Jag lofvade att göra som han ville, och reste mig åter upp. Men efter en stund såg jag, att han åter ville tala med mig. 
<sec/>
”Nej, — det är bättre, att ni bränner upp dem, — här, — nu, när jag är död.” 
<sec/>
Jag nickade, och han slöt ögonen med en suck. 
<sec/>
En lång stund förgick, utan att han rörde sig. Jag gick fram till fönstret för att se efter, om icke vagnen skulle komma. Jag trodde, att han åter somnat, men då jag vände mig om, såg jag, att han låg med öppna ögon, och i hans blick var åter samma egendomliga, öfverspända uttryck, som den gången han vaknade. Ett ögonblick kom det som ett ljus öfver hela hans ansigte, och med ansträngning af hela sin styrka sade han: 
<sec/>
”Att jag skulle dö på Långfredagen!” Det var hans sista ord. En stund derefter kom vagnen tillbaka, — jag gick ut ett ögonblick, — då jag åter kom in, var han död. 
<sec/>
I lådan, som han anvisat mig, fann jag en bundt af ålder gulnade manuskript. Det mesta var dikter, ungdomsdikter, och, — som han sagt, — de kunde saklöst öfverlemnas åt lågorna. Men något skildt från de öfriga låg ett, som tycktes vara af färskare datum. Jag läste det, och det stod i ett så egendomligt samband med denna dags händelser, att jag icke kunde förmå mig att förstöra det. Jag har det ännu, och du skall få läsa det.” 
<sec/>
Doktorn gick fram till sitt skrifbord, drog ut en låda och letade bland papperen; under tiden fortsatte han: 
<sec/>
”Jag har aldrig fått reda på, hvad det var, som dolde sig i hans förflutna lif, som brutit ner hans sinne och gjort honom till den han var. Var det ett felsteg, ett brott, eller en olycka? Eller var det kanske blott en inre historia, en af dem, som endast lemna spår efter sig i dens sinne, som genomlefvat det. Jag vet icke, men just denna gåta, som jag aldrig lyckats lösa, har bundit honom fast i mitt minne med ett egendomligt, lefvande intresse. — Och här är papperet!” 
<sec/>
Jag tog det, vecklade upp det, och läste följande: 
<sec/>
— — — — — —  — — — — — —  — — —  
<sec/>
Kvällen började skymma; öfver himmelen drefvo stora, svarta moln fram, sönderslitna, med rifna kanter. Det rasade en storm der uppe i de öfre luftlagren, men vid jordytan var det nästan lugnt, vinden dog bort i kalla, flämtande andedrag, och vågorna sköljde med ett entonigt klagande öfver den sandiga strandbädden. Hafvet utbredde sin väldiga yta framför mig, smälte vid horizonten samman med den blyfärgade himmelen, och blicken nådde ingen gräns, förlorade sig i en ändlös rymd. 
<sec/>
Det är något egendomligt med hafvet, — hur man växer fast vid det, hur det fäster en vid sig med band, som blifva allt starkare och starkare, ju längre man vistas i dess närhet, tills det är, som om man sjelf hörde samman med det, som om ens eget lif blott vore en genklang af dess stora, mägtiga pulsslag. Det är så rikt, så allt omfattande, det har uttryck för alla våra känslor, det är en stor, förskönande spegel för hela vårt inre. Och på samma gång höjer det oss öfver oss sjelfva, det inger oss en känsla af gemensamhet, af samhörighet med det stora hela, — det är naturens egen väldiga röst, som talar till oss genom hafvet, det är en fläkt från oändligheten, som det likt en lifgifvande gud blåser in i vår kranka kropp och vårt trånga sinne. Och man glömmer det aldrig, om man en gång erfarit dess magt, — åh, stundom kommer det öfver en en sådan längtan att åter höra dess djupa, fulltoniga brusande, se dess blåa, oändliga yta, lyftas af dess rena, ursprungliga storhet. 
<sec/>
Men hafvet var dystert denna kväll. Det låg der som ett bottenlöst djup af lidande och smärta, af suckar och stönande, det höjde och sänkte sig som ett i dödsångest flämtande bröst, och vågorna snyftade mot stranden. Denna storm, som rasade der uppe i luften, som man såg utan att känna, gjorde ett hemskt, olycksbådande intryck, och det skulle nästan hafva varit en befrielse, om den sänkt sig ner till jorden, — det skulle varit en befrielse att känna den piska ansigtet med salt hafskum, se den vräka vågorna i raseri upp mot stranden, kämpa sig fram mot den tum för tum eller magtlös låta sig föras bort af dess öfvermägtiga styrka. Allt hellre än denna undergifna, tröstlösa klagan, denna förfärliga tungsinthet, liksom lede hela naturen af ett obotligt, hopplöst ondt. 
<sec/>
Man blef dyster till mods nere vid hafvet denna kväll. Känslan af oändlighet lyfte icke, befriade icke, den låg som en mörk gåta öfver sinnet, och det var som kände man hela evigheten tynga på sina svaga skuldror. Man skulle velat kasta sig ner i sanden och gråta sig fri från denna olidliga börda, men man kunde det icke, det beklämda sinnet hade inga tårar. 
<sec/>
På afstånd hörde jag kyrkklockor ringa. Jag vände mig, och på vägen, som slingrade sig fram mellan sandåsarne, såg jag ett tåg af menniskor, i spridda skaror, män, kvinnor och barn, helgdagsklädda, med psalmböcker i händerna. De gingo med långsamma, tunga steg, deras rygg var krökt under kampen för lifvets uppehälle, deras ansigten stämplade af en enda, ständigt gnagande tanke: bröd, bröd! Men nu var det hvilodag — det var Långfredag, lidandets stora åminnelsedag, den menskliga evighetstankens offerdag. 
<sec/>
Det var hvilodag, klockorna ringde, och skaran skred långsamt framåt, tungt trampande i sanden. Visste de, hvilken dag det var, förstodo de, hvad det var, de gingo att fira? Kanske ej. Men jag såg, hur de stundom läto blicken glida bort öfver hafvet, och det låg som en dunkel, halft omedveten fråga i den. 
<sec/>
Jag lemnade hafsstranden och följde långsamt efter dem. Jag kom upp till den magra bygden, jag gick förbi enstaka bygnader, förbi de gråa åkerlapparne, der snön ännu låg kvar i dikena. — Mina fötter sjönko vid hvarje steg ner i sanden. Jag såg mig omkring, — öfver allt sand, — sand. Jag kunde icke mera se hafvet, men jag visste, att det låg der borta, stort och mägtigt, jag kände dess andedrägt på mina kinder, och jag tyckte mig ännu höra dess klagande röst mellan klämtslagen. 
<sec/>
Der låg kyrkan; dess fönster voro upplysta som till fest, klockorna hade tystnat, och folket strömmade in. — Så började orgeln. 
<sec/>
Men jag ville icke gå in. Mitt sinne var för tungt och der inne var för ljust. Och jag ville icke höra lidandets stora sorgesång sjungas på den gamla, nötta melodien, — jag hade ännu hafvets mägtiga ryten i mina öron. 
<sec/>
Invid kyrkogårdsmuren stod en lind, en gammal ärevördig lind, med alla grenar sträckta bort från hafvet. 
<sec/>
Den såg mig ut att vara en filosof, den gamla linden. Jag tyckte mig se, hur den en gång, för många, många år sedan, spirat upp med späda, gröna knoppar bakom den skyddande muren; dess stam var smärt, och den bredde sina smidiga grenar harmoniskt ut åt alla sidor; men sina saftigaste, grönaste blad vecklade den ut åt hafvet till, och den sträckte sina gröna ögon upp öfver muren för att uppfånga en skymt af den blåa strimman der borta, som glittrade i solen. Och då hafsvinden kom med långa, friska andedrag, ljöd i dess grenar en susande musik, full af undrande längtan. — Men så kom lifvet med sina hårda lärdomar, — den fick lära sig att från hafvet komma stormar och oväder, den såg sina blad sköflas och sina grenar vridas ur led, — den kämpade kanske emot en tid men så fogade den sig till slut och vred lydigt sina grenar mot land. Och nu stod den der som mosslupen, ärevördig åldring och vände ryggen åt sin gamla längtan och betraktade den hvitmenade kyrkan och sanden, den eviga, allt förkväfvande sanden, och försökte tro, att hela lifvet icke var något annat än sand. 
<sec/>
Ja, den var bestämdt en gammal filosof; jag tyckte mig se, hur den stod och nickade åt mig, vist och förmanande, och jag böjde mig för dess gamla visdom och satte mig vid dess fötter och lutade hufvudet mot dess stam och vände ryggen åt hafvet, jag också, för att få sitta i lä för de kalla fläktarne. 
<sec/>
Men genom fönstret såg jag in i den upplysta kyrkan, fram till altaret, der den korsfäste hängde med törnekronan om sitt hufvud och med lemmarne förvridna af smärta. Jagtyckte, att hans slocknade blickar voro fästade på mig, i fjerran hörde jag hafvets klagande brus, och jag tryckte mig fastare in till lindens mosslupna stam liksom till en gammal vän och förtrogen, som vill en väl, och hos hvilken man söker stöd, då man icke är riktigt nöjd med sig sjelf. 
<sec/>
Nu tystnade orgeln. Jag hörde otydligt prestens entoniga, sjungande röst, — han talade om kamp och lidande, och linden nickade takt till orden, och mina ögon slöto sig ovilkorligt, och sinnet vaggades till sömn. 
<sec/>
Då ljöd ett skrällande klämtslag. Mina ögon öppnade sig åter, kyrkan hade remnat, och himmelens sol strömmade in i de gråa hvalfven. Jag såg fram till altaret, och då såg jag, hur lifvet vaknade i den korsfästes slocknade ögon, och hur de försträckta lemmarne spändes i ungdomlig styrka för att bryta bojorna. Åter ljöd ett klämtslag, då föllo spikarne bort, korset sjönk till aska, och den korsfäste var åter fri. Hans bröst vidgade sig, han sträckte ut sina befriade armar, hans ansigte strålade af ungdom och mod, och han stod der, skön och kraftfull, som segerns gud. Men ur hans ögon strålade ett mildt, kärleksfullt ljus, och mitt bröst värmdes under hans blickar. Han steg ner från altaret, — han trädde ut på kyrkogården. Hans blick föll på den gamla linden, och då hörde jag, hur safven sjöd i dess stam, knopparne svälde och vecklade ut sina blad, och med en stilla susning vred den sina grenar och sträckte ut dem mot hafvet igen, — mot hafvet, dess gamla längtan. 
<sec/>
Den återuppståndne log och gick vidare. Gräs och blommor spirade upp under hans fötter, sanden, den eviga, allt förkväfvande sanden täcktes under en grönskande matta, luften var mild och varm, och solen strålade. Och en föryngrad, jublande skara följde hans steg, det låg ett skimmer öfver allas ansigten, lidandets och stridens tid var förbi, — segerns och kärlekens tid var kommen. 
<sec/>
Jag var ensam kvar på kyrkogården. Jag ville resa mig upp och följa honom, äfven jag. Men då hörde jag i närheten ett ljud som af snyftningar. Var jag då icke ensam? En man trädde ut ur den remnade kyrkan, — liksom bländad stannade han på tröskeln och sträckte ut sina armar efter den bortgående skaran. Full af förundran, med en hemlig fasa betraktade jag honom. Som han stod der, med sina armar utsträckta, var det som om den korsfäste fått lif och trädde mig till mötes. Det var samma gestalt, samma ansigte, och dock så annorlunda, — ljuset fattades, det var som en lefvande skugga. 
<sec/>
En snyftning skakade hans kropp, hans armar föllo tungt ner utefter sidorna, och hans blick famlade efter den korsfästes hvita skepnad, som försvann borta vid horizonten. Han tog några steg framåt, men benen svigtade under honom, han sjönk ner vid min sida och slog sina armar omkring den gamla lindens stam och tryckte sina skälfvande läppar in till den hårda barken. Då gick det en rysning genom trädet, det suckade i den gröna kronan, bladen krympte och vissnade, det rasslade dödt i grenarne, och inom ett ögonblick stod linden bar och förtorkad som förut. 
<sec/>
Jag greps af ångest, — det var som kände jag döden fläkta öfver mitt ansigte, — jag ville resa mig upp och fly, men jag kunde det icke, mina lemmar voro som förlamade. Jag såg på mannen bredvid mig: nu var likheten med den korsfäste försvunnen, men ett annat minne vaknade i min själ, det tycktes mig, att jag sett honom förut, i ett dunkelt förflutet eller i en nattlig dröm. 
<sec/>
”Hvem är du?” frågade jag. 
<sec/>
Han rörde sig icke, — han hade dolt ansigtet i sina händer, — men efter en stund svarade han: 
<sec/>
”En olycklig.” 
<sec/>
”Hvarför kysste du trädet?” 
<sec/>
”Af kärlek!” svarade han som förut. 
<sec/>
”Du ljuger, — kärlek dödar inte.” 
<sec/>
Då kom det i ett våldsamt utbrott: 
<sec/>
”Min kärlek gör det, — det hvilar en förbannelse öfver mig, — allt hvad mina läppar beröra, måste dö.” 
<sec/>
Jag ryste, och än en gång frågade jag. 
<sec/>
”Hvem är du?” 
<sec/>
En sällsam känsla uppfylde mig, — det tycktes mig, att jag stod inför en mörk kvalfull gåta, som länge legat rufvande öfver mitt sinne. 
<sec/>
Då lyfte han upp sitt ansigte och såg på mig. 
<sec/>
”Känner du mig icke?” sade han doft. 
<sec/>
Jag skall aldrig glömma denna blick, den skall städse förfölja mig, liksom ett förtviflans nödrop, en sekelgammal anklagelse. 
<sec/>
Nu kände jag honom, — det var Judas. 
<sec/>
Frysande reste jag mig upp för att gå. Men en maning, som jag icke kunde motstå, höll mig kvar, — det var som om en inre röst anklagade mig, — än en gång försökte jag fly, — då ljöd det i mina öron: Judas! — och jag stannade åter. Ett djupt, smärtsamt medlidande uppfylde mig, jag böjde mig ner, tog mannens hufvud mellan mina händer, lyfte upp det och kysste hans skälfvande läppar. I hans ögon såg jag en spegelbild af mig sjelf, mitt bröst isades, och jag kände dödens kalla hand sluta sig om mitt hjerta. — — — — — —  — 
<sec/>
I det samma vaknade jag. Min panna var våt af kallsvett. Kyrkan var mörk, gudstjensten hade slutat. Bredvid mig stod linden, gammal och mosslupen som förr och sträckte alla sina grenar bort från hafvet. Allt var tyst omkring mig, — men långt i fjerran hörde jag ett susande i luften. Det kom från hafvet, men det var icke längre samma hopplösa klagan, det klingade som en ljus, solig ton deruti, och jag kände en varm fläkt smeka min panna. Och jag undrade om det var våren, som slog sina vingslag i fjerran, bebådande sin ankomst, — våren! 
