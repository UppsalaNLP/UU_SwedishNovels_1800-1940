<title>NYA SVENSKA ÖDEN </p>
<chaptername>FÖRSTA SAMLINGEN </chaptername>

<chapter/>
om Stig Storverks Son.  
<sec/>
Sommarsolståndet var inne, och dag följde på dag, utan natt. Alla mörkrets djur uti marken hade gömt sig; ugglan i eken, grävlingen i grytet, nattblackan i skrevor; och de vågade sig icke ut, varken natt eller dag, svulto hellre en tid, väntande den sköna nattens återkomst.  
<sec/>
I en båt på Brofjärden i Mälaren sutto tre människor, en man med hustru och fullväxt son. Sonen stor, ful och klumpig skötte årorna, och det kunde han, ty båten sköt fram som en plog, eller en mullskopa, ristande en enda lång fåra i vattnet. Hela dagen hade de rott, från Herrön till Selaön, till Björkön, Adelsön, Ekerön och Munsön, irrande, sökande vad som icke fanns, skugga och skymning. De hade icke sovit sedan dagjämningen, ty de kunde icke lida ljuset; därför buro de alla tre våta näckblad hängande ner för ögonen.  
<sec/>
Mannen i akterstäven var en mörk en, och hans yttre var skönt, utan ålder; endast hans tänder, som han icke kunde dölja voro för långa och för vita. Hustrun var grov som av jättesläkt, också mörk, och hon kivades jämt med mannen. Nu dalade solen, och alla tre sutto med ryggarne mot den, vilket såg ovårdigt ut; men när de mötte en fiskare, så spottade denne för sig och vände bort ansiktet.  
<sec/>
Slutligen sågo de en stor holme med tjock granskog i stranden, och branta klippor, som kunde hysa en grotta att sova i. Sonen styrde mot det landet, som heter Eldgarn.  
<sec/>
– Tag mer på högra åran! sade mannen som hette Okel!  
<sec/>
– Nej, på vänstra! skrek kvinnan, som kallades Signy.  
<sec/>
– Högra, sa’ jag!  
<sec/>
– Vänstra!  
<sec/>
Och så kivades de! Men Nare, sonen, tog i med både vänstra och högra, för att icke göra någon emot; och så voro de i land.  
<sec/>
Grottan fanns, och jättefolket kröp in.  
<sec/>
– Nu kan man se vad man gör, sade mannen och kastade sin säck på golvet.  
<sec/>
De gamle satte sig att kivas, men Nare gick ut för att se på holmen.  
<sec/>
När granskogshöjden tog slut, sluttade marken nedåt en grön äng; och där stodo väldiga ekar med mistel på grenarne. På andra sidan ängen sköt Mälaren in och bildade en vik med alar och vassbänkar. I sjölaggen gick en trampad väg, som var vit av sjösand och snäckskal. Den slingrade sig mellan kullar med ek och hassel, och aldrig hade Nare sett en så ljuvlig ängd. Blommor växte där, men alla voro vita: konvaljer, piroler, stjärnblommor, duvkullor, vitsippor.  
<sec/>
Vägen lyfte sig uppåt kullarne, och slutligen syntes ett vitt hus högst uppe. Huset var fyrkantigt, men med platt tak, och väggarne öppnade sig med vindögon stora som portar; men det var långt och krökte sig om kullen, syntes aldrig ta slut. Uppe i huset rörde sig vita gestalter; och när nu solen låg in, visade sig skuggorna på motsatta väggen, men skuggorna voro icke mörka, utan rosenvita alldeles som om människorna däruppe varit genomskinliga.  
<sec/>
Nare gick runt, alla väderstrecken, men byggnaden följde; den var en stängd fyrkant av fyra längor; men mot söder fanns en port, bevakad av fyra vita hundar.  
<sec/>
Där var en kulle som sköt upp över den bebyggda tomten, och på den växte en gårdtall med ett örnbo i. Nare steg upp i tallen, kastade ut äggen och bäddade sig i boet.  
<sec/>
Där kunde han se; och när han sett, förstod han var han var hemma. Det var Solgudens tempel, och de vitklädda kvinnorna voro Soljungfrur. Mitt på tempelgården var en vattenbassäng av vit kalksten i vilken sutto vita kristaller av silvermalm; i vattnet var ett litet kummel lagt av stora snäckor och på dessa växte ett snår av liljor. Ur dessa reste sig en bild av en yngling, skinande vit, med armarne lyftade mot himlen, som om han med öppna händer mottoge goda gåvor och delade ut dem bland människors barn.  
<sec/>
Det var Balder den gode, den vite Asen. Och på tempelgården tågade jungfrurna under blommande aplar. De voro klädda i vitt lin, men så tunt att solen lyste igenom, och deras glänsande kroppar visade sig i all sin fägring. Alla hade hår som ljust guld, blåa ögon och mjölkvit hy.  
<sec/>
Men där var en jungfru, fagrare än alla; hon var i ungmöns första ålder, och på hennes lemmar fanns icke en kant; allt var rundat, mjukt, vuxet i skönmått, fullkomligt som hos en Asynja.  
<sec/>
Nare såg, och han grät; grät av förtvivlan och smärta inför skönhetens majestät, kännande det ohjälpliga i sin egen fulhet och jordlåga börd. Det upphöjda som icke kunde ernås, det oåtkomliga, blev för honom, mörkrets barn, till ett kval liksom ljuset plågade hans ögon.  
<sec/>
Han steg ner ur trädet och letade sig hem, ty hans syn hade lidit av allt det vita han sett däruppe.  
<sec/>
De gamla hade gjort eld i grottan, ty eld kunde de lida. De kivades icke, men de tego, och mannen Okel roade sig med att åse hur alla hålans djur flaxade kring elden och brände sig. Flädermössen buro sig klumpigt åt och fladdrade rakt i lågan; ormarne kommo fram och värmde sig, men Okel sparkade dem mitt upp i brasan så att de kröpo ur skinnet.  
<sec/>
Då log den mörke så att tänderna lyste; men hustrun sade:  
<sec/>
– Pina icke kräken.  
<sec/>
Varpå Okel lutade sig mot väggen och slöt ögonen.  
<sec/>
Efter en stund kom en uggla och brände sig så att hon föll vid kvinnans fötter. Signy tog fågeln på eldkäppen och höll den framför lågan:  
<sec/>
– Pina icke kräket! sade Okel. Och de skrattade båda.  
<sec/>
Då trädde Nare in och satte sig vid modren.  
<sec/>
– Blir det icke vinter snart? frågade han.  
<sec/>
– I morgon börjar det lida! Vad är det åt dina ögon?  
<sec/>
– De ha runnit!  
<sec/>
– Han har – gråtit! Har du sett något?  
<sec/>
– Kallas det gråta? Men det var i hela kroppen och själen det brände.  
<sec/>
– Han har »sett» något, sade fadren.  
<sec/>
Nare lade sitt huvud i modrens knä och hylade.  
<sec/>
– Vi må gå ut och se, sade fadren; här är främmande på holmen. Kom kvinna!  
<sec/>
De gamla gingo ut, och samma väg som Nare gått; men de funno ett bergstalp, där de båda kunde stå och skåda in i tempelgården. När Okel hade sett en stund, blev han svart i ögonen och hans haka hängde. Signy vände sig bort och höll handen för ansiktet.  
<sec/>
Då steg en sång från templet; och jungfrurna sjöngo om vår och ungdom, om oskuld och kärlek, barmhärtighet och försoning.  
<sec/>
Makarne togo varandra i handen och vandrade in i skogen, ty de kunde icke höra detta.  
<sec/>
– Nare har sett henne! sade Okel.  
<sec/>
– Tror du aldrig vi mörka bli ljusa? sade Signy.  
<sec/>
– De ljusa männen äkta ibland mörka kvinnor, och deras barn bli ljusa; men ännu aldrig har en svart man fått en vit kvinna.  
<sec/>
– Varför?  
<sec/>
– Fråga varför Blåmännen i Libya bli svarta fastän de leva i brinnande solsken! Fråga varför Soljungfrurna äro vita fastän de leva i solen! Fråga varför plantan blir vit i mörkret! Fråga varför vi bli mörka i mörkret!  
<sec/>
– Är det skäl, är det rätt?  
<sec/>
– Nare skall få henne; och hon skall föda en son, som blir sitt folks försvarare.  
<sec/>
– Hur skall Nare? Mana henne, kan vi icke, önska henne, icke heller.  
<sec/>
– Han skall ta henne!  
<sec/>
Okel drog till bältet om livet så det klang i söljan, och han syntes skärpa krafter, växte en aln och sköt upp skuldrorna.  
<sec/>
De gingo hem till grottan, där sonen satt vid elden och varken kunde tala eller svara, ty han var krank av älskog.  
<sec/>
Men Okel tog sin säck:  
<sec/>
– Vid midnatt är jag hemma, sade han, och då skall det ske.  
<sec/>
När Okel kom hem vid midnatt, hade storm stått upp, och himlen var betäckt.  
<sec/>
Han stekte i glöden ett varghjärta och gav Nare att äta. Därpå lade han okända örter i elden, stängde grottans ingång med säcken och gick ut med hustrun. Men Nare föll i sömn invid elden och låg vit i anletet som en död.  
<sec/>
Då stod Okel utanför och liksom intalade den sovande. Ibland räckte han ut handen, som om han ledde sonen på en ojämn väg, ibland visslade han, ibland sjöng han en Sejd-Sång så att fradgan flöt om munnen.  
<sec/>
Slutligen föll han av trötthet och sjönk i en djup sömn.  
<sec/>
Följande morgon vaknade Soljungfrurna och gingo ut att hälsa den uppgående Solen, sedan de badat sig i källan. Men Sigurlin saknades.  
<sec/>
När de sökt, funno de henne i sängen; men hon var sjuk och hade dragit sitt lakan över ansiktet. Den äldsta systern blev ensam och frågade hur hon sovit.  
<sec/>
Sigurlin svarade icke.  
<sec/>
– Det var ont väder i natt, du har drömt illa, sade systern. Får jag se ditt ansikte!  
<sec/>
Sigurlin svarade:  
<sec/>
– Jag kan icke!  
<sec/>
Då förstod systern att här varit trolltyg, och hon grät.  
<sec/>
Sigurlin fördes ut till en holme i fjärden, och där blev hon i nio månader.  
<sec/>
När barnet var fött blev det utsatt, ty det var ett stort gossebarn, som var ljust upptill men mörkare nedtill. Och det bars ut i vargaskogen. Sigurlin blev satt på ryggen av en vit svan som drevs ut i fjärden.  
<sec/>
Alla jungfrurna stodo i stranden och togo avsked av sin stackars syster, liten Sigurlin.  
<sec/>
Och de sjöngo när svanen sam ut i fjärden. Nu gällde se när fågeln skulle dyka, ty då var döden given.  
<sec/>
Rätt ut sam han, och Sigurlin höll honom om halsen; rätt ut i stora blanka fjärden och mitt i solgatan. Då lyfte han vingarne och höjande sig med jungfrun, flög han vidare alltjämt mot solen, tills de försvunno i dess strålglans.  
<sec/>
– De hittade hem! sade en soljungfru!  
<sec/>
Trollets son blev liggande i skogen, ty vargarne ville icke åt honom; varför kunde man icke säga. Men betande getter kommo och gåvo honom dia; och en dag blev han funnen av vallpigan. Hon bar honom hem till husbonden Rossbarsgrane som var en stor kämpe och hästskötare. Stig blev gossen kallad; det var ett vanligt namn; »men vill du ha bättre», sade bonden, »så får du skaffa dig själv.»  
<sec/>
Stig växte och lärde allahanda, mest med hästar och vapen; men han var icke lik andra barn. Gick mycket för sig själv, var långsam i rörelserna, så att kvinnorna sade: »den där lever länge, för han gör sig inte brått.» Han var hårdhänt också, och fick ofta sönder det han tog i. Till åttonde året växte han fort, men sedan stod han i knut intill det tolfte; då sköt han fart igen, och var fullvuxen vid femton år, en jätte.  
<sec/>
Hans lynne var för det mesta milt; han angrep icke, men försvarade sig genast. Ibland kom något mörkt över honom att han måste förstöra. När han var yngre tog han yxan och gick på skogen att fälla träd, och han höll icke upp förrän han föll av trötthet. »Den där är född bärsärk» sade männen.  
<sec/>
Stig hade haft en fosterbroder som het Vikar, vilken vaktade vårdkasarne åt sin faders baneman Herthiof som han var upptagen hos. När Vikar blev vuxen sökte han upp sin broder Stig; han ville tala vid honom.  
<sec/>
Stig satt vid spisen hos Rossbarsgrane och var sotig, när Vikar trädde in.  
<sec/>
– Är detta Stig? hälsade han.  
<sec/>
Stig såg sig omkring och tog sig med armarne utefter kroppen som för att känna efter om det var han, ty han brukade vara borta ur kroppen ibland.  
<sec/>
– Ja, det är han! svarte Stig.  
<sec/>
Han sa’ inte jag, utan han.  
<sec/>
– Nu ska du följa mig, återtog Vikar; och vi ska dräpa min faders baneman.  
<sec/>
– Vad heter han?  
<sec/>
– Herthiof.  
<sec/>
– Så dräper vi den! – Men har du vapen och ordningar?  
<sec/>
– Icke fyllest; det ska vi ta oss först! Här ute i fjärden ligga kurer och ester på en holme; de har skepp i en vik, och nu äro de oppe i land och offrar.  
<sec/>
– Hur många man har du med?  
<sec/>
– Tolv!  
<sec/>
– Det broddar!  
<sec/>
Stig reste sig och tog ett svärd från väggen:  
<sec/>
– Nu är jag färdig! sade han.  
<sec/>
– Ska du inte säga farväl åt Grane.  
<sec/>
– Det behövs inte!  
<sec/>
– Har du slagits förr?  
<sec/>
– Nej, men någon gång ska man börja.  
<sec/>
Och så gick de ut.  
<sec/>
– Vart ska du hän? hördes Grane från rökstugan.  
<sec/>
– Jag ska ut och slå, mente Stig.  
<sec/>
– Så gott är det, svarte Grane.  
<sec/>
När de kommo i stranden, funno de tolv kämpar och en drake.  
<sec/>
Vikar lät reda aftonmat; tog fram öl och manade alla förse sig, ty nu skulle de inte få vått eller torrt på dygnet. Därpå sovo de till midnatt.  
<sec/>
Och så gick det löst.  
<sec/>
Holmen, på vilken fienderna befunno sig var skogbevuxen runt om stranden, och i vattenkanten stod vassbänk, som ännu var torr ifrån fjoråret.  
<sec/>
De tolv med hövdingar summo till holmen; kringgärdade den och tände vassen. Därpå summo de tillbaka till draken.  
<sec/>
– Nu offras åt Odin! skrek Stig där han stod i lyftingen.  
<sec/>
Det knastrade i skogen och hela holmen blev som ett bål i eld och rök.  
<sec/>
Där skrek och tjöt.  
<sec/>
– Nu steker vi kråkor! sa’ Stig.  
<sec/>
Några av fienderna kommo simmande ut, men draken motade dem, och de höggos sönder bit för bit.  
<sec/>
Stig var värst, och han roade sig orimligt.  
<sec/>
Slutligen mot morgonsidan låg holmen svart och naken som en hand.  
<sec/>
Då foro de med draken upp i viken och togo fiendens skepp samt med vapen och stort byte. Men i skeppen funnos krigsfångar som löstes och voro glada råka tappra landsmän. Och så bemannades skeppen.  
<sec/>
– Äran var inte stor! sa Vikar, men nu kommer den! I tre dagar seglade de, och så voro de framme vid kung Herthiofs borg. Den låg på ett berg och var befästad med skidgård och portar.  
<sec/>
Stig besåg den och sade:  
<sec/>
– Kom bara!  
<sec/>
Kung Herthiof satt i hallen med sina män, och de drucko på tredje dygnet, då de hörde någon bulta på stora porten.  
<sec/>
– Vem bultar? frågade konungen.  
<sec/>
– Det är en toker som vill in, svarte vakten.  
<sec/>
Det var Stig som lagt ryggen mot porten; och när han väl fått den att gunga, så brast den med ett väldigt brak. Och nu stormade kämparne in.  
<sec/>
Stig sprang först.  
<sec/>
– Nu ska vi slå! sade han.  
<sec/>
Och med sitt stora svärd mejade han benen av på de druckna fienderna.  
<sec/>
Men Herthiof som låg på golvet fick fatt i Stigs byxben och drog honom under sig, stack sin kniv i hans skuldra, och riktade ett nytt hugg mot hjärtat, då Stig slog huvudet av honom.  
<sec/>
Nu hade Vikar hämnats sin faders bane, och satt som konung över Herthiofs land.  
<sec/>
– Du skall skifta med mig, Stig, sade han, och vara medkonung.  
<sec/>
– Nej, det vill jag inte. Jag tjänar den jag liker, och är fri. Det är mitt!  
<sec/>
Och Stig tjänade Vikar och blev hans vän. De gingo på många härtåg; och alltid segrade de, men Stig blev alltid sårad, under det Vikar oftast gick oskadd. Stig skulle dock vara med, eljes segrade de icke, varav syntes att Stig var född med segerhuva.  
<sec/>
Så gingo många år. Om vintrarne satt Vikar hemma, men då blev Stig borta tidtals, ty han kunde icke sitta i ro; och när han kom hem, var han alltid illa tilltygad; byte förde han dock med sig, varav man slöt att han vunnit segrar. Men då någon frågade var han varit, så mindes han inte.  
<sec/>
Och när Vikar frågade om han inte skulle köpa gård med jord, svarade han:  
<sec/>
– Jag vill inte ha tak, och jag vill inte bli jordfäst.  
<sec/>
Men han var mån om sina pengar, och var rädd de aldrig skulle räcka, fastän han ägde fullt opp. Det sades att han grävde ner sina skatter här och där.  
<sec/>
En vår gick Vikar på härfärd åt Västerhavet och det blev stillt; icke en fläkt på åtta dagar. Becket rann i nåten, tågverket hängde, manskapet knotade. Man offrade smycken, som kastades i havet; man slaktade kreatur stora och små; men intet hjälpte. Åtta dagar gingo åter, men vinden sov alltjämt. Då förlorades tålamodet, och Vikar beslöt det yttersta. Han samlade allt folket på stranden och talade:  
<sec/>
– Gudarne äro oss ogunstiga; oguldna brott skola försonas, måste icke en dö för alla?  
<sec/>
Alla svarade, dock efter betänkande, »ja, en måste dö för alla!»  
<sec/>
– Låtom oss kasta lott! sade Vikar.  
<sec/>
Stig skar kvistar av alarne, och samlade dem i en hjälm, lika många kvistar som män där voro.  
<sec/>
Vikar drog sist och fick den kortaste pinnen. Då blev där tyst, och mörkt föll i sinnena. Vem ville döda honom?  
<sec/>
– Låtom oss sova en natt; dag ger råd! sade Stig; och de gingo att sova.  
<sec/>
Om natten, i drömmen, såsom han tyckte, blev Stig tagen ur bädden; och en osynlig hand förde honom utmed älven uppåt land. Han kom till ett stort vattenfall, och i forsen låg en ö. Stig greps av en mäktig längtan att komma över till denna ö. Men ingen bro syntes, båt kunde icke gå, och simma var ingen vån.  
<sec/>
Då visade sig en vit jungfru för Stig, och hon talade:  
<sec/>
– Solen bygger bro, av vatten, av vind! Bida dag, Stig!  
<sec/>
Stig satt på en strandsten till dagningen. Och se, när solen steg, syntes en sjufärgad bro över forsens stänk, och den böjde sig från stranden till ön i fallet.  
<sec/>
Stig reste sig, och han förlorade all tyngd; han gick ut på bron men mitt på sviktade den; Stig räckte ut sin hand för att icke falla, och han såg vid sin sida någon som kunde vara Rossbarsgrane, vilken stödde honom, så att de kommo över till ön.  
<sec/>
Nu ändrades allt, och på tolv stenar i en rundel sutto tolv sköna män. Ini ringen stod en trettonde, som var ful, med raggigt hår nere i pannan, och syntes vara av jättesläkt!  
<sec/>
Två voro hövdingar i högbänken, den ena var enögd men ljus, den andra var mörkhyad och hade rött skägg.  
<sec/>
Den ljuse talade först till jättemannen:  
<sec/>
– Storverk! sade han, din sons öde skall du veta, men själv skall han icke veta det, ty ve den människa som vet sitt öde. – Seger giver jag honom ...  
<sec/>
– Och sår gav jag! inföll Rödskägg.  
<sec/>
– Gods och gull! av mig, sade den ljuse.  
<sec/>
– Men aldrig nog!  
<sec/>
– Tre mansåldrar får han ...  
<sec/>
– Ett nidingsdåd i varje!  
<sec/>
– Skaldegåvan ger jag ...  
<sec/>
– Glömskans gåva jag ...  
<sec/>
– Kvinnor äga ...  
<sec/>
– Kvinnor mista ...  
<sec/>
– Aktad av höga ...  
<sec/>
– Hatad av låga ...  
<sec/>
Allt förvandlades igen, och Stig satt åter på sin sten vid fallet.  
<sec/>
Då kom en stor fisk ur älven; det kunde vara en lax, och han bar ett vassrör i munnen!  
<sec/>
– Stig, sade han; Odin den höge, åtrår offret; Vikar valde han; giv du döden.  
<sec/>
Och han lade röret vid Stigs fötter; därmed försvann han.  
<sec/>
Stig fattade icke straxt vad han skulle företaga, men han tog vassröret likafullt, och i samma stund vaknade han i krappen på sin drake.  
<sec/>
Det var morgon och kämparne voro uppe. Ingen talade om gårdagens offer eller lottkastning. Det var som om man hade glömt alltsammans, och Vikar den lustigaste anställde lekar och upptåg.  
<sec/>
Man hade böjt en tall mot marken och bundit en kalvskinns-snara vid toppgrenen.  
<sec/>
– Nu hänger jag! sade Vikar och lade snaran om halsen.  
<sec/>
– Nu ger jag dig Oden! sade Stig och stack honom med röret.  
<sec/>
Då blev röret till ett spjut, gick igenom Vikars hjärta, och tallen rätade sig så att konungen hängde i toppsnaran.  
<sec/>
I samma stund blåste vind upp, så att alla märkte hur Odin var blidkad. Men de sörjde dock över sin bästa man, och sågo ont på Stig.  
<sec/>
Men Stig stod upp och kvad!  Loke, Loke, Lax,  Onda råd i goda sinnen; Fosterbroder  Ungdoms värn  Och vän i vemod, Vikar, Vikar; Varg i veum, Osäll, usel, Niding nämnes  Nares son. 
<sec/>
Och så löpte han därifrån, gick på skogen; och ingen bad honom bliva. Men kämparne undrade likväl att Stig var skald.  
<sec/>
Storverks son gick på skogen och var mörk i sinnet; vredgades på sig själv över nidingsdådet, sörjde sin vän; ville bära hand på sitt liv, men rådde icke. Han gick över Mörkvid och Holavid, kom in i Västergötland och sökte opp Götakonungen hos vilken han tog tjänst som landvärnsman mot svearne. Och på Tiveden stod månget hårt slag. Stig segrade alltid, men fick alltid många sår. Han blev äldre men åldrades icke. Och därmed höll han i en hel mansålder, görande sjötåg nedåt Vänern. Under en sådan utfärd kom han med sin drake och tolv man till Kinnekulle.  
<sec/>
Där var en ljuvlig ängd med blommor i marken och allahanda lövträd samt bärande träd, fågelbär och aplar. I stranden slogo de läger och gjorde sig goda dagar, ty där gick även fet boskap utan ägare.  
<sec/>
En dag vandrade Stig uppåt klevarne på Kullen för att se om där bodde människor. Så kom han till en lund av askar som voro så ovanligt räta att han beslöt hugga sig ett spjutskaft. Han högg; men då hörde han ovanför en röst som ropade:  
<sec/>
– Rör icke mina askar, du boskapstjuv!  
<sec/>
– Vem kallar du tjuv?  
<sec/>
– Dig Stig Nidverk!  
<sec/>
– Kom ner få vi tala!  
<sec/>
När Stig skådade uppåt, såg han en stenvall över trätopparne, men icke en människa syntes där. Rösten var vacker, och klang som en kvinnas.  
<sec/>
– Skall jag vänta? frågade Stig.  
<sec/>
Till svar kom ett regn av stenar, stora och små.  
<sec/>
– Kastar I sten, flickor! Väl, så kasta vi sten då!  
<sec/>
Och Stig tog en av de största, kastade den i båge, och ... så hördes ett skrik.  
<sec/>
– Träff! sa Stig! Och fortsatte:  
<sec/>
– Bom! sa han, när intet skrik hördes. Men oftast sa’ han »träff», ty det skrek lite emellan.  
<sec/>
Då hördes rösten uppifrån vallen:  
<sec/>
– Kom upp till oss; vi bjuda fred och förlikning!  
<sec/>
– Vilka bjuda?  
<sec/>
– Vi Veborgs sköldmör!  
<sec/>
– Kinna-flickor, alltså; dem känna vi, och dem må vi se! – Säg vägen!  
<sec/>
– Höger, rätt fram.  
<sec/>
Stig tog till höger, men kom in i ett hagtornsnår med vindlande smala stigar. Där fastnade han. Och då skrattades uppe från vallen. Stig drog svärdet, men buskarne stodo för nära inpå, så att han icke fick håll. Då tog han sin kniv och skar undan det närmaste, varpå han högg sig en väg fram.  
<sec/>
– Skulle ha tatt till vänster, efter kvinnorna sa’ höger.  
<sec/>
Och nu gick han till vänster. – När han gått ett stycke igen, såg han stensättningen av borgen, men hur han gick, fann han ingen uppgång. Då högg han en gran och gjorde sig en krake att stiga på. Men när han rest kraken mot stenmuren, kände han hett vatten över huvud och axlar, och därpå hördes skrattet igen.  
<sec/>
– Lite vatten och mycket eld, sade Stig och gick på.  
<sec/>
Då kom en tunna tjära rinnande över honom så att fingrarne limmades ihop. Så kom ett snöfall av sand så att ögonen bländades. Men Stig stod i nästa stund på vallen.  
<sec/>
Det var dock bara vallen; innanför reste sig muren.  
<sec/>
– Nu pusta vi litet! sade han.  
<sec/>
Då syntes Veborg själv på murkronan, och aldrig hade Stig sett skönare kvinna.  
<sec/>
– Vad söker du här, främling? frågade sköldmön.  
<sec/>
– Nu söker jag dig, nyss din borg!  
<sec/>
– Min borg, tag den!  
<sec/>
– Hur många man har du inom?  
<sec/>
– Inga man, men jag ställer tolv kvinnor, om du vill möta på gården.  
<sec/>
– Jag slåss icke med kvinnor!  
<sec/>
– Då slå vi dig, då! – Blås i lurarne!  
<sec/>
Det blåstes, och tolv sköldmör klängde ner på repstegar, stodo med dragna svärd i linje framför Stig.  
<sec/>
– Försvara dig! ropade den äldsta; hon var svart som ett troll.  
<sec/>
Stig kastade svärdet på marken, lade armarne över bröstet och manade ut.  
<sec/>
Då ryckte tärnorna fram, men deras svärd beto icke på Stigs kläder, hårdnade av tjära och sand.  
<sec/>
Och han rusade som en tjur med huvudet före, fick omkull hela linjen, kastade dem i en hop, som när man kastar ved; och när de rörde sig som ormar, trampade han av en fot på var och en; så de icke kunde resa sig.  
<sec/>
Därpå räknade han dem, och knäckte av högra handens tumme på allesammans.  
<sec/>
– Nu kan ni spinna lin och koka gröt!  
<sec/>
Och han samlade alla svärden och bröt dem över knät.  
<sec/>
Veborg uppe på muren hade dragit upp elva stegar, men på den tolfte steg Stig upp; och när sköldmön skulle hugga honom, tog han hennes svärd med tänderna, och så stod han på muren.  
<sec/>
– Nu är det du och jag! sade han.  
<sec/>
Där fanns ingen mer i borgen än de två jämte några trälinnor.  
<sec/>
Veborg grät av vrede och skam.  
<sec/>
– Nu har jag tagit din borg och dig! sade Stig. Borgen är min och du med!  
<sec/>
Då förvandlades hennes sköna ansikte; men det fanns intet val. Därför skiftade hon anletet, och sade:  
<sec/>
– Var välkommen i mitt hus herre.  
<sec/>
– Säg vårt! Säg vän!  
<sec/>
– I väntan, vill du gå till badstugan och sedan till klädkammaren; där finnes mången god klädning som vi tagit av slagna män.  
<sec/>
Stig leddes till badstugan av trälinnor och fick av sig tjäran. Vattnet var visserligen hetare än det skulle, och elden på arnen starkare än behov gjordes. Det var icke vänligt, men det kunde man icke begära.  
<sec/>
Därpå leddes han till klädkammaren. Där var en skön samling kläder, brynjor och vapen, hängda på krokar; men över varje krok var spikad en hand, kokad i kåda så att de sågo levande och friska ut, och alla voro av manfolk. Stig tog den vackraste dräkten och den största, och så gick han ner i frustugan. Där var rett gästabud, och Veborg satt i högbänk. När hon såg Stig badad och med sitt långa hår på axlarne, märkte hon det var en skön man; och hon rodnade, steg upp och bad honom sitta när henne.  
<sec/>
Måltiden bars in, och när de ätit under tystnad, kom ett gyllne horn på bordet.  
<sec/>
– Tvemännings? frågade Stig.  
<sec/>
– Gör du mig besked, först!  
<sec/>
Stig tömde hornet i två drag.  
<sec/>
– Gör du mig besked?  
<sec/>
– Nej, det mäktar jag ej! sade Veborg. Dryckeskämpe är jag icke!  
<sec/>
– Vad eljes för kämpe?  
<sec/>
Veborg krängde ögonen som en retad hund, men straxt därpå var hon blid. Och så började de tala.  
<sec/>
– Varför saden I höger i stället för vänster? frågade Stig.  
<sec/>
Veborg såg honom i ögonen, och därpå log hon.  
<sec/>
– Icke säger man sådant som icke är. Det kalla vi att ljuga, och det är stor skam! sade Stig.  
<sec/>
Veborg log igen som man ler åt ett barn.  
<sec/>
– Tror du allt vad folk talar? frågade hon.  
<sec/>
– Visst gör jag: Ha vi icke fått talets gåva för att säga vad sant är?  
<sec/>
– Du är en god man, du, synes mig.  
<sec/>
– Skapligt, eller mindre ändå.  
<sec/>
– Var är du från?  
<sec/>
Stig tänkte efter:  
<sec/>
– Kan inte säga’t.  
<sec/>
– Och din far?  
<sec/>
– Jag har bara fosterfar.  
<sec/>
– Alltså ingen berömd ätt?  
<sec/>
– Kan väl bli! Vill du börja en med mig?  
<sec/>
– Du går för hastigt, Stig.  
<sec/>
– Vem är du då?  
<sec/>
– Jag är konungadotter.  
<sec/>
– Det var rart. Hur blev du så här då?  
<sec/>
– Jag såg fega män och kuvade kvinnor, och så blev jag.  
<sec/>
– Du är grym, men får du ett barn, blir du blid.  
<sec/>
– Få mig en man först.  
<sec/>
– Du har!  
<sec/>
– Vill du dricka mer?  
<sec/>
– Mycket, mycket mer!  
<sec/>
– Tre dagar begär jag; sedan får du svaret. – Då har jag sett vem du är, och om du är en god man.  
<sec/>
– Vem kallas god?  
<sec/>
– Den som gör sin kvinna till viljes – i allt.  
<sec/>
– I allt som rätt är.  
<sec/>
Veborg reste sig, kallade en trälinna och befallde henne föra Stig till gästhuset.  
<sec/>
I tre dagar satt Stig i gäststugan och väntade. Från fönstret såg han Veborg komma och gå över gården, och hans ögon följde henne tills han kunde hennes gestalt. Första dagen såg han röken av eldar, som hans män hade tänt nere vid draken, men han längtade icke återvända. Denna dag sysslade Veborg med att bota sina tolv tärnor, vilka hon klädde i kvinnodräkt. Själv gick hon ännu som sköldmö, ehuruväl hon avlagt brynjan.  
<sec/>
Andra dagen blev väntan lång; men mot middagen visade sig sköldmön med nerfälld kjortel, och Stig kunde icke nog se på hennes skönhet. När hon gick över gården lekte vecken i hennes kläder som ett strängaspel. Och alla hans tankar voro med henne, men han fick icke tala.  
<sec/>
Tredje dagen syntes tillrustningar. Tärnor och trälinnor bryggde, bakade och stekte, och Veborg visade sig med nerlagt hår som föll henne på länden.  
<sec/>
Men i skogen runt omkring borgen hördes lurar blåsa. Det var hans kämpar som sökte honom, och ett ögonblick vaknade Stig ur sitt kärleksrus, grep sitt svärd och ville ut; men då syntes sköldmön i dörren, och han kände sin arm lamas, så att svärdet föll ur hans hand.  
<sec/>
– I morgon står vårt bröllop! sade Veborg och gick ut.  
<sec/>
Stig tänkte varför han inte kunde säga nej. Han var borgens herre då han tagit den, men han var likafullt fången.  
<sec/>
För att pröva sin kraft, gick han ut på gården.  
<sec/>
– Gå in i stugan! ropade Veborg från loftet.  
<sec/>
Stig gick genast tillbaka in i stugan, men undrade varför han lydde, då han ensam ägde befalla.  
<sec/>
– Jag vill icke göra henne emot! sade han sig, därför lyder jag; alltså är det mig själv jag lyder, och det är ingen skam.  
<sec/>
På natten såg han Rossbarsgrane i en dröm. Denne sade honom rådet: »Giv ej din vilja, man, åt knäsatt mö; ej mer av din kraft än du har makt att fly; gå ut i tid från ond kvinna; en är herre, du eller hon!»  
<sec/>
Stig fann rådet gott, men när han vaknade, hade han glömt det.  
<sec/>
Denna dag stod bröllopet; men icke en man var bjuden. Tärnorna voro skönt smyckade, buro kransar av rosor, sjöngo, spelade och dansade. Stig var icke mera på jorden.  
<sec/>
I tre dagar stod bröllopet. I tre veckor levde de i kärlek och fröjder, och livet löpte lätt.  
<sec/>
Mest sutto de i hallen och tavlade, eller talade de om förflutet och kommande; gingo i apelgården, sågo blommorna, hörde fåglarne. Det var som att gå i drömmen.  
<sec/>
Stig var len i rösten, mjuk i manér, vek i känslorna, och han gjorde sin maka till viljes i allt.  
<sec/>
Men hans anlete blev mjällt som en jungfrus, och hans händer vita. Detta berömdes mycket av Veborg som älskade se sin make sådan.  
<sec/>
Svärdet hängde i gästhuset, och Stig satt mest inne i frustugan med tärnorna, där han förtalde sagor och sjöng för dem.  
<sec/>
En dag räckte Veborg honom garnhärvan, och bad honom hålla, medan hon nystade:  
<sec/>
– Så fina händer du har! sade hon.  
<sec/>
Nästa dag gav hon honom nystanet:  
<sec/>
– Nu håller jag i härvan, sade hon.  
<sec/>
Och Stig nystade utan att tänka på vad han gjorde.  
<sec/>
Om kvällen lekte de på gården; Stig blev utklädd i kjortel och kåpa; och flickorna flätade hans hår. Då ropade Veborg inifrån frustugan och det lät illa. Stig skyndade dit.  
<sec/>
– Stig, sade hon; jag är sjuk; om nio månader får du ett barn av mig; men nu skall du vara mycket god mot mig.  
<sec/>
– Ändå godare?  
<sec/>
– Ja; ty eljes får du ett dåligt barn.  
<sec/>
– En son, skall du säga!  
<sec/>
– Eller dotter.  
<sec/>
– Bara son! Det andra räknas inte.  
<sec/>
Veborg log ont, men sade icke mer om den saken. På aftonen stod hon i köket och kokade gröt. Stig kom in:  
<sec/>
– Rör ett tag! Jag måste hämta salt.  
<sec/>
Stig tänkte för sig; och så vrok han fram: 
<sec/>
– Nej, det gör jag inte.  
<sec/>
– Du skall icke säga mig emot; ty då blir jag sjuk, och du får ingen son.  
<sec/>
Det var skäl; och Stig rörde i gröten, stod vid spisen, så att trälinnorna skrattade. Men Stig tänkte bara på sin son.  
<sec/>
Nio månar äro långa och Stig låg mest vid spisen. En dag kom Veborg in; skön var hon än, högbarmad, hög om rona. Hon rörde med foten sin sömniga man:  
<sec/>
– Gå ut och klyv ved! sade hon.  
<sec/>
– Är jag träl? svarte han.  
<sec/>
– Trälinna väl ej!  
<sec/>
Stig skämdes, tog yxan och gick på vedbacken. Men det ville inte bli fart i arbetet, utan han tröttnade och lade sig att vila.  
<sec/>
Så somnade han och drömde om Rossbarsgrane, som upprepade sitt råd: en är herre, du eller hon! Och då beslöt han vakna, men när han vaknat, glömde han alltsammans.  
<sec/>
Då kom Veborg med trälinnorna; och när de funno Stig liggande, togo de ris ur lagårdskvasten och piskade honom i ansiktet och på händerna. Stig skrattade först, men när han såg hur hans kvinna föraktade honom, blev han vred och ville värja sig. Men han kunde icke värja sig, utan den äldsta trälkvinnan satte sig gränsle över hans hals och slog honom i blod.  
<sec/>
Då grät han av ilska och över sin saknade kraft. Ryckte sig tillsamman och ville fly; men när han fann porten stängd och sökte bryta upp den, mäktade han icke. Han märkte hur han var fången, och nu började ett nytt eländigt liv.  
<sec/>
Veborg skar sig en hasselkäpp och slog honom i ansiktet var gång han icke lydde. Alla låga sysslor fick han nu göra, men idel kvinnors ärenden.  
<sec/>
Fly tänkte han, fly varje dag och stund, men kunde icke. Slutligen fann han en morgon porten stå öppen, och han smög ut. Kom i skogen, sprang ned för kleven och nådde stranden där han skiljts från sina män. Han såg kolen efter deras eldar, med vilka de varnat honom och kallat på honom, och han greps av en längtan efter kämparne och bragdrika livet. Komme bara en båt! menade han, skulle han fly ut på sjön. Men det kom ingen, och dagen gick. När solen började dala, blev han hungrig och trött, längtade till grytan och den varma fjäderbädden; saknade hustrun och tärnorna; och så började det att dra i viljan. Det drog och sög hemåt – och hur han gick, så kom han hem.  
<sec/>
Där blev han nedsatt i en källare med en brödkant och en kruka vatten.  
<sec/>
När han släpptes ut efter två dagar, och kom upp i frustugan satt Veborg och tavlade med en främmande man. De drucko ur ett guldhorn och voro goda vänner.  
<sec/>
Då blev Stig svart i ansiktet; men Veborg sade:  
<sec/>
– Gå i köket, trälinna! Men mjölka korna först!  
<sec/>
Stig såg på den främmande mannen, och märkte det var en kämpe, som icke var god att tas med. Han svalde skymfen, gick ut och slipade en kniv.  
<sec/>
– Dens hjärtblod må jag se! mumlade han.  
<sec/>
Och när mörkret föll, gick han runt storstugan, runt, runt. Men svärdet som rostat, hade han skurat och skjutit under porten.  
<sec/>
Veborg och kämpen sutto kvar vid bordet och voro lustiga ända till midnatt. Då reste sig främlingen och gick ut. Men när han kom på mörka gården fick han en kniv mellan skuldrorna, i ryggen, och det var ett fult hugg. Men Stig lade sig ner och drack hans hjärtblod.  
<sec/>
– Det var mansblod!  
<sec/>
Och han fick i samma stund sin mannakraft åter; sprängde porten, och gick ut i skogen, ensam, med sitt svärd, som han tog i famn och kysste.  
<sec/>
Men han hade icke gått länge förrän han mötte en mycket gammal kvinna. Och då var ljusa morgonen.  
<sec/>
– Inte ska du gå utan avsked! sade kvinnan.  
<sec/>
– Inte?  
<sec/>
– Nej, det kallas fly, och kvinnor skall Starkodd icke fly.  
<sec/>
– Vi kallar du mig Starkodd?  
<sec/>
– Därför att du är en sådan. Vore du icke, låge du i jord nu. Ja, trollet du varit hos, har ännu ingen kommit levande ifrån. Dräper du icke henne, så skall hennes son göra slut på dig.  
<sec/>
– Inte för det, men hon må se att jag icke flytt.  
<sec/>
Och Stig vände om.  
<sec/>
Veborg stod på gården vid den döde kämpens lik, när hon fick se Stig:  
<sec/>
– Vem har gjort mig detta? frågade hon.  
<sec/>
– Jag!  
<sec/>
Då lade hon sina händer på bröstet och böjde huvudet:  
<sec/>
– Herre, sade hon, jag är din tjänarinna.  
<sec/>
– Varför misshandlade du mig då?  
<sec/>
– Du tillät det.  
<sec/>
– Varför ljög du?  
<sec/>
– Varför trodde du?  
<sec/>
– Vem var främlingen?  
<sec/>
– Han var din vän! Vi talade endast om dig och han kallade dig Starkodd, en man som är vida berömd kring norden, både som kämpe och skald. Han kvad dina visor ...  
<sec/>
– Mina?  
<sec/>
– Ja! Många visor har du kvädit; andra ha lärt dem, och nu sjungas de, både i svears och götars länder.  
<sec/>
Stig tog sig i huvet:  
<sec/>
– Det minns jag inte! Men väl! Nu går jag ut i livet igen, med detta som jag lärt hos dig!  
<sec/>
– Vad har du lärt?  
<sec/>
– Att aldrig tala sant ord, aldrig ge min vilja ifrån mig, och aldrig skona en fiende.  
<sec/>
– Tag en lära med dig till: slå aldrig en vän!  
<sec/>
Stig såg på den döde:  
<sec/>
– Var det en vän; varför sade du det icke? Varför bad du mig mjölka korna?  
<sec/>
– Det var skämt!  
<sec/>
– Skämt är det man icke menar; hur kan man säga det man icke menar? Vem var den döde?  
<sec/>
– Han hette Torkil.  
<sec/>
– Varför, gudar, skall jag alltid göra det jag icke vill?  
<sec/>
– Fråga nornorna som väva mänskors öden.  
<sec/>
– Vem är jag, vem födde mig?  
<sec/>
– Alla veta det, utom du!  
<sec/>
– Säg då!  
<sec/>
– Det får icke sägas!  
<sec/>
– Veborg! Jag måste giva den döde en hederlig begravning för att försona vreda makter.  
<sec/>
– Du stannar då?  
<sec/>
– En liten tid.  
<sec/>
– Tills barnet är fött?  
<sec/>
– Om du vill.  
<sec/>
– Jag ber!  
<sec/>
– Det var ett nytt ord.  
<sec/>
– Det kommer mera nytt, nu.  
<sec/>
Stig stannade; reste ett bål på Kullens högsta topp. Där brändes liket med kåda och rökelse. Stig kastade några smycken i elden, bröt sitt svärd och slängde bitarne på bålet, under det tärnorna gräto.  
<sec/>
Men när Veborg samlade askan, fann hon endast gröna och röda metall-skållor. Intet gull hade Stig offrat, och hans snålhet hade bedragit gudarne i döden.  
<sec/>
Sedan gick en tid i väntan. Veborg var blid men tyst; de tavlade som förr, och Starkodd sjöng visor, alltid nya. Detta var hans bästa tid, vilken han sedan kunde minnas med glädje.  
<sec/>
Dagarne innan barnet föddes, bultade det på borgens port, och när Starkodd öppnade, stod där en yngling.  
<sec/>
– Vem söker du? frågade Starkodd.  
<sec/>
– Jag söker nordens störste kämpe, Starkodd Storverks son, ty jag vill tjäna honom.  
<sec/>
– Harald Hildetand är nordens störste kämpe, du lilla ljugare.  
<sec/>
– Men han är icke Skald som Starkodd!  
<sec/>
Starkodd lyfte näven som om han ville krossa ynglingens huvud; men denne blev stående utan att blinka.  
<sec/>
– Du är en tapper gosse, och du skall få stanna hos mig! sade Starkodd och lät ynglingen komma in.  
<sec/>
– Vad heter du?  
<sec/>
– Alf!  
<sec/>
– Är du en ljus eller mörk?  
<sec/>
– Ljus! svarade Alfen utan betänkande.  
<sec/>
Och Veborg tyckte gott om den nye gästen:  
<sec/>
– Det gagnar Starkodd få en man att tala vid; han går omkring för mycket kvinnor här, sade hon.  
<sec/>
Och Veborg syntes endast unna Starkodd allt gott på jorden.  
<sec/>
Nu sutto makarne om aftonen, drucko, skämtade; och Alf stod invid Starkodds stol, hörde och teg. Men när han hörde Starkodd kväda, då spände han öronen och lyssnade. Och Starkodd lärde honom vapenbruk; månget nytt hugg och mången fint att värja sig.  
<sec/>
Alf var hövisk, kastade aldrig en blick på Veborg utan han var tilltalad. Sökte hon vinna honom för sin mening, svarade han avvisande. Detta syntes Starkodd vara goda tecken till att han fått en trogen tjänare.  
<sec/>
Så blev barnet fött, och det var en flicka. Starkodd sade intet, utan vattenöste barnet och hade henne kär. Veborg sade heller intet; men när hon på tredje dagen steg upp, var hon förvandlad. Hon klädde sig åter till sköldmö, och brydde sig icke om barnet.  
<sec/>
En afton när flickan skulle badas, vägrade modren befatta sig med sådant:  
<sec/>
– Det får Starkodd göra!  
<sec/>
Starkodd badade sin flicka och Alf såg på, under det Veborg övade svärdslek ute på gården.  
<sec/>
– Det skullen I icke ha gjort, Herre! sade Alf.  
<sec/>
– Hör på den!  
<sec/>
Nästa afton skulle Veborg koka badvatten:  
<sec/>
– Det får Starkodd göra!  
<sec/>
Och han stod vid spisen.  
<sec/>
– Nu är vi där igen! sa’ Alf! 
<sec/>
Och så gick allt tillbaka i det gamla. Starkodd mjölkade korna, fick vita händer och låg vid spisen, när han icke vaggade barnet. Veborg föraktade honom, men det såg han icke. En dag fick han höra det likvisst, när Veborg talade vid en tärna.  
<sec/>
– Den där, som icke får gossar!  
<sec/>
Starkodd vaknade ett ögonblick och tänkte fly, men han kunde icke.  
<sec/>
– Kom och lek på svärd med mig! sade Veborg en dag. Starkodd tog ett svärd, och de skiftade hugg. Men Starkodd blev trött i armen, och Veborg slog svärdet ur hans hand. Starkodd blev vit i ansiktet:  
<sec/>
– Det hugget var mitt; nu har du lärt! sade han.  
<sec/>
– Nu har jag lärt vad du har glömt.  
<sec/>
Starkodd gick icke till fähuset den kvällen, och icke till barnstugan heller, utan han vandrade i månskenet på murkrönet.  
<sec/>
Då kom Alf upp, föll på knä och talade:  
<sec/>
– Herre, döda mig, men följ först; här läggas onda råd i klädkammaren.  
<sec/>
Starkodd såg på gossen, och så följde han honom. De gingo ner i lök-gården och kommo nedanför klädkammaren. Veborg talade till sin bästa tärna:  
<sec/>
– Han slog oss, han tog oss; men nu ta vi honom i nätet. Denna man kan man inbilla vad man vill. Min vän Torkil trodde han vara sin vän.  
<sec/>
Här skrattades:  
<sec/>
– Och han begrov honom! – Han tror sig vara största kämpe i norden, medan han är barnpiga. Vi skola bädda hans säng med ett nät och kasta honom i sjön.  
<sec/>
Starkodd hade hört nog. Det var idel falskhet alltihop. Han ville genast gå in och dräpa henne, men Alf höll igen.  
<sec/>
– Icke edert barns mor, herre. Det är ingen ära. Nej, ut ur borgen; jag har två hästar på skogen; sedan gå vi till Uppsalakonungen; där är vår plats.  
<sec/>
De gingo ut, kommo till skogs, funno hästarne; och så redo de österöver, i månskenet.  
<sec/>
Starkodd stannade sin häst och lyssnade:  
<sec/>
– Tyst! Jag hör ett barn gråta! Det var min dotter!  
<sec/>
– Herre, sade Alf! Nu eller aldrig!  
<sec/>
Och han drog sitt svärd:  
<sec/>
– Hon suger er tillbaka.  
<sec/>
– Är hon av trollen då?  
<sec/>
– Alla kvinnor äro av trollen.  
<sec/>
Och Alf slog till Starkodds häst med flata svärdet, så han satte till att löpa. Alf efter alljämt jagande sin herre framför sig.  
<sec/>
De kommo ut ur skogen och slätten låg framför dem vidöppen.  
<sec/>
När de ridit en stund i skritt, sågo de en skara fotfolk komma emot. Starkodd blev rädd. Men Alf sade:  
<sec/>
– Det är trolltyg! Följ mig! Rätt igenom!  
<sec/>
Och nu slog han sin häst, satte i fyrsträck, och Starkodd följde. Så redo de mitt igenom fiendens skaror; men det var bara som luft och dimma.  
<sec/>
– Jag tror att jag tjänar dig! sade Starkodd.  
<sec/>
– Den som icke vill råda, skall lyda. Och vad hade du hos kvinnorna att göra? svarade Alf.  
<sec/>
– Jag blir icke mig själv, förrn jag får se mansblod.  
<sec/>
– Du får! Vi har stigmän på Tiveden.  
<sec/>
De redo i två dagar, Alf i spetsen, och så kommo de till Tiveden. Den första man de råkade blev dräpt av Alf, och Starkodd fick av hans hjärtblod. Då blev han sig själv och red framför. Många stigmän råkade de sedan, men Starkodd slog dem alla.  
<sec/>
Slutligen kommo de till Mörkvider eller Kolmården, och satte sig vid Bråvikens strand att vila i en övergiven fiskarhydda. Första dagen spetsade de en björn och åto av köttet och märgen; de åto från morgon till kväll. Sedan lade sig Starkodd att sova; och han sov i tre dygn. Därpå simmade han i viken, och när han steg upp ur badet var han som i forna dagar, röd om kind, stark och levnadslustig.  
<sec/>
Starkodd gick på jakt, Alf fiskade.  
<sec/>
En afton hördes buller på södra sidan; lurar blåstes, och kasar tändes på alla höjder utmed stranden ända till havs.  
<sec/>
Då vaknade Starkodd och han var som en nytänd eld.  
<sec/>
– Vad månde där stå på? sade han, och gick som en varg i stranden; ty han hade ingen båt.  
<sec/>
Då syntes drakskepp komma med god vind från havet; de hade hissat härsköld och märkena voro uppe. De kommo så tätt så att Bråviken fylldes, men alla landade på södra stranden.  
<sec/>
En fiskare syntes flyende i sin båt och han tog land straxt invid hyddan.  
<sec/>
Starkodd ropade an: God vän! Vad står på! Tälj oss nytt. Fiskaren fann sin hydda upptagen och ville fly; men Alf gick honom vänligt emot och frågade om nytt:  
<sec/>
– I veten icke?  
<sec/>
– Vi veta intet!  
<sec/>
– Kännen I Sigurd Ring, Uppsalakonungen?  
<sec/>
– Väl känna vi honom!  
<sec/>
– Och Harald Hildetand, Danerkonungen?  
<sec/>
– Till ryktet! Han ägde fordom hela Norden, men när han fick för mycket land, satte han sin frände Sigurd i Uppsala som underkonung.  
<sec/>
– Och Svitiod blev lydrike åt Lejrekonungen!  
<sec/>
– Nu har Sigurd rest sig, och alla svear och götar stå som en man mot danerna. Där på andra stranden, på Bråvallarne skall slaget stå! Och Harald har kommit med man och skepp.  
<sec/>
– Då är min tid inne! sade Starkodd. Alf, du skall sitta här och vänta mig; du skall samla helande örter från strand och land; reda mig en bädd, ty jag kommer igen, fast illa huggen. Du får icke följa, ty du är för ung; gråt icke, din tid kommer ock; du skulle bara gå i vägen. – Nu litar jag på dig, och visa nu du kan hålla vakt; så börjar en vapensven sin tjänst!  
<sec/>
Starkodd band svärdet om livet och gick ut på brantaste klippan.  
<sec/>
– Vill I ha båt, Herre? frågade Alf.  
<sec/>
– Båt är jag själv! svarade Starkodd, och kastade sig i havet med huvudet före.  
<sec/>
Han försvann i mörkgröna böljan så tångskogen gungade, de skrämda fiskarne slogo i brynet, och de kvarvarande såga länge efter honom.  
<sec/>
– Han blev borta! sade fiskaren.  
<sec/>
– Kommer igen! svarte Alf.  
<sec/>
Den natten sovo de, fiskaren och Alf, men följande morgon blev det.  
<sec/>
Drakarne syntes icke mer, folk icke heller, ingenting var att se på andra stranden, men det hördes. Buller och dån, skrik och rop. Marken skakade och moln stego upp, rödgula som fördunklade solen.  
<sec/>
– Det är stoft och sand! sade Alf. Det är inga skyar.  
<sec/>
Och markens djur kommo dragande till norra stranden; rävar i skaror, harar och rådjur, grävlingar ur gryten, möss från åkrarne. Skogens små fåglar flögo över viken, men även de stora tjädern och orren, alla flydde de.  
<sec/>
Men de som icke flydde samlades som ett mörkt åskmoln ovan den röda stoftskyn. Örnar svävade, glador skruvade, vråkar, korpar, kråkor seglade och tumlade; och från havet ströko alla nyfikna trutar, måsar, labbar, tärnor.  
<sec/>
– Nu är slaget i gång! Odin står för gamla Svitiod! sade Alf.  
<sec/>
Och där var ett skrik av sårade, döende, men de levande skreko värst nere på jorden; rovfåglarne svarade uppe i luften.  
<sec/>
– Det är Ragnarök! sade Alf, som stod skälvande i hela kroppen.  
<sec/>
Han klättrade i högsta furan, men såg icke mer för det.  
<sec/>
Så gick det hela dagen, men mot aftonen lugnade det av; den röda skyn sänkte sig och fåglarnes skaror tunnades.  
<sec/>
Vid nattens inbrott började ett nytt. Alf och fiskaren hade icke ätit på hela dagen, men just nu skulle de till. De satte sig utanför kojan kring sin måltid, då de fingo se två örnar kämpa högt över viken. De slogos om något som liknade räntan på en kalv. Den ena fågeln segrade, kom med rovet, och satte sig på berghällen, bredvid hyddan.  
<sec/>
Då förstodo de, och kunde icke spisa mer.  
<sec/>
Men genast efter kom ett moln med kråkor, var och en med något i näbben. Och de slogo i furorna på norra strandbranten. Där föll något till marken då och då, trasor mest.  
<sec/>
Alf och fiskarn gingo dit.  
<sec/>
– Nej, detta kan jag icke se! sade Alf. 
<sec/>
Men fiskarn gick och plockade i sin korg!  
<sec/>
– Det är agn åt ålen! sade han.  
<sec/>
Och han plockade fingrar och tår, öron och ögon. Alf gick in i hyddan och lade sig.  
<sec/>
Men kråkorna kommo hela natten, och kraxade i furorna.  
<sec/>
Andra morgonen steg den röda skyn igen, och över den lägrade sig den svarta. Hela jorden och luften skrek; nu hördes även vagnsbuller liknande åskan.  
<sec/>
– Vad är där för röda fåglar? frågade Alf. Aldrig har jag sett röda måsar.  
<sec/>
– Det är blodmåsar.  
<sec/>
– Känner icke!  
<sec/>
– Sjön är röd i stränderna och måsarne kan dyka. Snart få vi rödfisk också.  
<sec/>
På aftonen kom fiskaren igen efter att ha vittjat; och se: ålarne voro alla blodröda.  
<sec/>
Tredje dagen var lik de andra, men det kom åskväder mot middan. Det gick hastigt över, och på aftonen blev det tyst.  
<sec/>
Men en korp satte sig på hyddans tak med något vitt i näbben. Alf kastade en sten, korpen flög, men lät något falla på marken. Det var ett mansfinger med en ring på. Alf synade den:  
<sec/>
– Det är Starkodds ting, sade han.  
<sec/>
– Då är han slut, sade fiskaren.  
<sec/>
– Inte för ett finger.  
<sec/>
Alf tog ringen av, jordade sin herres lämning, men lade en vit sten på torvan.  
<sec/>
Mot aftonen måste de båda männen ut och jorda allt som fåglarne lämnat på berget, ty det började stinka omkring dem.  
<sec/>
På vikens vatten flöto lik, och måsarne sjöngo på sitt sätt över dem.  
<sec/>
På andra sidan viken över skogsbrynet började rökar stiga, riktiga eldrökar, lurar blåste, sånger sjöngos.  
<sec/>
– Nu är slut! sade Alf.  
<sec/>
Det var lyktat Bråvallaslaget; det röda molnet lade sig, fåglarne flydde för eldarne, där de döda brändes; mänskor och djur kommo fram ur sina gömslen, och vattnet i viken blev åter grönt.  
<sec/>
Alf väntade sin herre, ty han trodde fast att han levde; men han kom icke den dagen; i stället kommo flyktingar och berättade att Starkodd hade stupat.  
<sec/>
Ynglingen tyckte det vara skada på en så väldig man; men skön var hans död att i ett så stort slag och med en sådan härlig hjälte som Lejrekungen Harald få gå till Odin.  
<sec/>
Han sörjde, och väntade dock några dagar.  
<sec/>
Så satt han en morgon på strandbranten och såg ut över viken; och då fick han se. En stor gyllene drake med rött bemålad och kantad med sköldar av silver syntes glida ut från Vikbostranden. Seglen voro av silke i blått och vitt; förskeppet var klätt med grönt som en lövsal och sju kämpar i gullhjälmar stodo där.  
<sec/>
Draken närmade sig, och Alf såg att där var en bår i fören.  
<sec/>
Det är Starkodds lik, tänkte han, och sprang ner i stranden. Och då landade draken. Sju konungar stodo där med kronor på huvudet och dragna svärd; kung Ale från Upplanden var den främsta. På båren låg Starkodd, men han var icke död, endast svårt sårad; och konungarne hedrade honom på detta sätt, ty han var den tappraste. De hade visserligen velat föra honom på kung Sigurds hövdingaskepp, men Starkodd hade bett att få återvända till sin hydda och sin väntande vän. Därför kommo de nu.  
<sec/>
Starkodd blev buren upp i hyddan, där Alf lade honom i säng. Och därpå seglade draken bort.  
<sec/>
Alf vakade och skötte sin väns sår, som voro svåra. Hakan var huggen, bröstet var öppet så att lungorna syntes och den väldige låg i dvala alltsedan han kom i hyddan; varken hörde eller såg, varken talade eller svarade.  
<sec/>
Många dagar låg han så, men slutligen vaknade han.  
<sec/>
– Vem är där? frågade han.  
<sec/>
– Alf!  
<sec/>
– Så, så! Alf? Ja, Alf; du var med därborta på Kullen, hos tärnorna. Tärnorna! Minns du Veborg?  
<sec/>
– Ja så noga!  
<sec/>
– Hon mötte här på vallen som sköldmö; hon slog mig, men jag drap henne; henne min maka, min dotters moder. Det sörjer jag!  
<sec/>
– Fiende är fiende! Säg något som är till glädje.  
<sec/>
– Jag har ingen glädje.  
<sec/>
– Men ära, herre!  
<sec/>
– Skam har jag.  
<sec/>
– Sju konungar förde er hit på kungsskepp. Vet I icke?  
<sec/>
– Sju? Det har jag säkert drömt, och du med.  
<sec/>
– Nej, det var så!  
<sec/>
– Så, så. Ja, nu är det förbi! Ha de rest?  
<sec/>
– De ha farit.  
<sec/>
– Så har det farit!  
<sec/>
Därpå somnade han, och blev som död i flera dagar. När han vaknade var han sund, steg upp ur bädden, gick ner på branten och kastade sig i sjön.  
<sec/>
Alf stod och såg hur han dök som en karp; kom han så upp, skakade sig och begärde mat.  
<sec/>
Konungarne hade lämnat både mat och mjöd, vört och öl, och nu blev gästabud.  
<sec/>
Vid hornet sjöng Starkodd ett härligt drapa över slaget, med alla dess skiften, och Alf hugfästade det. Orden kommo som färger och det liknade ett bildverk. Men när Starkodd råkade nämna Veborg, blev han sorgsen och ville icke dricka mer.  
<sec/>
Då tog Alf fram den ring som korpen hade fört över, och Starkodd kände den.  
<sec/>
– Honom skall du ha, sade han. Och som ett minne och en vård, när jag nu skickar dig till Uppsalakonungen, där du är stadd i tjänst.  
<sec/>
Alf ville icke gå utan sin herre, men Starkodd blev vid; han ville stanna här en tid och sörja ut.  
<sec/>
Och så måtte Alf förtälja om draken med de sju konungarne och all den ära man bevisat nordens största kämpe.  
<sec/>
Starkodd lyssnade, och gladdes en stund, men så mulnade han:  
<sec/>
– Ja, det är förbi nu! sade han.  
<sec/>
Så skildes de.  
<sec/>
Starkodd stannade vid Bråviken, och han sörjde alltjämt Veborg. Men han gjorde sig även bekymmer för sin bärgning, fastän han hade pengar nedgrävda i flera landskap. Sålunda gick han nu i stranden och brände salt, som han sedan sålde åt fiskare, vilka började ringakta honom. Och det var liksom hans norna, att han aldrig skulle veta vem han var, eller hur berömd, ty det glömde han snart.  
<sec/>
Att han en gång slagit Vikar och Torkil med nidingshugg, det mindes han nog, men sörjde icke, ty det var honom numera som om en annans tillskyndelse hade vållat det. Men Veborg förgat han icke, fastän han sökte tänka på allt ont hon gjort honom.  
<sec/>
Han var blid och ödmjuk, men ibland kom det på honom att han måste göra ont. Sålunda sam han ut en gång och skar fiskarens nät. Men denne hade sett det, och nu samlade sig hela fiskarlaget och gjorde Starkodd till träl. Det led han, fastän han var den starkare. Och fiskaren förtryckte honom, gav dålig mat och onda ord.  
<sec/>
Ingen i landet trodde det var kämpen från Bråvalla, så usel var han.  
<sec/>
En dag satt fiskaren och såg hur Starkodd drog mjölkvarnen.  
<sec/>
– Är du Starkodd eller är du icke? sade han.  
<sec/>
– Jag är Stig Storverks son, kallad Starkodd.  
<sec/>
– Vi lider du då en träls lott?  
<sec/>
– Det må väl så vara, efter jag icke kan annat!  
<sec/>
Fiskaren gick in i hyddan. Då kom en klådra och satte sig i enbuskarne att sjunga:  Bråvalln! Bråvalln. Gå karl,  Gå, Gå dit! Nattetid  Tidigt! 
<sec/>
Starkodd förstod fåglalåt och han gjorde som fågeln bad. Han tog en båt vid midnatt och for över viken; gick genom skogen och kom in på slagfältet. Det hade han icke återsett sedan den dag striden stod. Nu vaknade minnet, och när han såg ättekullar, minnesstenar och brandplatser, kände han sin kraft återkomma. Här slog han Ubbe, men fick själv sex sår. Här fällde han Hune, här Ella. Här vid kämpastenarne drap han Borger och Hjorter.  
<sec/>
Men när han kom till torvgraven där han högg Veborg, då grät han.  
<sec/>
I detsamma såg han som en vit dimma stiga ur gropens vatten, och den tog mänsklig gestalt.  
<sec/>
– Vad sörjer du Starkodd? frågade gasten.  
<sec/>
– Veborg som jag slog.  
<sec/>
– Slog gjorde du, men banesåret gav jag.  
<sec/>
– Svär att så är!  
<sec/>
– Jag svär!  
<sec/>
– Vad heter du?  
<sec/>
– Tor-Kettil, Veborgs-bane.  
<sec/>
– Icke jag alltså! Men skulden har jag burit.  
<sec/>
– Den ena bär för den andra. Du har givit mig gravro, nu skall du få lön.  
<sec/>
Han blåste på Starkodds ansikte, och där kom likt en frisk nordanvind, som gav Starkodd nya krafter och ett lätt sinne. Gasten försvann; och Starkodd gick icke tillbaks till fiskaren, utan tog omväg till Mörkvidr, där han grävde upp pengar och vapen han haft gömda. Så köpte han häst av en bonde, och red söderut igen för att gå i främmande land.  
<sec/>
Och då hade Starkodd gått in i sin tredje mansålder och var mycket gammal.  
<sec/>
Många år hade lidit, Sigurd Ring var död och Ale Fräkne satt konung i Uppsala. Nu om vintern vilade han stilla och tog upp skatten, övade sina kämpar och drack. Vid juletid höll han ett större gästabud, och där hade ätits halva dagen och druckits dessemellan. Lekare och spelare hade hållit gamman och målro, nu ville man ha något stort och starkt.  
<sec/>
– Alf, ropade konungen, upp och skalda; låt oss minnas vår ungdoms storbragd.  
<sec/>
– Vad äskar I, konung?  
<sec/>
– Bråvalln, din bästa sång, ditt första slag, där du fällde Borger och Hjorter! Icke sant?  
<sec/>
– Sant är det, svarade Alf, den högsta av konungens kämpar; och han gick fram mitt på golvet intill elden. Men vid dörren satt en gammal, gammal stavkarl; och när han hörde om Bråvallen, reste han sig.  
<sec/>
Alf kvad: om Harald och Sigurd, om röda skyn och korparne, om Ubbe och Hune, Ella, och om kung Ale med de sju konungarne framför alla andra. Det målade och levde i hans ord, det klang och sang i salen, och aldrig hade de hört Alfs Bråvalla-slag sägas så härligt. Men när han slutat, gnydde kämparne och slogo på sköldarne.  
<sec/>
Då steg stavkarlen fram, och med ansiktet emot Alfs frågade han:  
<sec/>
– Varst du med vid Bråvalln?  
<sec/>
– Jag var!  
<sec/>
– Och du slog Borger och Hjorter?  
<sec/>
– Jag gjorde’t!  
<sec/>
– Var icke Starkodd med?  
<sec/>
Här inföll konungen:  
<sec/>
– Du förgat Starkodd! Varför kvad du icke om honom?  
<sec/>
Alf svarade:  
<sec/>
– Han är glömd; det var så länge sen!  
<sec/>
– Har du gjort det kvädet? frågade stavkarlen.  
<sec/>
– Jag har gjort det; gå och sätt dig du vid dörren.  
<sec/>
Stavkarlen tog sig i huvet:  
<sec/>
– Den visan har jag hört förr. – Så gick han och satte sig vid dörren.  
<sec/>
Alf manades att kväda mera. Han tömde ett horn först och så tog han opp.  
<sec/>
Han sjöng om sköldmön på Kinnekulle, där han suttit som borgherrn; han målade hur han tog borgen, äktade Veborg, fick en dotter med henne; under det Starkodd mjölkade korna; hur han ...  
<sec/>
Längre kom han icke, ty stavkarlen stod mitt framför och med handen om hans strupe, gav han ett rytande:  
<sec/>
– Det lögst du!  
<sec/>
Alf drog svärd, men stavkarlen kastade kappan, och sade:  
<sec/>
– Icke svärd i konungens sal; men liv mot liv.  
<sec/>
De rände ihop, och stavkarlen slog omkull Alf, så att huvudet dundrade i golvet:  
<sec/>
– Känner I mig? frågade han.  
<sec/>
Ingen kände.  
<sec/>
– Känner I Starkodd?  
<sec/>
– Han är död! svarade konungen.  
<sec/>
– Men hans visor leva! sade Starkodd.  
<sec/>
– Är det din visa om Bråvalln, så säg oss den.  
<sec/>
– Säg den! ropade alla.  
<sec/>
Starkodd tog sig i huvet och skulle till, men där kom icke ett ord.  
<sec/>
– Gå och sov ruset av dig, sade konungen, och kommer du igen, skall jag hetsa hundarna på dig!  
<sec/>
Starkodd ville tala, men kunde icke ett ord. Käken låste sig och darrade, men öppnade sig icke. Det var Veborgs sista hugg på Bråvalln, och det hade hon lärt av Starkodd.  
<sec/>
Då skrattade hela salen, och kungen mest. Men Starkodd gick ut.  
<sec/>
Och sedan blev där skarpt drucket inåt natten.  
<sec/>
Starkodd hade gått ut i snön, och han kom till templet och offerlunden. Midvintersoffret var gjort, och i de nakna träden hängde döda kroppar av människor och djur. Snön var röd nedanför, det luktade av blod och rått kött. Templet stod öppet, ljus brunno, och framför gudabilderna låg en slaktad häst, i vars inälvor en ung offerpräst stod och skar med en stenkniv. Allt var blodstänkt, och Starkodd började vädra som en varg.  
<sec/>
Då lades en hand på hans skuldra, och när han vände sig om stod en gammal offerpräst framför honom.  
<sec/>
– Du älskar ju din kung? sade prästen.  
<sec/>
– Min? Jag har ingen kung, svarade Starkodd.  
<sec/>
– Och Ale Fräkne, då?  
<sec/>
– Det är inte min!  
<sec/>
– Han gjorde dig orätt, visserligen, men det skall du förlåta!  
<sec/>
– Men han skrattade, det förlåter jag aldrig.  
<sec/>
– Är du fattig? frågade prästen åter.  
<sec/>
– Utfattig! Allt vad jag ägde har de tagit, och ålderdomen nalkas.  
<sec/>
– Vill du förtjäna en mycket stor penning?  
<sec/>
– Varmed?  
<sec/>
– Tänk själv.  
<sec/>
Starkodd såg i prästens ögon och han förstod. 
<sec/>
– Var skall jag råka honom då?  
<sec/>
– Han badar nu, innan han går att sova. Följ mig!  
<sec/>
Starkodd följde.  
<sec/>
– Men jag har inga vapen, sade han.  
<sec/>
– Jag har! svarade prästen.  
<sec/>
Och så gingo de tillbaka till kungsgården. Badstugan var ett runt stenhus med ett vindöga på taket, och där syntes eld lysa.  
<sec/>
– Gå upp på taket, här är ett spjut, bjöd prästen.  
<sec/>
Starkodd gjorde så, och släppte spjutet, så att det gick rätt i huvudet på konung Ale, som fick sin bane. Men Starkodd vandrade österut över slätten, släpande en tung påse med guld och silver.  
<sec/>
Han gick hela natten i snön, alltjämt österut för att nå havet. Mot morgonen lade han sig i en halmstack, men kunde först icke sova. Han låg endast och tänkte på sitt sista nidingsdåd och på Alfs trolöshet. Huru denne hade skiftat hamn med honom, tagit hans frejd, hans minne, hans bragder och hans visor. En själatjuv, en mannarånare, en lönndråpare, var han.  
<sec/>
Mot morgonen somnade han, och såg sin fosterfader Rossbarsgrane i en dröm. Och denne talade:  
<sec/>
– Dunkla nornor dolde dig ditt öde! Nu är livet lyktat, död och dom dock dröja.  
<sec/>
När Starkodd vaknade, kunde han icke komma ut ur stacken, ty det hade snöat.  
<sec/>
Då hörde han bondens röst, och han ropade hjälp. Bonden kom och grävde ut honom. Men när han såg hur usel Starkodd var, ville han icke be honom in i stugan. Och när han märkte penningsäcken, trodde han det vara en tjuv. Drev honom bort.  
<sec/>
Då bad Starkodd honom taga hans liv, ty han var led vid allt.  
<sec/>
– Icke dulgadråp och nidhugg för aldrig det, svarade bonden.  
<sec/>
Och Starkodd måste upp och vandra.  
<sec/>
Han vandrade norrut, västerut, söderut, och norrut igen. Sökte bära hand på sig, men kunde icke. Och ingen ann ville göra’t heller.  
<sec/>
Ibland kom han i en konungs gård, och då fick han höra sina visor, men ingen nämnde hans namn. Hos rika och förnäme fick han alltid mat och värme, men de ringare jagade honom bort, ty de sågo att han ej var av deras folk, och att han icke aktade dem. Och nu var han mycket gammal vorden; hela riket hade han gått runt, men Uppsala sökte han icke. Då började på slutet en längtan draga honom dit, där han begått sitt sista illdåd.  
<sec/>
En afton kom han, alltjämt släpande på sina penningar dem ingen velat ha, upp på åsen över kungsgården. Och han satte sig trött vid en fura. Då såg han en man gå med en båge och skjuta gråskinn.  
<sec/>
– Skjut mig, sade Starkodd.  
<sec/>
– Skämmer du dig icke gråskägg?  
<sec/>
– Du skall få alla mina pengar!  
<sec/>
– Frilloson är jag, men konungason likaväl!  
<sec/>
Starkodd bad på sina knän; men det halp icke. Då frågade skytten:  
<sec/>
– Vem är du?  
<sec/>
– Jag är Stig Storverks son.  
<sec/>
– Vore du den jag nu tänkte, så gjorde jag din vilja.  
<sec/>
– Vad namn bär du?  
<sec/>
– Hother, Ale Fräknes sidoson.  
<sec/>
– Så, så! Då heter jag Starkodd. Villfar mig nu!  
<sec/>
Hother såg på den gamle:  
<sec/>
– Ja, du är Starkodd, min faders bane. Nu måste jag därhän! Men efter du var en stor och härlig man, och ditt rykte har vaknat igen, skall du få dö med svärd i handen!  
<sec/>
– Icke kan jag föra svärd! sade Starkodd.  
<sec/>
– Väl! Stig upp på vedstapeln där; säg ditt drapa, och jag ger dig Odin.  
<sec/>
Starkodd gick upp på veden; och nu kvad han stort och starkt, hela livets saga med bragder och brott.  
<sec/>
Hother lyssnade, och många män hade kommit tillstädes, däribland Alf den falske.  
<sec/>
När de hörde Starkodd kväda, då förstodo de var Alf tagit sitt rykte, och de hotade honom med ögonen.  
<sec/>
Starkodd hade slutat, och kämparne gnydde av förundran.  
<sec/>
– Skjut! ropade Starkodd och räckte ut armarne.  
<sec/>
Hother sköt; pilen träffade vid hjärtat, Starkodd föll; men han var icke död.  
<sec/>
Bålet tändes. Då såg Starkodd i en syn en den vänaste jungfru över lågorna; hon var ljus och fager som Balder den Gode; hon lutade sig över honom och strök med handen hans svettiga panna.  
<sec/>
– Mitt barn! sade hon.  
<sec/>
– Moder!  
<sec/>
Han tryckte pilen i sitt hjärta och var död. När det brunnit en stund och kämparne stodo tysta och dröjande, skulle Alf säga något:  
<sec/>
– Storverks son var du, stora verks fader var du icke.  
<sec/>
Då sparkade Hother honom upp i elden, och det tycktes kämparne vara gott gjort.  
<chapter/>

<chaptername>Hildur Horgabrud. </chaptername>

<sec/>
Det var vinterting och marknad i Uppsala. Nere vid ån voro bodar och tält uppslagna. Bönder och köpmän trängdes om varandra. Bönder från Järnbärarland med smiden, bönder från Hälsingland med skogsfågel, tjäder, orre, järpe, ripa; även lappar med renar, hudar, pälsvaror; mälarbönder med notfisk, fläsk, fårsidor; skärkarlar med sill och strömming; krämare från Österland, Bjarmaland, Gårdarike, med kläder, stoffer, skinnverk, pärlor, smycken, tråd och nålar, fiskekrokar, och mera dylikt.  
<sec/>
I en öppen ölbod framför stockelden sutto två män och drucko. Den ena var en frank, en främling alltså, den andra var en skyt från Gårdarike.  
<sec/>
– Du var icke med vid offerfesten och gillet i går? sade franken.  
<sec/>
– Nej, menade skyten, jag kan icke se sådant.  
<sec/>
– Och icke varit i Gudasalen heller?  
<sec/>
– Hu nej! var du där?  
<sec/>
– Jag var där, men jag har ont av det!  
<sec/>
– Vad har de för sig, detta folket? Hur ser där ut däruppe?  
<sec/>
– Det är häsligt, och jag fattar icke ...  
<sec/>
– Förtälj då!  
<sec/>
– Du kan se själv ...  
<sec/>
– Nej jag kan icke lida det.  
<sec/>
– Ja, nåväl; själva Gudasalen består av ett långhus med säten för konungen och hövdingarne. På golvet är en eldstad där offerdjuren kokas och stekas till gillet. Innanför är det heliga rummet, med altaret; och på altaret sitta i kroppsstorlek de tre övergudarne Odin, Tor och Frö. Framför dem på altaret står offerskålen i vilken djurens – eller människornas blod uppsamlas.  
<sec/>
– Hu! nej!  
<sec/>
– Detta går ännu an, ehuruväl de blodstänkta väggarne och bilderna äro mig vidriga. Men vad jag icke kan lida är guden Frös bild ...  
<sec/>
– Vem är Frö?  
<sec/>
– Ja, det skall vara fruktsamhetens gud, men borde hellre kallas vällustens ... Han är avbildad oklädd och med en oerhörd – – –  Romarne säga ϕαλλοζ ...  
<sec/>
– Grekerna menar du!  
<sec/>
– Nå grekerna ... Nej se vem där kommer åkande; se!  
<sec/>
De båda främlingarne reste sig och gingo utanför boden. I en blodröd släda, dragen av tre svarta hästar kördes en kvinna som var klädd i en kåpa av svart kattskinn; på huvudet hade hon en spetsig mössa av vita katthuven sammansatt med en röd tuppfjäder uppi, och på händerna bar hon vita kattskinnsvantar.  
<sec/>
Hästarnes seldon voro klädda med snäckor och vitkokta ormskallar.  
<sec/>
Kvinnan själv var målad med blod och sot i ansiktet, hennes ögon spelade mot allt manfolk hon mötte, och hon log emellanåt med ett rysligt leende.  
<sec/>
– Det var en hemsk en, vem är det? frågade skyten.  
<sec/>
– Det är en Horgabrud, en Frös prästinna, en trollkona ...  
<sec/>
– Jag måste se henne, sade skyten, som icke kunde stå stilla.  
<sec/>
– Se där; hon kastade ögonen på dig! Är du fast nu?  
<sec/>
– Jag! för ingen del! Men jag ville gärna se, så har jag något att berätta när jag kommer hem.  
<sec/>
– I afton är gille i hennes egna högsal, och då kan du komma med; men jag vill säga dig att där är fara.  
<sec/>
– Inte för mig! Jag är gift man ...  
<sec/>
– Men hon är icke, och hon är grym som vällusten.  
<sec/>
Nu kom en annan släda farande, med vita björnhudar, dragen av fyra skäckar, och ini satt en kämpe hög och ljus, klädd i blå kappa med soblar fodrad.  
<sec/>
– Det är kung Anes landvärnsman, Hjalmar den hugfulle, den tappraste och stoltaste man i Upplanden; ävlas om konungadotterns ynnest och icke utan hopp. – 
<sec/>
– Följer du mig i kväll? frågade skyten, som endast tycktes ledas av en tanke.  
<sec/>
– Jag har varnat dig, gör så än!  
<sec/>
– Har ingen fara!  
<sec/>
– Väl! Tre timmar efter solgång, vid ås-brinken nedanför kungssalen!  
<sec/>
– Sagt! Nu går jag till mitt varuhus och stänger.  
<sec/>
I kungshuset låg den urgamle drotten Ane till sängs, nerbäddad mellan ryor. Han var skrumpen som ett torrt skinn, hade intet hår och inga tänder. Hur gammal han var visste ingen, men mången mindes hur han flera gånger varit nära döden, hur han efter dödlig sjukdom stigit upp friskare än förr och föryngrad.  
<sec/>
Denna gången lycktes dock slutet vara givet, och som han var rädd för döden, ville han icke vara ensam ett enda ögonblick.  
<sec/>
Vid sängen satt hans yngsta son, en liten pilt med oskyldiga ögon.  
<sec/>
– Håll min hand, lallade gubben.  
<sec/>
– Handen är trött, far.  
<sec/>
– Men den är varm.  
<sec/>
Och konungen strök med den lilla handen mot sin kind, som om han ville överflytta barnets livsvärme på sig.  
<sec/>
– Nu sover handen och är så kall, klagade den lille.  
<sec/>
– Du skall få en guldkrona av mig, om du sitter stilla.  
<sec/>
– Tunne säger att den skall han äga.  
<sec/>
– Vad säger Tunne? Talar du vid Tunne?  
<sec/>
Gossen tänkte efter om det var farligt att tala, och så tänkte han på sin domnade hand som gubben nu stuckit i munnen och börjat suga.  
<sec/>
– Det gör ont, far, och jag somnar i hela kroppen.  
<sec/>
– Säg åt Ingeborg att hon kommer in!  
<sec/>
Gossen gick med vacklande steg ut ur kammarn och hans lilla kropp var så mager och tunn att hans steg icke hördes.  
<sec/>
Den gamle föll i ett slags dvala när pilten gått ut; men så fort dottern trädde in, vaknade han till liv. Det var skön Ingeborg, ljus, blid, stark, strålande.  
<sec/>
– Sitt ner, sade gubben; närmare, tag min hand.  
<sec/>
Jungfrun lydde motvilligt, och hon bleknade, när den torra handen fattade om hennes rosenröda.  
<sec/>
– Det kommer friare! sade fadren.  
<sec/>
– Jag har hört om det.  
<sec/>
– Hjorvard med brodern Angantyr.  
<sec/>
Ingeborg kände sitt svar på läpparne, men gubben hade redan tagit hennes kraft, så att hon icke kunde värja sig.  
<sec/>
– När komma de? frågade hon.  
<sec/>
– Nästa vår först.  
<sec/>
– Då är det tids nog att svara.  
<sec/>
– Jag hatar Hjorvard, men jag fruktar honom.  
<sec/>
– Hjalmar värnar dig, för liv och land står han. För övrigt har du Egil, som skall följa dig.  
<sec/>
– Egil, som väntar livet ur mig, men han skall få vänta! Jag skall leva länge ännu.  
<sec/>
Ingeborg tystnade, ty ingen kunde länge stanna i sjukrummet utan att förlora krafterna.  
<sec/>
Den gamle kände också att hon icke gav mera, utan började taga igen sin sundhet, och han fordrade hela dagen nya människor. Han låg som en kalv och diade människor, levde på deras andedräkt, deras friskhet; och var gång han lämnades ensam, föll han i dvala, som liknade ingången till döden.  
<sec/>
Ingeborg kände detta av erfarenhet, och när hon märkte att han sög hennes själ åt sig, drog hon undan sin hand, reste sig medan hon ännu förmådde, och gick ut innan det var för sent.  
<sec/>
– Gå inte, skrek gubben; gå inte.  
<sec/>
– Hjalmar skall komma, svarade Ingeborg; han väntar därute.  
<sec/>
– Inte den, inte Hjalmar!  
<sec/>
Han var rädd för den kämpen, ty han var honom för stark, och när han nu trädde in i rummet darrade gubben och frös.  
<sec/>
– Vad vill du? Ämnar du döda mig? Varför gnyr hären? Sköter du dig?  
<sec/>
– Hären gnyr, svarade Hjalmar, därför att jag infört lag och rätt, skick och ordning.  
<sec/>
– Var har du lärt de nyheterna?  
<sec/>
– I främmande land, konung; i tjänst hos furstar dem du icke känner.  
<sec/>
– Så, så, vad säger furstarne i Frankland, Saxland och Venden, ty längre har du icke varit?  
<sec/>
– Detta är stridslag bland hyfsade folk: Aldrig äta rått kött, eller dricka blod, ty det är vargamat. Aldrig med rån taga från köpman eller bonde; aldrig taga kvinna med våld!  
<sec/>
– Det är snack. När ingen ger, måste man taga!  
<sec/>
– Giv igen, så ger varje man!  
<sec/>
– Var är Egil, min son?  
<sec/>
– Han är i blodhuset, men där är icke drottämnets plats.  
<sec/>
– Drott är gudarnes målsman!  
<sec/>
– Många gudar givas, icke alla älska blod.  
<sec/>
– De starke, som hjälpen giva, fordra liv.  
<sec/>
– De milde som nöden lindra, rätten råda, svage stärka, de älska glad givare, gott sinne, rena händer.  
<sec/>
– Gå, du, kvinnohjärta, harmod, du duger inte.  
<sec/>
– Harhjärta du; två gånger flydde du; Halvdan och Ale, hette de.  
<sec/>
– Hör jag Loka-Gläfsa?  
<sec/>
– Ravnagalder ej! Kråkan bidar ute på tunet; »hat, hat, hat», sjunger hon. Det är Huldran som bannade Ynglingars ätt; ännu dog ingen med ära; dulgadråp, självspill, nidingsverk, sotdöd, galgagrepp! Icke är du Odins än! Helsot har du! Närmare Nastrand, vida från Valhall!  
<sec/>
Hildur, Horgabruden stod i kammaren; kärligt såg hon på Hjalmar, men han visade ryggen och gick ut.  
<sec/>
Det var sen afton, då skyten och franken gingo upp åt offerlunden.  
<sec/>
Gudasalen var upplyst innanför skidgården och portarne stodo öppna. En eld brann mitt på golvet, och i bakgrunden satt guden Frö sådan som franken skildrat honom. Mycket folk var där samlat, och de stodo tysta åskådande, väntande. Väggarne voro målade, och där syntes vara avbildade moln, eller lövverk.  
<sec/>
– Det liknar inälvor, sade skyten; eller hjärnor av djur.  
<sec/>
– Så oskyldigt! Se närmare!  
<sec/>
Skyten skådade, och så gick det upp för honom huru linjerna bildade skamlig ting:  
<sec/>
– Är detta Gudahem, hurudana månde mänskorna då vara?  
<sec/>
– Vad ville du här?  
<sec/>
En förlåt dolde kortväggen i norr. Nu gick den åt sidorna, och in trädde Horgabruden. Hon var halvklädd, såg rusig ut och log skändligt.  
<sec/>
Hennes kropp började röra sig som om den droges av trådar, och så sjöng hon, först sakta och med täckta ord; men alltefter som hon dansade framför bilden, höjdes hennes röst. Folket syntes också röra sig, och sången slutade med ett omkväde av så oblyg art att det var fast otroligt. Men nu dansade hela salen, icke i glädje, ty ingen log, utan i vild yra. Horgabruden kastade sina ögon då och då på skyten, som stod fastnaglad, görande motstånd. Men när sången sjungits många gånger, deltog främlingen mot sin vilja i den rysliga dansen, och snart kunde han instämma i sången även.  
<sec/>
Plötsligen stannade ringdansen; Horgabruden hade dragit en kniv, svängde ensam omkring; och nu ristade hon sig i de nakna armarne, så att blod gick ut. En ny sång togs upp, skändligare än den första. Livets brunnar, skaparkraftens källa, moderskapets hemligheter blottades.  
<sec/>
Med ens stod den förfärliga blodbruden stilla och såg sig omkring med lystna blickar.  
<sec/>
Nu hörde det till offerdansen, att den hon kastade ögonen på, skulle bli hennes offer. Det var guden som valde genom henne; och han hade valt den grovvuxne, friske skyten med sitt stora skägg.  
<sec/>
Han blev rädd och gjorde motstånd, men folket knuffade honom i Horgabrudens famn; elden på härden sjönk genom golvet, det blev nedmörkt, och franken flydde, under ett tjut från de församlade förvildade mänskorna.  
<sec/>
Denna natt troddes Kung Ane skola dö, men Hildur Horgabrud kom och gav honom att dia ur ett horn, en rykande röd dryck, som hon kallade sjukvin.  
<sec/>
– Vad gav du mig? frågade kungen, mycket vederkvickt.  
<sec/>
– Det var nytt vin, östanifrån. Skyterna ha vilda druvor av stora krafter.  
<sec/>
– Hildur, mitt barn, jag måste leva ett år till.  
<sec/>
– Varför ett år?  
<sec/>
– Hjalmar – – –   
<sec/>
– Han skall icke ha Ingeborg ...  
<sec/>
– Hör, dotter! Är Tunne vår son?  
<sec/>
Hildur slog upp ett skratt:  
<sec/>
– Din och min son, ja visst är han, så visst jag är din dotter.  
<sec/>
– Tror du att lilla Yngve skulle rädda mitt liv?  
<sec/>
– Inte fler nu! Folket viskar redan om dina förra söners bortgång. Inte nu, senare kanske.  
<sec/>
– Vad gör Egil?  
<sec/>
– Han är hos prästerna och lär, men Tunne han kan.  
<sec/>
– Varför skall Tunne vara träl?  
<sec/>
– Han vill vara det; säger att hans tid kommer – – –  att Egil skall undan först.  
<sec/>
– Icke skall jag lämna Ynglingars ätt efter mig; sluta den vill jag.  
<sec/>
– Sov nu! Jag sköter ätten och arvet!  
<sec/>
Vid Sotaskär i Södertörn, där Östra-Salt skjuter in en vik, låg kungsgården Häringe. Där bodde konungens syster Tora, och hos henne gästade Ingeborg om sommaren. Där fanns ljuvliga ängder och rent grönt vatten; och fastern var en god kvinna, som beskyddade Ingeborgs och Hjalmars unga kärlek.  
<sec/>
Hjalmar låg nämligen ute på vaktskeppen med sin fosterbroder Orvar kallad Odd; och de bevakade Mysingen med segelrännorna söderifrån, hade ett öga på sjörövare, utländska och egna; därför voro de älskade av bönder och köpmän, men hatade av vikingar. När Hjalmar icke skötte vakten, vilade han i land på Häringe, och där hade han goda stunder.  
<sec/>
En dag i högsommarn skulle de fara ut i nötskog, alla gårdens tärnor och svenner. Oxarne drogo hövagnen, där mat och dryck jämte nötsäckarne voro packade.  
<sec/>
Dagen gick i lek och glam och mot aftonen skulle dansas. Ingeborg och Hjalmar öppnade på den gröna ängen, och när de tröttnat gingo de i lunden att vandra.  
<sec/>
– Varför är icke varje dag i livet såsom denna? sade Ingeborg.  
<sec/>
– Nornorna spinna icke alltid silke och guld.  
<sec/>
– Vad spinna de åt oss?  
<sec/>
– Sällare att icke vetat; ovordet känner ingen.  
<sec/>
– Hildur känner det!  
<sec/>
– Ve! varför nämnde du det namnet? Det är som att kalla på henne; det onda är starkt.  
<sec/>
– Dig har hon icke rått på.  
<sec/>
– Icke mig, men mitt öde! – Är hon din syster?  
<sec/>
– Min halvsyster ...  
<sec/>
– Nu är hon i våra tankar, och med henne drar allt fult och ont in i oss. Jag hade velat tala allt vackert och gott; jag gick här i blomsterlunden, så långt bort från det häsliga Uppsala, där onda makter bo, och nu är min håg där; jag ser blod och lik ...  
<sec/>
– Varför vördas endast onda makter däruppe?  
<sec/>
– Därför att de själva äro onda! Ett folk av tjuvar, av mördare, en drott ...  
<sec/>
– Det är min fader, Hjalmar!  
<sec/>
– Förlåt mig Ingeborg! – Du vet jag dyrkar den gode Balder och den hulda Nanna, såsom du, men mot ont och onda drar jag svärd ...  
<sec/>
– Då går du till Odin sedan ...  
<sec/>
Hjalmar svarade icke, endast log.  
<sec/>
– Du tror icke? frågade Ingeborg.  
<sec/>
– Låt oss gå till sjöstranden, svarade Hjalmar. Jag har icke vakt, men herrens öga må vaka.  
<sec/>
– Orvar är ute?  
<sec/>
– Ja, och jag väntar pilbud.  
<sec/>
– Gott eller ont?  
<sec/>
Hjalmar vände sig bort.  
<sec/>
De kommo ner i stranden under alarnes skugga, men solen lyste ute i fjärden, där en snäckas vita segel rosenfärgades.  
<sec/>
– Där är budet! sade Hjalmar och rätade sig.  
<sec/>
– Rosenrött?  
<sec/>
– Vi må spörja.  
<sec/>
Och han sprang upp på klippan, tände torrt löv som rökte; straxt vände seglet, föll, och sex blanka åror sattes ut.  
<sec/>
– Nu, Ingeborg, min ungdoms brud, nu är stunden kommen, nu sitta nornorna dom över dig och mig.  
<sec/>
– Det är Arngrims söner!  
<sec/>
– Det är friaren Hjorvard och hans broder Angantyr. I går voro de synliga i Östgöta Skären; nu gå de upp vid Agnestrand, in i Lögaren, upp till Fyrisvall ...  
<sec/>
– Vad fruktar du?  
<sec/>
– Mitt öde!  
<sec/>
– Du har min tro, för hela livet!  
<sec/>
– Har du min?  
<sec/>
De omfamnades såsom för sista gången, och återvände till nötskogen, där sällskapet samlats för uppbrott.  
<sec/>
När de kommo hem till gården skrattade skatorna i linden:  
<sec/>
– Främmande! sade Hjalmar.  
<sec/>
Ini stora hallen satt Tunne trälen; håret vuxet ner i pannan, luden i ansiktet, fräck i uppsyn. Han reste sig icke, ty han visste sin makt.  
<sec/>
– Vad nytt bringar du? frågade Hjalmar, med undseende dock.  
<sec/>
– I ären kallade att stånda för konungen.  
<sec/>
– I?  
<sec/>
– Du och Ingeborg.  
<sec/>
– Vad gäller på?  
<sec/>
– Vet inte! svarade Tunne och spottade framför sig.  
<sec/>
Men Hjalmar och Ingeborg visste; och de rustade sig straxt till avfärden.  
<sec/>
Kung Ane låg nära döden igen, Hildur stod vid hans säng.  
<sec/>
– Jag måste upp, när Arngrimssönerna komma; det gäller land och liv, och de ligga med drakarne vid Sigtuna!  
<sec/>
Han var röd om munnen och låg insvept i en blodig oxhud.  
<sec/>
– Du skall få leva, men på villkor.  
<sec/>
– Hjalmar får icke Ingeborg, ty då tar han kronan. Arngrims söner må strida om henne. När vargar kivas blir alltid något lik.  
<sec/>
– Du skall få leva!  
<sec/>
– Var är Yngve?  
<sec/>
– Han leker i lunden. Du äter dina barn, Ane; är livet så kärt?  
<sec/>
– Kan icke skylla, men döden är mig okär. – Har de saknat skyten?  
<sec/>
– De sökte honom, men ingen sörjde.  
<sec/>
– Kvick i jord, Hildur, icke blod denna gång.  
<sec/>
Hildur nickade bara och gick ut.  
<sec/>
Lilla Yngve gick i lunden och plockade blommor med sin sköterska.  
<sec/>
Han hade lutat sig ner, men då han reste sig för att taga sköterskans hand, stod faster Hildur där i stället.  
<sec/>
Hon hade en honungskaka i handen.  
<sec/>
– Kom, lilla barn, får du gott.  
<sec/>
Hon tog gossen i handen, och de följdes åt.  
<sec/>
– Du går så fort, sade pilten.  
<sec/>
Hildur gick saktare, och de kommo till en grop; där stodo fyra trälar med spadar, bakom trälarne fyra skinnare med knivar, bakom skinnarne fyra präster.  
<sec/>
– Nu ska vi leka att du badar, så får du kakan, sade Hildur.  
<sec/>
– Men karet är så svart, sade Yngve.  
<sec/>
– Det är järnkar, ser du, och det är svart.  
<sec/>
Hon satte Yngve ner i gropen och gav honom kakan. Pilten åt; men när första skoveln mull föll ner på hans kaka, så grät han:  
<sec/>
– Ni förgör min honing! klagade han.  
<sec/>
Men då var gropen fylld; skinnarne stucko ner trälarne och prästerna sjöngo.  
<sec/>
Där samlades folk, slogs en ring, och talades om det skedda:  
<sec/>
– Denna, men icke fler! sade de.  
<sec/>
När Hildur gick upp till gudasalen mötte hon Hjalmar.  
<sec/>
– Följ mig! sade hon.  
<sec/>
– Nej, svarade Hjalmar.  
<sec/>
– Jag kan rädda dig.  
<sec/>
– Angantyr har Tirfing.  
<sec/>
– Jag dövar svärd.  
<sec/>
– Onda, usla troll ...  
<sec/>
Hildur såg kärligt på honom, så att han veknade, och nu märkte han att hon var klädd som Ingeborg.  
<sec/>
– Hjalmar, sade hon; och hon talade med Ingeborgs röst; men Hjalmar kände hennes konster, att hon kunde skifta hamn.  
<sec/>
– Ditt hat rår ej på min älskog!  
<sec/>
– Men min kärlek ...  
<sec/>
– Du haterska vad bjuder du?  
<sec/>
– En krona, mitt hjärta.  
<sec/>
– Loke åt ett halvbränt kvinnohjärta, och så blev han ond; det var ditt hjärta!  
<sec/>
Hildur föll på knä, sträckte fram halsen:  
<sec/>
– Tag mitt huvud, ljuvt att dö för din hand.  
<sec/>
– Leda lövjerska, kan du tala lena ord? Väser innan du biter.  
<sec/>
Han sparkade henne så hon föll; hon blev liggande, och stötte pannan mot en sten. Men hon bannade icke. Då grep Hjalmar om hennes hand att resa henne, ty hans hjärta rördes:  
<sec/>
– Nu fick jag din hand! sade Hildur, och därmed var hon försvunnen.  
<sec/>
Om aftonen satt kung Ane i högbänk under kungshallens tak; Hjorvard och Angantyr sutto mitt emot; men längre ner Hjalmar och Ingeborg.  
<sec/>
Hjorvard framförde sitt friarärende:  
<sec/>
– Den starkaste må äga henne, svarade Ane.  
<sec/>
Då steg Hjalmar upp, erinrade Ingeborgs ungdomslöfte, och talade om huru de svurit varandra tro.  
<sec/>
– Vad säger Ingeborg? lallade Ane.  
<sec/>
Ingeborg reste sig, och förnyade sin ed till Hjalmar.  
<sec/>
– Vad säger kungen? ropade Hjorvard.  
<sec/>
– Den starkaste må äga henne!  
<sec/>
– Väl, så må vi strida! svarade Hjorvard. Och dig Hjalmar stämmer jag till holmgång på Samsö! Blir du ute, är du vars mans niding!  
<sec/>
Och så gingo Arngrimssönerna sina färde, som de kommit. Men de voro mest fruktade av alla kämpar i Norden, ty de hade folk bakom sig.  
<sec/>
Ingeborg satt om förhösten hos sin faster på Sotaskär och väntade. Hon var blek om kinden som linet hon sydde; hon räknade sina styng, kallande dem »ja, nej». Ibland gick sömmen ut på ja, ibland på nej. Hon såg jämt utåt fjärden, där vaktskeppet gick och kom, utan att hon fick se tecknet de skulle hissa på masttoppen. Seger månde märkas med en grön kvist, nederlag med blå duk.  
<sec/>
Fastern satt mest intill sin Ingeborg och talade trösteord:  
<sec/>
– Vem rår på Hjalmar? sade hon.  
<sec/>
– Onda makter.  
<sec/>
– De goda gynna de ljuse. Hjalmar var ljus!  
<sec/>
– Nio bröder hade jag, alla togos! – Lett är livet, Loke lever längst.  
<sec/>
Ingeborg gick en middag och badade i viken. Hon tog en omväg hemåt och kom till ett högt berg, som vette åt fjärden. Hon hörde en röst, gick framom, och fick se den hätska Hildur stående däruppe. På en stång satt ett hästhuvud vänt mot havet, och lövjerskan sjöng:  
<sec/>
– Sätter du fot på jord, spänner du segel på sjö, vrede gudar ge dig ofärd! Falle du på land! I kvav på hav! Ditt hus i grus! Ej gods ej gull, ej vin ej vört, du njuta må! Där in du går, där sorgen rår.  
<sec/>
Ingeborg flydde, ty hon visste vem bannet gällde; och de goda makterna hade hon icke lärt kalla. Alla kunde banna, men ingen mana gott.  
<sec/>
Och så väntade hon igen. Träden fällde löv och hösten var inne.  
<sec/>
Då kom Egil, Anes sista son, en natt och klappade på; fastern öppnade.  
<sec/>
– Du må gömma mig, bad han; far står mig efter livet.  
<sec/>
Egil blev gömd på loftet.  
<sec/>
Men Ingeborg gick i stranden och väntade, väntade, ty inne kunde hon intet se ut, då vindluckan måste vara stängd. Hon gick i blåst och regn, hennes hjärta var sjukt, hon tyckte sig veta att Hjalmar var död, men ville icke tro.  
<sec/>
Då – kom en morgon en drake ut i fjärden, hon kände Orvars märke i fören; men kunde icke skönja tecknet i mastens topp.  
<sec/>
Närmare kom draken, men den bytte bog, ty vinden var ostadig! Och nu såg hon: en grön kvist. Hennes hjärta sprang i bröstet av glädje. Men se då vände draken, och hon såg en blå duk bakom gröna kvisten.  
<sec/>
– Seger och nederlag! Vad skulle det betyda?  
<sec/>
Så vände draken igen och det gröna lyste så förhoppningsfullt. Då sprang hon hem, ty hon hade icke mod att ensam höra budskapet.  
<sec/>
Fastern och Ingeborg sutto vid elden, då Orvar trädde in.  
<sec/>
– Arngrimssönerna äro döda! voro hans första ord, ty det var viktigast för kung och rike. – 
<sec/>
– Alla tolv! fortfor han, då ingen tordes fråga.  
<sec/>
Men nu kunde Ingeborg icke bida:  
<sec/>
– Och Hjalmar? sporde hon.  
<sec/>
Orvar tog upp en guldring och lämnade Ingeborg.  
<sec/>
Hon såg på den, förstod; sakta sjönk hon mot golvet, och var död.  
<sec/>
Då var Anes tid ute, ty Hildur Horgabrud övergav honom; hon övergav allt då hon fick höra om Hjalmars död; och i förtvivlan gick hon i blodbrunnen i offerlunden, och där blev hon.  
<sec/>
Men Tunne drap Ane, och Egil blev konung. Tunne gjorde ett uppror och blev dräpt av Egil. Men Egil blev ihjälstångad av en offertjur som slitit sig.  
<sec/>
Och så pågick förbannelsen över Ynglingaätten allt framgent ända till den siste, som var den femte och tjugonde.  
<chapter/>

<chaptername>Adelsö och Björkö.</chaptername>

<sec/>
När Karl den Store satt i Aachen, regerade en Konung Erik i Birka. Han var Uppsalakonung, men han älskade icke de höga salarne, emedan ett stånd av offerpräster utbildat sig som ägde stor makt över folkets sinnen. Icke ens vid de årliga offren besökte han residenset vid Fyris, ty han hade upphört tro på gudarne. När någon frågade vad han trodde på, svarade han: På lyckan och styrkan. Han hade haft medgång hela sin ungdom och mannaålder, men nu när han åldrades fick han bekymmer. Folkets fruktan för gudarne hade också vikit; lag och rätt kränktes, eder gåvos och brötos; lögnen hade efterträtt nävrätten, så att i stället för att slåss, ljög man och förtalade. I Birka på Björkö i Mälaren rådde endast bedrägerier, kiv och nit, avund och hat. Och på Adelsö, mitt emot, var det likadant. Men mellan Björköarne och Adelsöarne rådde även ett hat som var ärvt från fäderna, och de hade aldrig gift sig in med varandras döttrar, utan tagit hustrur ur egna ätter. Alltid funno de orsak till hat, och sönerna ärvde hämnd från fäderna. Björkö ägde köpstaden, och därför voro Adelsöarne liksom beroende av dem; men på Adelsö växte brödet, föddes boskapen, och där måste Björköarne taga sin mat. Men hatet var så stort att de heldre bytte från grannarne på Munsö och Ekerö, och köpte sina handelsvaror från Sigtuna och Agnestrand än från varandra. Största köpmannen i Birka var Ragvald Strame, och den väldigaste storbonden på Adelsö var Torkil Svarte. Dessa hade gift sig med var sin syster av två från Munsö. De hade ärvt hat från fädernet, ty Ragvalds far hade slagit Torkils; men Torkils farfar hade övat blodshämnd på Ragvalds. Att döda varandra i vardagslag hade fallit ur bruk, men det fanns nya sätt att hämnas.  
<sec/>
Torkil bonden hade en son Åke, som gick ut i viking om vår och höst; han var helt enkelt en rövare, som plundrade köpmäns fartyg; och särskilt hade han ett öga på Ragvalds skepp, när de kommo med varor från främmande. Men han drev sitt sjöröveri under förevändning att skydda Mälarstränderna från ester och annat dåligt folk österifrån. Som han betalte skatt till kungen, lät denne honom hållas, och drotten hade intet emot de inbördes striderna, ty då fick han vara i fred.  
<sec/>
En dag om våren hade det fallit konungen i sinnet att han skulle bjuda de båda ovännerna till hovs. Äran var stor och ingen vågade heller neka.  
<sec/>
Torkil kom kämpahög, grann och med följe i vapen, ty han var hirdman, och han förde hustrun med sig. Hon var icke mycket att se på. Ragvald infann sig, liten, mager, frusen, klädd dock i dyraste pälsverk, men hans hustru var fagrast av alla kvinnor.  
<sec/>
Konungen som var en elak man i grunden hade bänkat svågrarne mitt emot varandra. De hade hälsat för höviskhets skull, men icke givit hand.  
<sec/>
I timmar sutto de mitt emot varann och sprutade eld, men sade intet. Systrarne darrade, och sade heller intet. Men efter måltiden sattes vin fram; det var kokat och med starka kryddor. Då lossnade något i sinnena, och Torkil drack sin svägerska till.  
<sec/>
Ragvald lät ske, men höll sig stilla. Nu började Torkil tala med sköna Inga som syntes behaga honom väl, och det muntrade honom, så att han drack mer än han skulle, dock icke till rus. Inga var i början stel, men småningom lenades hon opp, och talet gick av sig självt.  
<sec/>
Då ansåg Ragvald tiden vara inne; bröt tystnaden och slog ner på sin svägerska. Han talte först om väder och vind, frågte sedan efter barnen, och slutligen efter hennes eget. Han talade förståndigt och höviskt såsom hon ville ha det, under det systern börjat glamma och munhuggas med Torkil, som var en lustig man.  
<sec/>
Vinet bars in alltjämt, och Ragna syntes gott om Ragvald, den hon ju känt förut, men ej råkat på många år. Då var Torkil kommen i taget att mulbändas, och som han hade gott ölsinne, bröt han tystnaden mot svågern.  
<sec/>
– Ska vi byta hustrur? skämtade han.  
<sec/>
– Vem förlorar på bytet? svarade Ragvald.  
<sec/>
– Byter man med dig, förlorar man alltid, stack Torkil.  
<sec/>
– Du är inte nödd, heller.  
<sec/>
– Dina hudar sist voro icke av jungfruskinn.  
<sec/>
– Det kan man inte begära, när man får mask i ärterna.  
<sec/>
De skrattade alla fyra, men det var inte gott skratt. Och så började de tala i kors, svåger och svägerska. Men nu talades lågt och i mun på varann, med blickar åt sidorna, som ville de se efter om orden hördes av grannen. Torkil drack ohejdat, glömde klokhet, och lutade sig fram viskande med skön Inga.  
<sec/>
Då tändes Ragna och hon sade högt till Ragvald:  
<sec/>
– Se då, de där!  
<sec/>
Torkil hade nu tagit Ingas hand.  
<sec/>
– Ragvald, min svåger, återtog nu Ragna; hjälper du mig, när nöd tränger?  
<sec/>
– Det kan du fatta! – Är du i olycka?  
<sec/>
– Han slår mig.  
<sec/>
– Det skall han böta. Du har ett litet barn, utom rövaren Åke som tar mina skepp?  
<sec/>
– Jag har en liten flicka.  
<sec/>
– Kom hit över nästa gång.  
<sec/>
Nu visade Torkil oro, och blev kärvänlig:  
<sec/>
– Vad snackar ni om? sade han.  
<sec/>
– Detsamma som ni!  
<sec/>
– Är du ond på mig? sporde Torkil.  
<sec/>
– Nej, bevare oss! svarade Ragvald.  
<sec/>
Nu började dansen. Torkil tog upp Inga på golvet, och det var ett skönt par, sade alla.  
<sec/>
Men Ragvald och Ragna blevo sittande.  
<sec/>
– Nu har du förlorat hustru, sade Ragna.  
<sec/>
– Förlorat det man aldrig ägt.  
<sec/>
– Inga skulle sluta illa. – Men hör, svåger, du litar väl icke på Torkils vänlighet?  
<sec/>
– Jag? Är jag barnslig?  
<sec/>
– Han är värst när han är vänlig.  
<sec/>
– Jag känner ju honom!  
<sec/>
Konungen bröt upp för att gå till sängs; hade sett de dansande, och blev glad som alltid när han fick se något ont, som han slapp göra själv.  
<sec/>
Och så skulle de skiljas:  
<sec/>
– Ses vi igen? sade Torkil.  
<sec/>
– Jo, det lovar jag! svarade Ragvald.  
<sec/>
Och så foro de.  
<sec/>
Ragvald visste vad som förestod honom, ty en karl som Torkil kunde han icke tävla med. Denne var bonde endast som stor jordägare, eljes var han krigsman och hovman, domare även. Och köpmannen var föraktad.  
<sec/>
Därför låste nu denne in sin hustrus smycken, som hörde till hemgiften och andra dyrbarheter även.  
<sec/>
Det sved i honom och det sjöd; han ville komma ifrån värsta skammen genom att icke visa sig ovetande:  
<sec/>
– Nå, när ska du ge dig av? frågade han Inga, en dag, när han tyckte det dröjde.  
<sec/>
Hon svarade icke, men blev häpen att mannen visste hennes tankar, som ännu icke voro mogna.  
<sec/>
En morgon vid midsommartid var Inga borta.  
<sec/>
– Nu blir det krig! sade Ragvald. Men han var en klok karl och väntade in på sommaren tills mörka nätterna kommo igen. Men under väntan, roade han sig med krigsplaner och utmaningar. Björkön är skild från Adelsön genom det smala sundet Kogghamn. Ragvald ägde Birkastranden, och Torkils gård låg mitt emot på andra sidan. Man kan se över, men icke höra, när vind blåser. Här samlade Ragvald alla sina släktingar och vänner, och de höllo tysta rådslag om aftnarne.  
<sec/>
– Stäm honom för ting! sade en äldre man.  
<sec/>
– Honom? Nej han tar tolv falska vittnen och friar sig. Vi få bränna honom inne i hans hus.  
<sec/>
– Det kan vi inte, vi äro för få.  
<sec/>
– Gå till kungen.  
<sec/>
– Han bara skrattar och säger: ta igen henne.  
<sec/>
– Röva hans hustru!  
<sec/>
– Hon kommer självmant, när tider bli.  
<sec/>
– Ja, då få vi finna på något annat.  
<sec/>
Det var detta de nu lade råd om.  
<sec/>
Kungen hade satt sig i Sigtuna, och nätterna voro mörka. Torkil Svarte hade befunnit sig i okvald besittning av den sköna Inga, och hade upphört sätta sig i försvarstillstånd. En dag syntes olyckan dock vara kommen över honom. Hans sädeslada brann upp, och tjugu tusen tegel i hans ugnar voro förstörda av överhetta.  
<sec/>
Ingen visste vem nidingen var. Men sedan kom det slag i slag. Alla hans båtar voro borrade, idgarnen och största noten fördärvade. Men han vågade icke klaga, för det skulle inte hjälpa. Han misstänkte Ragna, och låste in henne. Men nu blev det värre än någonsin. Hans skog brann upp, och hans gröda. Och en dag var hans lilla dotter försvunnen – Då blev han vild. Först sände han över gode män, att undersöka Ragvalds hus, men där fanns barnet icke.  
<sec/>
Adelsöarne samlades och lade onda råd:  
<sec/>
– När ingen rätt finns i landet, så låtom oss hämnas! det var slutet.  
<sec/>
Och nu fingo Björköarne annat göra än sova om nätterna. Men byn tog eld lika fullt och det började i Ragvalds varuhus!  
<sec/>
Ett lögnrykte från Adelsö gick ut på att Ragvald själv tänt på.  
<sec/>
Rövaren Åke hade åter visat sig och tagit skepp från Birkaborna. Därjämte spordes ester nere vid Agnestrand, och snart därpå i Mälaren.  
<sec/>
Under detta förvildades mänskorna; ingen trodde en annan, och öarne runtomkring, Selaön, Ridön, Munsön, Ekerön togo del i striderna.  
<sec/>
Då kom Ragna en dag över till Ragvald:  
<sec/>
– Nu är jag här! sade hon.  
<sec/>
– Varför icke förr?  
<sec/>
– Nej, jag ville se hans nedergång först. Nu har han fått sitt! Inga har ledsnat och tar en ny!  
<sec/>
– Var är barnet då?  
<sec/>
– Det är på Ekerön!  
<sec/>
– Låt hämta henne hit, så ska vi börja i en annan ända.  
<sec/>
Torkil hade icke goda dagar sedan Inga drog av till Selaön. Men hans saknad gick åt sidan, och lastade sig på dottern, som han sökt över allt. Han sörjde och vanskötte vad han hade om händer, så att rikedomen gick över styr. Lusten att arbeta försvann och all kraft åtgick till hatet.  
<sec/>
Han vandrade och grubblade. Kom han så en afton ner till stranden, och själv i skuggan av Adelsöns alar, såg han solen lysa opp Björkön. På koggarnes brygga syntes tre människor vandra, en man, en kvinna, ett barn. Det såg lyckligt ut, mannen ledde barnet som var en flicka, och de voro svepta i solsken, deras kläder förgylldes, och ansiktena skena i aftonfrid.  
<sec/>
Torkil stod länge och såg på dem; så gick det plötsligt upp för honom vilka de voro. Han kände först sin dotter på hennes små trippande steg; då visste han det var hustrun och svågern.  
<sec/>
Utom sig, vild, steg han upp på en sten och började ösa bannor, lyfte händerna mot himlen, skrek av hat och sorg. Ragvald hörde icke orden över sundet, men han förstod; och som han icke tordes vända ryggen till, steg även han upp på en påle och sade trollrunor, onda svarta ord, manande mörka makter till sin hjälp. Hans ord hade vinden med sig och fördes över till svågern, som fick dem i sig likt en tolft pilar.  
<sec/>
Ragna och barnet flydde; men de båda svågrarne stodo kvar tills mörkret föll; de bannade genom mörkret, och när vinden lagt sig, hörde de båda varandras ord.  
<sec/>
Så stodo de tills fradgan flöt om munnarne; Torkil tröttnade först, föll till marken och slog huvudet i en sten dock ofarligt.  
<sec/>
Lyckan övergav dem båda; allt vad de vidrörde var förbannat; arbetet gav ingen frukt, maten smakade icke, sömnen flydde dem, och fattigdomen kröp över dem, fort och säkert.  
<sec/>
Ragvald hade en gammal far som han försörjde; hittills hade de dragit jämnt, då den gamle var undergiven och förnöjd; men nu med fattigdomen kom split i huset. Den gamle kunde icke lida att Ragvald satt med en annans hustru och barn; han teg först, men en dag talade han. De voro till bords; Ragna tog före gubben, och delade bröd åt sin lilla dotter. Detta stack den gamle, och han sade ifrån:  
<sec/>
– Är jag icke närmst till ditt bröd, Ragvald?  
<sec/>
– Du är närmast att gå hädan.  
<sec/>
– Menar du det?  
<sec/>
– Utlevad man förtjänar intet i mun!  
<sec/>
– Så sade icke våra fäder, ty gudar hägnade om ung och gammal; nu är andra tider, ve och fy vare över er!  
<sec/>
Gubben gick ut.  
<sec/>
– Han går till stupan! sade Ragna.  
<sec/>
– Må han gå! Jag kan icke föda’n.  
<sec/>
Gubben gick sakta men stadigt uppåt berget, där branten var, men Ragvald gick efter, ty det var icke ärofull död för ätten.  
<sec/>
När de kommit högst upp, ställde sig fadren längst ut; såg ned för hällen som var blodig efter föregångare. Men han kunde icke taga språnget; lade händerna för ögonen och jämrade som ett barn.  
<sec/>
– Stöt på mig! sade han.  
<sec/>
– Nej, du skall göra’t själv, harhjärta.  
<sec/>
– Skäller du mig? Usling, niding!  
<sec/>
– Du skulle icke sagt niding, hade du fått leva! svarade Ragvald, och stötte till fadren.  
<sec/>
Det var en ömklig syn; och sonen gick straxt ned en omväg där han fann liket. Men fadren var icke död; och då förbarmade sig sonen över hans lidanden, slog honom med stenar i huvudet. Sedan risade han ner liket att icke vilda djur skulle riva’t.  
<sec/>
– Hade jag icke tänkt på Torkil, vore det icke skett, sade Ragvald åt sig själv.  
<sec/>
Och saken var den att han var liksom intagen och besatt av sin fiende.  
<sec/>
Åt han, så hade han Torkil under tänderna; högg han ved, var det Torkil yxan tog i; rensade han fisk, skar han ut Torkils hjärta och såg hur det hoppade på brädan. Men varje afton i solnedgången mötte han och Torkil vid sundet. Där hade de rest nidstänger mot varandra, där kokade de sejd, och där bannade de varandra. De stodo och slungade förgörningsrunor mot varandra tills de föllo i svett som hästar när maran rider dem; håret tovade sig som torv och kunde icke redas med kam; de hade upphört att bada, och deras kläder föllo i trasor. De voro tiggare båda, och skyddes av allt folk.  
<sec/>
Men då gick Ragna med barnet hem till föräldrarne på Munsö. Och alldenstund hon var förskjuten och skämd, började Munsöborna att fejda.  
<sec/>
Konung Erik hade kommit igen till Birka, men han var nu gammal och trött, följdes icke mer av lyckan. Vid juloffret i Uppsala vägrade han gå med:  
<sec/>
– Vad nyttar det att slakta djur, sade han; gille kan man hålla hemma. Aldrig ha gudar hulpit mig; det har jag gjort själv, bara jag haft lycka.  
<sec/>
Folket tyckte ungefär detsamma; och blevo de flesta hemma. Men offergodarne, som funno sig överflödiga, fattade agg till konungen.  
<sec/>
Gudarne ansågos vara döda, och i stället för glada givare, som offrade för välgång, frid och god årsväxt, växte nu ett släkte som mutade onda dunkla makter, och manade ont över fiender.  
<sec/>
Konungen själv ansågs vara en hemlig sejdare; han kunde som Odin kasta sin kropp i dvala, under det anden gick ut på vandringar. Han förstod även förgöra fiender på långt håll. Detta hade han lärt av finnar, och han var mycket hatad, men även mycket fruktad.  
<sec/>
En morgon stod konungens hovmästare nere vid torget, då det hölls träl-marknad. Det hade hållits boskapsmarknad dagen förut, jorden var därför mycket smutsig, och trälarne stodo i spiltor med ett rep om benet som grisar.  
<sec/>
Hovmästarn sökte en skosven; och bland de yngre fann han en frank med gott utseende, vilken behagade honom, även därför att han var utlänning. Konungen hade nämligen ledsamt, och hörde gärna nytt utifrån världen; därför var honom varje främling välkommen, huru ringa han än syntes.  
<sec/>
Franken stod där, men såg på ingen; hans blickar riktades över hopens huvud, hans händer voro knäppta och han småsjöng på en okänd sång.  
<sec/>
När köpet avslutats, fördes främlingen upp till kungsgården; hans skägg och hår klipptes och han ifördes en anständig dräkt. Mot aftonen när konungen ville ha gamman, inkallades främlingen, och enär hans språk liknade norröna krävdes ingen tolk.  
<sec/>
– Du kommer fjärran från, sade kungen. Vad kallas ditt land?  
<sec/>
– Rhenlandet, herre.  
<sec/>
– Ett gott land, där växer druva. Vem har du tjänat?  
<sec/>
– Närmast har jag tjänat hos Kejsaren.  
<sec/>
– Du, Kejsaren? Ljuger du inte?  
<sec/>
– Nej, herre, det vågar jag icke.  
<sec/>
– Är du feg?  
<sec/>
– Hos oss ljuger endast den fege!  
<sec/>
– Vad heter Kejsarn nu i våra dagar?  
<sec/>
– Han heter Carolus Magnus, Karl Den Store!  
<sec/>
– Åh, ja, visserligen; en väldig man, bor i Roma-borg.  
<sec/>
– Nej herre, han bor mest i Aachen, Worms, Goslar, men han är kejsarkrönt i Roma.  
<sec/>
– Så, så! Vem kunde kröna honom?  
<sec/>
– Den helige Fadren, eller påven.  
<sec/>
– Vänta nu, påven är kejsare i Rom?  
<sec/>
– Nej, herre, Fadren i Rom, hans rike är icke av denna världen.  
<sec/>
– Det förstår jag inte; sagorna tala visserligen om Gimle, Lidskjalv, Bredablick i andra världen; är det sådant?  
<sec/>
– Något sådant.  
<sec/>
– Och ni tjänar Roms gudar då?  
<sec/>
– Romas gudar äro döda ...  
<sec/>
– Si, si, si, gudar kunna dö också; det har jag alltid sagt, och våra äro döda! – Roms gudar äro döda, sa’ du, alltså vilka äro edra?  
<sec/>
– Den ende och sanne guden, Jesus Kristus världens Frälsare.  
<sec/>
– Den har jag hört omtalas, vita Krist; den är god. – Hör du ... vad heter du?  
<sec/>
– Jag heter Fulko eller Folke.  
<sec/>
– Folke, du skall icke vara skosven, du har vita händer, du ljuger icke men du kanske stjäl?  
<sec/>
– Nej, herre, det gör endast tjuvar!  
<sec/>
– Här äro alla tjuvar! – Det är med dig som de berättar om Odin; han hade nämligen gåvan att tala så, att alla trodde vad han sa’. Jag tror allt vad du säger! Därför skall du sitta vid skattkammaren. Men, om du bedrar mig, så ristar jag blodörn på dig! Från denna stund är du en fri man, och du skall tala för mig varje afton.  
<sec/>
Folke blev hos konungen, räknade skatten om dagarne, men om kvällen talte han om främmande land och utländska seder. Han berättade om Kejsarens tåg mot saracener, spaner, lombarder och blåmän; förtäljde om Muhammed och hans härskaror som redan sutto i Spanien, men om vita Krist ordade han aldrig ospord, ty han var en klok man. Däremot gick han ofta ut bland folket, på torget, i hamnen och i bodarne; hörde vad de sade, svarade när han frågades, men förteg vad han erfarit. En dag sporde konungen:  
<sec/>
– Nå, Folke, vad tycker du om det här folket?  
<sec/>
– De hatar ju varann, alla människor.  
<sec/>
– Ja, vad kan man göra åt det?  
<sec/>
– Och så äro de trötta; de arbeta alla dagar året om, utan vila.  
<sec/>
– Hur gör ni där i Rhenland då?  
<sec/>
– Vi arbeta sex dagar, men varje sjunde höra vi opp.  
<sec/>
– Då förlorar ni ju var sjunde arbetsdag.  
<sec/>
– Men vi vinner likafullt; ty utvilade längta mänskorna till arbetet som till en fest, och äro aldrig trötta och leda. Dina undersåter äro leda, herre.  
<sec/>
– Då ska vi införa den seden, sade konungen, och lyckas det, är oss väl.  
<sec/>
Det blev påbjudet att sjunde dagen skulle arbetet upphöra. Trälar och tjänare jublade, dragande djur och ök trivdes bättre; själva vagnarne och båtarne mådde väl av vilan; redskapen hämtade sig och syntes hålla längre.  
<sec/>
Husbönderna knotade först; men när de fingo sova ut och klä sig bättre på den sjunde dagen, njöto de. Söndagen blev visserligen lång, så lång att de längtade till mödan och arbetet, som till något gott; och det var huvudsaken.  
<sec/>
Av sig självt uppstod vanan att bada på lördagen; och om söndagen besökte man varann; talade om gammalt och nytt, och med tystnaden som man aldrig hört förr, kom man att tala mera dämpat, begagnade mildare ord, blev liksom försonligare i sinnet.  
<sec/>
Det var ett gott påfund, och det lyckades. Vanan vid friden och tystnaden utvidgade sabbatshelgden, så att ingen på den dagen fick lejda eller klaga för domaren; däremot gick Folke omkring och sökte bilägga tvister med goda ord, vilket den dagen gick lättare än eljes.  
<sec/>
De som icke kunde lida nyheten voro offerprästerna, och de stodo Folke efter livet, spejade på honom; men han var oförvitlig, mild, undfallande, så att de icke kunde få sak.  
<sec/>
En dag talade konungen och Folke samman, och de hade ordat om gudarne:  
<sec/>
– När jag stod i min kraft, sade kung Erik, så trodde jag på kraften, och när jag hade lycka, trodde jag på lyckan; men nu; jag fruktar prästerna stå mig efter livet, och jag är villrådig.  
<sec/>
– Nämnde icke sagorna om någon som stod över Odin, och kallades Den Fördolde, Den vars namn icke får nämnas? 
<sec/>
– Jo, visserligen.  
<sec/>
– Han kan väl icke vara död.  
<sec/>
– Nej, det synes.  
<sec/>
– Varför dyrkar man icke honom då? Det är honom vi dyrka. Han är fridens gud, och frid är ju likare än strid.  
<sec/>
– Är det den gode Balder du menar? Den vite Asen?  
<sec/>
– Svårt att säga!  
<sec/>
Där stannade de den gången.  
<sec/>
Striden och vigarvet mellan Adelsö och Björkö hade icke avstannat, och i Torkils och Ragvalds personer samlades hatet.  
<sec/>
Fulko hade hört talas om dessa två som nu voro förfallna till ett slags dårar. Han gick därför ner till stranden vid Kogghamn och hörde på dem när de bannade. Ragvald var vorden blind, tålde icke ljuset, och infann sig först i mörkningen.  
<sec/>
Fulko lyssnade på dem; och han kom i gråt när han hörde de gamle männen slita sina sista krafter på att bannas.  
<sec/>
Ragvald åtföljdes av en svärm pojkar, som kastade sten och smuts på honom, så djupt var han föraktad.  
<sec/>
När den blinde tröttnat och skulle gå hem, röck en av pojkarne ifrån honom hans käpp, hans enda stöd. Därpå sprang en annan fram och låtsades bjuda honom sin ledning, men den blinde hörde vad de sade: »För honom till lagårdsgropen!» Då slet han sig lös, ville gå själv, men föll omkull; reste sig, men vågade icke gå.  
<sec/>
Där stod han orörlig som om han ämnade stå där hela natten.  
<sec/>
Då gick Folke fram, tog hans arm och ville leda honom:  
<sec/>
– Kom, gamle, så gå vi nu, sade han.  
<sec/>
Men den blinde slog honom i ansiktet.  
<sec/>
– Du vet icke vad du gör! sade Folke åter. Eljes sloge du icke din vän.  
<sec/>
– Vill du stjäla mig?  
<sec/>
– Du har ingenting att stjäla, och jag behöver icke något. Den blinde for över Folkes ansikte, vädrande:  
<sec/>
– Du luktar gott, din röst är god, jag följer dig.  
<sec/>
– Var bor du?  
<sec/>
– Bor? I grannens lada.  
<sec/>
– Då skall du bo hos mig! sade Folke; och de följdes åt.  
<sec/>
Skattmästaren ägde ett litet hus med en bakkammare och badstuga. Där införde han sin gäst; lät honom bada, gav honom rena nya kläder och satte fram mat. Ragvald lät ske och teg av förundran. Han visste icke var han var kommen; slutligen gick en misstanke upp för honom:  
<sec/>
– Är det meningen jag skall offras? Hängas i träd, skäras upp? Av prästerna?  
<sec/>
– Intet av allt detta! svarade Folke. Du skall endast ha det bra.  
<sec/>
Ragvald tänkte en stund, och så bröt han ut:  
<sec/>
– Varför slog du icke igen nyss?  
<sec/>
– Av det skäl, min vän, att då hade du slagit tillbaks, och så hade jag åter slagit dig, och så hade vi stått där än och slagits. Kan icke tappre män finna bättre göromål?  
<sec/>
– Det är nog klokt sagt, men jag tror dig inte.  
<sec/>
– Pröva mig!  
<sec/>
– Kan du ge mig min syn åter, så skall jag tro på dig.  
<sec/>
– Du skall icke tro på mig, men på min goda vilja; du skall tro att det finnes en god vilja.  
<sec/>
– Låt mig se den, och jag vill tro.  
<sec/>
Folke undersökte hans ögon, och sade:  
<sec/>
– Du är icke obotlig, men allt beror av dig om du vill bli botad.  
<sec/>
– Tala; jag skall lyda.  
<sec/>
– Du skall sitta tre dagar i ett mörkt rum, här hos mig; men – här är villkoret: Du får icke tala om Torkil ...  
<sec/>
Vid namnet Torkil flög Ragvald upp. Och nu började han en historia om alla oförrätter han lidit av sin fiende, Folke lät honom hållas tills han tröttnat. Därpå tog Folke ordet:  
<sec/>
– Väl, jag tror vad du säger, och Torkil är en ond man; detta har han gjort dig; nu ska vi se vad du vållat honom. Du har lockat hans hustru och hans enda älskade barn. Du har bränt hans skog, hans lada, hans gröda; du har borrat hans båtar, fördärvat hans fiskbragder och gjort honom utfattig. Nåväl, du som köpman, bör kunna räkna ut att ni äro kvitt.  
<sec/>
– Kvitt? Nej inte förr än jag tagit hans liv.  
<sec/>
– Hör du; vad är hans värdelösa, usla liv för dig? Vad skall du med hans liv? Kan du äta’t eller dricka’ t? Och tror du inte han får det bättre i döden, än han har det i livet?  
<sec/>
– Må vara! Men jag hatar honom; och mitt hat bränner som eld!  
<sec/>
– Bränner dig, ja. Varför skall du brinna för den där uslingens skull? Är han värd att du plågar dig så?  
<sec/>
– Jag kan inte svara, ty du är en bedragare, och du står på det orättas sida ...  
<sec/>
– Jag står ju på din sida ...  
<sec/>
– Tala inte mer, nu går jag!  
<sec/>
Han gick till dörren, men där åtrade han sig, ty han tänkte på pojkarne.  
<sec/>
– Jag kan icke gå ut i natten, får jag sitta här hos dig?  
<sec/>
– Du skall få ligga i min säng ...  
<sec/>
– Det vill jag inte, där skall du ligga själv, och för övrigt ... jag drar ohyra åt dig! Låt mig ligga i badstugan.  
<sec/>
– Som du vill!  
<sec/>
Folke följde sin gäst ut i badstugan och fick honom i säng.  
<sec/>
– Vill du sova straxt eller vill du språka? frågade han.  
<sec/>
–Jag vill tala – om Torkil!  
<sec/>
Folke lät honom tala om Torkil tills han icke orkade mer; orden voro lite nötta, minnet svek, och han kunde icke säga mer om honom.  
<sec/>
– Det är skönt att få utgjuta sitt hjärta, icke sant? frågade Folke.  
<sec/>
– Du är den förste som velat höra på mig.  
<sec/>
– Men Torkil är ju en högst ovanlig usling också. Han tog ju hustrun från dig.  
<sec/>
Här vände sig något i den vilde mannens hjärta, och han reste sig i bädden med ett förnöjt leende:  
<sec/>
– Ja, men jag tog både hustru och barn från honom.  
<sec/>
– Det vill säga, att du tog mera, och följaktligen är du skyldig honom för barnet.  
<sec/>
Detta köpmansmässiga sätt att göra räkning, skulle ha övertygat Ragvald, men det retade honom bara, och sömndrucken kastade han ut sista ordet:  
<sec/>
– Du kan aldrig förstå mig; och i morgon går jag.  
<sec/>
– God natt då! Jag ställer vattenkrukan här vid huvudgärden, och fällen lägger jag vid fötterna i fall du får kallt. Sov gott!  
<sec/>
Följande morgon gick Folke i sin tjänst utan att se Ragvald. Denne hade icke sovit en lugn natt på flera år av fruktan för Torkils hämnd. När han nu vaknade befanns han styrkt och lugn; åt ett bröd som låg till hands; därpå satte han sig ute i solen och grubblade.  
<sec/>
Vid middagstid kom Folke hem, förde en trälkvinna med sig som redde mat.  
<sec/>
Ragvald var liksom ond och högfärdig, ty han var förödmjukad och återfann icke sig själv. Full av misstänksamhet var han också, ty han kunde icke fatta vad Folke den främmande mannen ville honom. Något gott hade han aldrig sett i ett samhälle av bedragare, tjuvar och mördare, därför trodde han mest att Folke ville honom ont.  
<sec/>
– Har du sovit gott? frågade Folke.  
<sec/>
Det hade han gjort, men han fruktade en snara, och han var så van att ljuga, att han måste svara ett tvetydigt nääj.  
<sec/>
– Bättre lycka nästa gång, svarade Folke.  
<sec/>
– Bara jag fick min syn igen, komme nog lyckan.  
<sec/>
– Det får du, men det kostar.  
<sec/>
– Är det pengar du räknat på; det har jag inga.  
<sec/>
– Men jag har, om du vill dela! Nej, min vän, det kostar inga pengar, men litet tålamod och lydnad. Tre dagar mörkt rum och inte tala om Torkil.  
<sec/>
– Är den någonting att tala om? Är han så märkvärdig?  
<sec/>
– Visst är han märkvärdig, då han upptagit hela ditt liv nu på sistone.  
<sec/>
– Jag bryr mig inte om Torkil! sade den blinde och vände sig bort.  
<sec/>
– Då kan vi börja när som helst. Jag skall sitta hos dig och tala om du vill.  
<sec/>
– Det behövs inte, jag är inte mörkrädd.  
<sec/>
– Börja vi denna afton? – Men det är sant, du skall gå i stranden att banna.  
<sec/>
– Jag går inte till stranden mer; där är så mycket pojkar.  
<sec/>
– Kan du fasta i dessa tre dagar, så går det säkrare? Du kan få ett bröd och en kruka vatten om dagen; räcker det?  
<sec/>
– Jag kan vara utan! snäste Ragvald.  
<sec/>
De gingo in i bak-kammaren, som var mörk. En kruka vatten och tre bröd lämnades, jämte en skål med en salva för ögonen.  
<sec/>
Dörren stängdes och Ragvald satt där.  
<sec/>
– Om tre dygn hämtar jag dig i soluppgången, sade Folke, Herren vare med dig!  
<sec/>
– Ja, men narra mig inte! var Ragvalds sista ord.  
<sec/>
I soluppgången på tredje dagen öppnades dörren, och Folke förde ut den blinde. Denne var vit i ansiktet, och hans händer voro rena. Han hade icke magrat, men han säg tvättad ut och sund.  
<sec/>
– Var har du varit med dina tankar? frågade Folke.  
<sec/>
– I Helhem! svarade Ragvald.  
<sec/>
– Då gå vi till Gimle nu!  
<sec/>
Folke tog den blindes hand och ledde honom genom en lund. Solen var icke uppe än, men skulle straxt gå. De stego upp för ett berg genom en granskog, långsamt uppåt. På bergets hjässa stannade de, och Folke vände den blinde mot öster.  
<sec/>
– Öppna ögonen och låtsa du såg rätt fram.  
<sec/>
Folke lade sin hand på den blindes huvud, talade något på ett främmande språk.  
<sec/>
Sålunda stodo de en stund.  
<sec/>
– Et lux perpetua ei luceat! sade Folke.  
<sec/>
Nu syntes solkanten i fjärtan över Munsö skogar.  
<sec/>
– Ser du något?  
<sec/>
– Jag ser ett eldkol i en mila.  
<sec/>
Solen steg.  
<sec/>
– Vad ser du nu?  
<sec/>
– Ett brinnande ljus.  
<sec/>
– Och nu?  
<sec/>
– En eldsvåda.  
<sec/>
– Nu?  
<sec/>
– Himmelens krafter! Det är solen! utropade Ragvald, och föll ner på knä för Folke. Du är gud!  
<sec/>
– Stig upp i Jesu Kristi namn, du hädare! – Du är botad, men du kan förlora din syn än en gång.  
<sec/>
– Vad må jag göra att jag får behålla den?  
<sec/>
Folke tänkte, och så svarade han:  
<sec/>
– Du skall icke ljuga, icke stjäla, icke hata!  
<sec/>
– Jag vill försöka.  
<sec/>
– Det är nog! – Men nu skall du söka ett arbete, som icke är köpenskap.  
<sec/>
– Varför skall jag arbeta?  
<sec/>
– Därför att då tänker du icke på Torkil; därför, att maten skall då smaka dig och sömnen vara dig ljuv.  
<sec/>
– Det är sant, endast den trötte kan sova och den hungrige äta!  
<sec/>
De gingo ner för berget talande om det arbete som Ragvald skulle välja; och de stannade vid korgflätning.  
<sec/>
Konungen hade lagt alla möjliga snaror för Folke i avsikt att pröva hans redlighet, men denne föll icke i en enda. Det förargade den onde mannen först att han fick orätt; men hans själviskhet fann snart sin fördel vid att kunna lita på en, ty det besparde honom arbete med räkningen.  
<sec/>
En dag kom skattmästaren inför sin herre och fann honom ljus i sinnet.  
<sec/>
– Det säges att Torkil Svarte börjat arbeta igen och blivit lugn; är det Ragvalds förtjänst? sporde konungen.  
<sec/>
– Ja, det är; ty när Ragvald upphörde gå i stranden, så slutade Torkil också, då han ju inte kunde gå ensam.  
<sec/>
– Det vore alltså ett sätt att få slut på kiv och nit.  
<sec/>
– Så gör vi i Rhenlanden; ofta, icke alltid.  
<sec/>
– Och Ragvald arbetar?  
<sec/>
– Ja!  
<sec/>
– Har du talat vid Torkil?  
<sec/>
– Jag har aldrig sett honom; men när hans eld icke får någon näring, så slocknar den.  
<sec/>
– Man har även lagt märke till en viss försonlighet mellan Adelsö och Björkö.  
<sec/>
– Det följer med.  
<sec/>
– Strid är ju livets öljäst, men frid är humlen. – Kan du lita på Ragvald nu?  
<sec/>
– Nej, icke fullt; men ganska mycket.  
<sec/>
– Hur botade du hans blindhet då?  
<sec/>
– Han var förblindad av sitt hat; därför började jag med hatet, som satt i det inre ögat.  
<sec/>
– Du kan bota sjukdomar alltså?  
<sec/>
– Ja, liten smula.  
<sec/>
– Du har stort rykte här, och det finns enfaldigt folk som tror att du är en gud. Ja, de vill se fel för att finna en människa. Vem är du?  
<sec/>
– Jag är – en Herrans tjänare.  
<sec/>
– Vad gör du i din bak-kammare, när du är ensam?  
<sec/>
Folke rodnade och böjde huvudet:  
<sec/>
– Jag gör min gudstjänst.  
<sec/>
– Vad har du i kitteln som röker? Kokar du sejd?  
<sec/>
– Nej, jag renar luften från onda inflytelser medelst rökelse.  
<sec/>
– Som när man röker för sjuka?  
<sec/>
– Ja!  
<sec/>
– Vilken är kvinnan och barnet du har avbildade?  
<sec/>
– Det är modren och sonen.  
<sec/>
– Och så är det en man på ett kors?  
<sec/>
Här tvekade Folke, ty det som var grekerna en galenskap, en korsfäst gud, det måste här hos dessa vildar bliva hans död. Han svarade därför, inläggande en folklig betydelse:  
<sec/>
– Det är den lidande mänskligheten.  
<sec/>
– Du har rätt, ty när styrkan och lyckan överge en, då är det bara ett stort lidande. – Men vad är det vita brödet och det röda vinet?  
<sec/>
– Det föreställer offret, men är oblodigt.  
<sec/>
– Slaktar ni inte djur?  
<sec/>
– Aldrig till offer..  
<sec/>
– Det är ju vackrare, förstås, och jag har aldrig lidit blod. Så lär ni vattenösa barn, alldeles som vi?  
<sec/>
– Ja!  
<sec/>
– Ser du, allt det där är ju oskyldigt, men Ragvald har framställt detta för prästerna på ett skändligt sätt.  
<sec/>
– Ragvald? Hur vet han?  
<sec/>
– Han har spejat.  
<sec/>
– Och förrått! O Judas, Judas!  
<sec/>
– Litade du på honom?  
<sec/>
– Egentligen icke ...  
<sec/>
– Ja, du har gjort honom gott, botat hans syn, och han har svikit dig; men jag skall straffa honom.  
<sec/>
– Nej, han förstod icke bättre, förlåt honom, herre!  
<sec/>
– Som du vill! Men akta dig nu för prästerna! – Och gå så i frid!  
<sec/>
Folke kom hem, och vänligt frågade han Ragvald varför han spejat och angivit.  
<sec/>
– Konungen bad mig! var allt han svarade.  
<sec/>
Som detta kunde vara sant, frågade icke Folke mera, men han blev som förr mot Ragvald.  
<sec/>
Om denna höst blev missväxt i landet, och man motsåg dyrtid. Därför utsattes nyfödda mer än eljes i skogarne. Folke grät i sin kammare och gick sedan till konungen.  
<sec/>
Det blev ett långt och hårt samtal den gången, och om även man ville hjälpa, så kunde man icke finna alla utsatta barn.  
<sec/>
Slutligen kom hungersnöden; folket sorlade, och skatten uteblev. Kungen ville driva in den, men Folke avrådde.  
<sec/>
Pesten följde på hungern. Då blev ett Ting sammankallat; Lagmän, Hersar, Odalmän trädde tillhopa, men även offerpräster voro där.  
<sec/>
Och prästerna från Uppsala ledde. De talade om gudarnes vrede som måste blidkas; men denna gång nöjde de sig icke med osjäliga djur.  
<sec/>
Påpekningen var tydlig, och tankarne länkades på ett större människooffer. Man hade inga krigsfångar att tillgå, därför tänkte man hit och dit. Någon erinrade sig då Domald, drotten, som gavs Odin för hela folkets skull, till att avvärja en hungersnöd, och det ropades på ett drott-offer.  
<sec/>
Folke som åhört överläggningen inför konungen, berättade vad Ting-männen krävde:  
<sec/>
– Man står dig efter livet herre.  
<sec/>
Då for konungen tillsammans och förskräcktes.  
<sec/>
Men ropen utifrån hördes: »En skall dö för folket.»  
<sec/>
Då talade Folke till konungen tröstande honom:  
<sec/>
– Herre, jag har en halv osanning på samvetet. Du frågade mig en gång vem den mannen var som var hängd på kors. Jag svarade den gången: »Den lidande mänskligheten». Men sanningen är den: att det var bilden av Guds son, som dog för mänsklighetens räddning. Nu kanske du fattar det; och då du blivit utsedd till det stora försoningsoffret, så följer du endast Herren Kristus föredöme och ger ditt liv för folket.  
<sec/>
– Det vill jag inte, ropade konungen; jag vill inte dö, aldra minst för detta packets skull.  
<sec/>
Och som han var en listig man, lät han bära sig till Tingsalen.  
<sec/>
Där talade han om gudarnes vrede, och sökte dess orsak i nya läror från främmande land, om trollkarlar som kommo och undergrävde den gamla tron, gjorde mänskorna veka och fega, föregåvo sig bota sjukdomar, stulo utsatta barn som voro helgade gudarne, och sådant mera.  
<sec/>
Detta var att utpeka Folke; prästerna skriade, mängden stämde in, och främlingen skulle dö.  
<sec/>
Folke kunde icke försvara sig, han endast åberopade Ragvald som vittne för sin goda vilja och sitt fromma leverne.  
<sec/>
Denne drogs fram, och han vittnade:  
<sec/>
– Främlingen har sagt att de gamla gudarne äro döda, och att den nye guden blivit död på ett kors för mänskligheten ...  
<sec/>
Här skrattade hela församlingen högljutt.  
<sec/>
– På ett kors! ropade de! Låt oss se främlingen på ett kors!  
<sec/>
Och där timrades ett kors, som restes uppe på en backe åt sjön. Folke blev fastnaglad, utan klagan, utan motstånd. Han kände som en ära att få just en sådan död.  
<sec/>
I två dagar hängde han där och i nätter; såg solen gå upp, och solen gå ner.  
<sec/>
Folk gick därut för att akta på honom; men han tycktes icke lida. Hans ansikte var friskt, och han log emellanåt, hälsande sina vänner.  
<sec/>
Men Ragvald gick icke ditåt, utan höll sig undan. När Folke kände slutet nalkas, bad han en närstående kvinna gå att hämta Ragvald. Men hon ville icke. Då sade Folke:  
<sec/>
– Giv honom min sista hälsning: jag har förlåtit honom, ty han förstod icke bättre. Men kommer han en dag att förstå, skall jag vara när honom, och giva honom tröst att han icke förtvivlar.  
<sec/>
När Folke var död, togs han ner och begravdes. Men korset fick stå kvar, och blev ett sjömärke som visade skeppen till Birka. I tjugo år begagnades det till inseglingen; det syntes i nattens mörker mot den gråa himmelen, med sina stora utsträckta armar. Och när så de första kristna sändebuden från konung Ludvig i Frankerriket anlände till Birka, fingo de se det stora korset på berget; och undrade de om hedningarne redan kände Kristenhetens stora hemlighet.  
<sec/>
– Nej, det är bara en vägvisare! sade skeppshövdingen.  
<sec/>
Detta togo de som ett tecken, och stego i land.  
<sec/>
Men då var kung Erik död för länge sen. Efter Folkes bortgång hade han varit svag i förståndet och ämnade resa ett tempel åt sig själv, berätta sagorna, ty han trodde sig vara en gud. Men när ingen ville dyrka honom, lät han rista sig geirsodd, med nio styng kring hjärtat.  
<chapter/>

<chaptername>Vikinga-liv. </chaptername>

<sec/>
Österut från Uppsala, öster om Fyris’ vallar, öster om gärden, skogar och lundar, i Roslagen vid Östersjöns magra strand, levde Torvald Långe, storbonde, med sina tolv söner. Han uppgav sig själv vara storättad, åtminstone ägde hans fäder det stora landstycket där han nu satt. Inga rågångar märkte gårdens gränser, utan alltefter som ätten ökades, tog man in ett stycke från allmänningen och flyttade ut. Jorden var usel, nerregnad med sten. Därför svedjade man och hackade; för plogen fanns intet djup i myllan.  
<sec/>
Torvald var en hård man, aktade ingen annan lag och rätt än sin yxa; grannar drev han bort och åbor tålde han icke. I Uppsala hade han aldrig varit, visste endast att där satt en konung, och att där fanns gudahov. Men det var sagor för honom. Åskan, olyckan och döden fruktade han; och när nöden var stor, ropade han på Tor.  
<sec/>
Utanför stranden lågo öar och skär med fisken och fågelberg. Dem tog han, ty de hade ingen ägare. Men jord, fiske och jakt var bara för husets mat; Torvald och hans söner idkade storsjöfiske de kallade. De byggde snäckor och drakar, seglade österut, gjorde strandhugg, plundrade vrak, togo även köpmansskepp med last och allt, men dessa voro sällsynta fåglar så långt norrut från inseglingen till Mälaren. Allt vad tagas kunde, togs; människor, boskap, båtar, handelsvaror. Män gjordes till trälar att sköta gården, kvinnor våldfördes och blevo trälinnor.  
<sec/>
Tolv söner hade Torvald, och han hade sagt hustrun:  
<sec/>
– En tolft broddar, men den trettonde blir icke min.  
<sec/>
Nu var den trettonde på väg likafullt. Torvald stod vid stuguknuten och lyddes; när skriken upphörde, gick han in. Jordemodren var där med vattnet och väntade.  
<sec/>
Torvald tog den nyfödde i foten, höll honom mot ljuset – det var en pilt – synade honom, och sade:  
<sec/>
– Duger inte!  
<sec/>
Han dolde barnet under kappan och gick ut. Modren reste sig i sängen, grät och bad.  
<sec/>
Torvald blev borta mycket länge, gick på skogen, mol ensam, och så kom han hem. Samlade så sina tolv och gick till sjös.  
<sec/>
På andra dygnet steg modren upp, tog gårdshunden med sig och gick till skogs; men hon sökte först på skräphögen en skosula som sutit på husbondens stövel; den gav hon hunden att vädra på; och så började den sorgliga färden. Över mo, över myr, gärden och tegar, fällor och svedjor; men hustrun var sjuk ännu efter barnsbörden, och sjukare blev hon; lämnade blodspår efter sig, men gick alltjämt.  
<sec/>
Så började Storskogen, med ris, rotvalv och skatar; gångstigar med blanka rötter i mylla; och i mullen syntes nu mannens spår, med hälarne stora som bakvända hästskor. Till sist stannade hunden vid en myrstack ...  
<sec/>
Modren grät icke, men hon tog i att yla som en varg; och när hunden det hörde, satte han i att tjuta som för lik. En svärm kråkor flög opp kraxande, väckte räven i grytet, och han gapskrattade; mössen flydde pipande i sina hål, trärännaren, olycksfågeln spillade och hamrade på den tomma tallstocken, ormarne striglade sig mot blåbärsriset, skogen suckade och hela naturen ryste.  
<sec/>
Emellertid hade Torvald med sina tolv hissat seglet på största draken och lagt ut till sjös. Fadren stod till rors och sex man på var sida. När de släppt land, togo de fram stålhuvor och yxor, de enda vapen som de brukade.  
<sec/>
Pojkarne, fullvuxna karlar, fula och elaka, lydde fadren, men med motvilja; de syntes frukta honom av gammal vana, och på samma gång hata honom, ty han misshandlade dem. Men de fruktade och misstrodde även varandra, ty de visste vad de voro i stånd till, visste hur många brott och fega handlingar de utfört tillsammans.  
<sec/>
Tystnad rådde om bord, under det skeppet sökte sig ut genom sista skären. När det blev för långsamt att tiga, frågade den äldsta som hette Grim:  
<sec/>
– Vart ska vi hän?  
<sec/>
– Det rör dig inte! snäste fadren.  
<sec/>
Grim mumlade något, och de andra viskade sins emellan.  
<sec/>
– Du har grunt föröver, upplyste utkiken.  
<sec/>
– Håll din käft! svarade fadren.  
<sec/>
Han talade nämligen bara med snäsor. – Pojkarne började nu språka inbördes, men nerhutades igen:  
<sec/>
– Tyst i båten!  
<sec/>
När de kommit utanför alla skären, vände skeppet och tog in nordosten akterifrån. Då förstodo alla att de skulle gå långtur söderut.  
<sec/>
– Men vi är ju inte rustade, vi har ingenting med oss, sade Grim.  
<sec/>
– Vi skaffar oss! svarade fadren.  
<sec/>
Därpå satte han dem i arbete. En skulle ösa, en annan vira tåg, en tredje lappa segel, en bryna yxor och så vidare. Fadren var nämligen rädd för sysslolösheten, ty då sutto de och malde, det vill säga lade onda råd, häcklande allt. Han litade icke på sönerna, men han hade lärt sig hålla dem stången genom att hetsa dem mot varandra, väcka split där en vänskap hotade uppstå, reta dem med avund. Till den ändan begagnade han det säkraste sättet, att ställa någon till rors. Tog han en yngre, så knotade de äldre, ty den som styrde, hade befälet, och de andra måste lyda.  
<sec/>
Som han mest fruktade den yngsta, emedan den var en ogärningsman, utsatte han honom för de andres hat. Ulf hette han, hade pinat både djur och människor sedan barndomen. En gång hade han lyft hand mot sin far, men blivit övermannad och bränd under fotsålorna, så att han hade svårt att gå. Därför vistades han helst i båt, där han tog sig ståtlig ut sittande vid roret, med benen uppdragna under sig.  
<sec/>
När det blev afton begärde pojkarne mat.  
<sec/>
– Nej, vi ska arbeta först, och vi ha ingen mat ombord. Det var fadrens sätt att reta deras stridslust: icke föra med sig mat eller dryck, utan allt skulle erövras. Inga överkläder, inga bäddar funnos heller, ty han ville härda dem:  
<sec/>
– När vi kommer till Gutska Sandön, får ni mat, sade han.  
<sec/>
– När äro vi där då?  
<sec/>
– I morgon!  
<sec/>
Aftonen kom, vinden höll sig. De voro hungriga, törstiga, trötta, och sutto i dovt raseri. Om någon somnade, så lät fadren skeppet gira så att seglet slog om och drog dem om öronen.  
<sec/>
Där knötos nävar och skars tänder. Men vid midnatt lade sig vinden, nu tänkte de få sova, men fadren befallde:  
<sec/>
– Ut med årorna!  
<sec/>
De mumlade, men lydde; sex tunga åror sattes ut, två man vid var. Nu hade han dem som vilda hästar i selen, och ingen vågade vila, ty då gick rodden sönder, då knuffades i ryggar med årlommen.  
<sec/>
Så gick det på till morgonen utan ett uppmuntrans ord, utan ett leende eller ett skämt.  
<sec/>
Det var som om skeppet drevs fram med hat och raseri. Så restes morgonbrisen, seglet sattes åter, och det gick framåt. Men försenade av stiltjen sågo de icke Sandön förrän mot middagstid.  
<sec/>
Alla sutto nu som skuggor med håliga kinder och sjunkna ögon; men med hoppet om vila och förfriskningar vaknade även misstanken om ett sviket hopp:  
<sec/>
– Får vi nu inte mat och dryck, så måste vi äta varandra! sade Grim.  
<sec/>
Fadren blev lite rädd, och var nödd att ge ett löfte ifrån sig:  
<sec/>
– Jag har så det räcker på Sandön, upplyste han. I en grotta! Var lugna bara!  
<sec/>
De sex årorna stuckos ut.  
<sec/>
– Vem har befallt årorna? skrek Torvald.  
<sec/>
– Vi! svarade Grim, tvärt! Och vill du inte, så får du simma hem.  
<sec/>
Torvald letade efter sin yxa, men genast lyftades de sex årorna till att slå ut i försvar. Och där växlades blickar så vilda, att fadren lät yxan ligga; men han ville själv ge befallningen för att icke visa sig besegrad:  
<sec/>
– Alle man, sätt ut med årorna!  
<sec/>
Pojkarna grinade och hade redan årorna i sjön.  
<sec/>
Nu voro de helt nära ön; Torvald hade varit där förr, men sönerna icke. Mitt i havet låg den, utanför Östgötaskären och ovanom Gotland. En sandöken med martallar, mycket sjöfågel, kråkor och harar.  
<sec/>
Torvald ville av ren elakhet fördröja landstigningen, och förebar hinder varje gång de ville gå i hamn.  
<sec/>
– Där är för grunt! Där är för djupt.  
<sec/>
Slutligen genomskådades han, och sönerna satte skeppet i land.  
<sec/>
Grottan blev snart funnen; där hängde på hjällstänger salta fårsidor, rökt fläsk och torkad fisk. Som svultna hundar kastade de sig över maten, sleto åt sig stycken; och så gick var och en för sig att sluka. De lågo framstupa på magarne, tillräckligt långt ifrån varandra för att övervaka den ene den andre. Några av de svagare gömde sig i buskarne av fruktan att väcka avund. När de ätit, begärde de vatten.  
<sec/>
Torvald led själv av törsten, men han njöt så obeskrivligt av sönernas kval att han låtsades ha glömt var källan var.  
<sec/>
Den salta maten hade verkat, och alla tolv med yxor i händerna uppfordrade fadren att genast föra dem till källan.  
<sec/>
Han förde dem vilse med avsikt, men när de märkte det, spridde de sig och började själva söka.  
<sec/>
Ett anskri inne i skogen samlade hopen kring en grop, som skulle vara källan, men den hade sinat. De röto och tjöto, tills Torvald blev rädd, ty detta fallet hade han icke tänkt sig. Han förde dem tillbaka till grottan, där han gömt ett mindre fat, vilket sprundades opp, och befanns innehålla vitt vin. Träskålarne räcktes, var och en fick sin full. Det var ljuvligt; törsten lade sig, och sinnena befriades.  
<sec/>
Men efter en stund visade sig olika verkningar hos de unga kämparne.  
<sec/>
Grim gick rakt på fadren och fordrade mer. Då denne nekade, lyfte han hand, men fick tillbaka ett slag vid örat så att huvet skakade under det näsan gick i blod.  
<sec/>
Men Torvald fann för gott låta dem få rus, och han gav fatet ifrån sig. De drucko, de slogos, tills de slutligen föllo i sömn.  
<sec/>
Fadren blev ensam nykter, och nu gick han och samlade alla yxorna, som han låste in i skeppets krapp. Sedan vandrade han ut på ön för att finna vatten, och han fann verkligen regnvatten i en bergskreva.  
<sec/>
– Nu har de smakat vinet! sade han sig själv. Nu går de vart jag vill för att söka det! Söderut alltså!  
<sec/>
När Torvaldssönerna vaknade voro de törstiga och sura, ondsinta och bortkomna. De fingo vatten att dricka, badade, och voro åter sjödugliga.  
<sec/>
Men det fanns en, den näst yngste, som hette Dag; han var mer mänskoliknande än de andra vilddjuren. Ljus och blid, veksinnad, fridsam var han föremål för de andres förakt, även därför att modren älskade honom. När han fick höra de skulle segla längre bort, blev han bedrövad och ville gå hem.  
<sec/>
– Gå då! hånade skaran.  
<sec/>
– Du är blödig ännu, sade Torvald. Det ska vi snart ta bort.  
<sec/>
– Jag vill hem till mor, som är sjuk, svarade Dag.  
<sec/>
– Du tigger för din sjuka mor.  
<sec/>
– Hon behöver någon hemma, och ingen av er bryr sig om henne, svarade Dag.  
<sec/>
– Har du badat av dig ruset, gosse?  
<sec/>
– Jag har icke tagit rus, icke heller badat.  
<sec/>
– Då skall du få bada!  
<sec/>
Torvald fattade honom i benet och kastade honom i sjön. Dag sam i land, torkade sig och tog sin plats, undergiven utan att visa missnöje.  
<sec/>
Så hissades seglen och man gick till sjös igen.  
<sec/>
– Nu, gossar, sade Torvald! och styrde sydväst nedåt Smålands Skären.  
<sec/>
Vid Ölands norra udde väntade man möte med köpmansskepp, och där skulle första bragden utföras. Under gräl och slagsmål gick dagen; natten indelades i vakter, så att en satt till rors och en stod utkik, under det de andra sovo. I gryningen varskoddes en kogg, och utkiken gjorde alarm; alla reste sig, huvorna och yxorna togos fram; Torvald ställde sig i framstammen och utdelade befallningar; Dag fick sitta till rors.  
<sec/>
Det främmande skeppet nalkades.  
<sec/>
– Vad är detta för en landsman? sade Torvald.  
<sec/>
– Säg själv, du som är hemma i’t! svarde Grim.  
<sec/>
– Kan du se märket?  
<sec/>
– En vit duk med ett rött kors.  
<sec/>
– Då är det kristenmän, alltså fiender! Fram, fram!  
<sec/>
Skeppet gjorde intet för att fly, utan höll god gång. När Torvald och hans tolv kommit i hörhåll, ropade Torvald an:  
<sec/>
– Stryk seglet!  
<sec/>
– Vad önsken I, gode män? svarade en röst från koggen.  
<sec/>
– Stryk seglet!  
<sec/>
– Ären I rövare då?  
<sec/>
– Rövare? Åh skäms.  
<sec/>
Nu lade bord vid bord!  
<sec/>
– Försvaren er! ropade Torvald.  
<sec/>
– Det kan vi icke, ty vi äro fredlige och vapenlöse män.  
<sec/>
– Men vi äro stridsmän som försvara vårt land mot främmande intränglingar och deras usla krämargods!  
<sec/>
Därpå äntrades; de främmande vräktes i sjön, med ett yxhugg åt var över nacken vid relingen.  
<sec/>
Dag satt kvar vid roret och vände sig bort; ty han vämjdes vid en så litet ärofull bragd.  
<sec/>
När blodbadet var slut, borrades Torvalds skepp, och koggen bemannades av hans folk. Det var ett välbyggt, vackert fartyg med god last, som pojkarne genast ville undersöka.  
<sec/>
– I land först! sade Torvald, tog roret och höll ned i Kalmaresundet.  
<sec/>
Grim ville stryka märket, men fadren menade det skulle sitta.  
<sec/>
– Härnere är det gott skydd, sade han. Men nu blir det andra ordningar, och den som icke lyder, den dödar jag.  
<sec/>
Skeppet gick, men trögt, och det styrde illa; ibland röck det bakut och stannade.  
<sec/>
– Jag tror att trollen tagit vid koggen! sade Torvald. Man undersökte nu kölvattnet, och fann tre lik fastnade vid roret. Sedan man lösgjort påhänget, sköt koggen fart och höll ned på ön Jungfrun, där de landade.  
<sec/>
Nu började undersökningen av lasten. Den första packan innehöll en mängd saker av okänt bruk: bilder, böcker, skålar, ljus.  
<sec/>
– Det är trolltyg, vräk det i sjön! befallde Torvald.  
<sec/>
En del kastades i sjön, men somt gömdes.  
<sec/>
Därpå landfördes tunnor med salt, lådor med kläden, vapen, dynor, färgämnen. Allt detta skulle gömmas i en grotta som Torvald kände. Men då steg Grim fram för fadren:  
<sec/>
– Vi må dela ljuvt, som vi delat lett, sade han.  
<sec/>
– Ska ni dela? Ja, när jag är dö, ska ni få dela!  
<sec/>
– Måtte du dö snart då! svarade Grim.  
<sec/>
– Tyst Grim! sade Dag.  
<sec/>
– Jag klär inte av mig, förrän jag lägger mig! menade fadren.  
<sec/>
Ulf, den värste och lömskaste tog bröderna med sig uppåt ön för att söka vatten, som han förebar, men Dag fick stanna, emedan de icke trodde honom. När de kommit på andra sidan ön, satte de sig ner att lägga råd.  
<sec/>
– Den gamle vill icke dela godset, väl, må han behålla det. Men vi tar koggen och gå ut på egen delning, föreslog Ulf.  
<sec/>
– Menar du att vi lämna den gamle kvar? frågade Grim.  
<sec/>
– Det är mitt råd!  
<sec/>
En tystnad uppstod, varefter Ulf sökte häva de sista betänkligheterna.  
<sec/>
– Antingen slår han ihjäl en av oss, eller vi honom. Är då icke bättre skiljas i godo, om icke som vänner.  
<sec/>
Återigen vart tystnad.  
<sec/>
– Hur skall han komma hem? frågade Ottar, en inbunden man.  
<sec/>
– Det blir hans sak; för övrigt, vad skall han hemma att göra?  
<sec/>
– Att sätta ut sin far? Det står vi inte till svars med, inföll Yngvar.  
<sec/>
– Har inte han satt ut vår bror? skrek Ulf.  
<sec/>
Detta hade ingen haft att invända emot förut, men nu tog det sig bra ut som samvetsfredare.  
<sec/>
– Han har satt ut vår bror! medgav Grim. Ska vi kasta lott, för att vara rättvisa?  
<sec/>
Förslaget antogs; svarta och vita stenar samlades i en hatt, skakades och fingo falla på marken. Svart rådde, och Torvald skulle bli kvar.  
<sec/>
Följande natt satte de segel och reste av, medan fadren sov i sin grotta på varorna, ty han misstrodde sönerna. Dag togs med ombord; när han frågade, så ljögo de andra och sade att de skulle hämta fadren senare.  
<sec/>
Grim som den äldsta skötte roret och befallde. I två dagar gick det lugnt, alltjämt söderut, men de råkade inga köpmansskepp att röva. Mötte de andra fartyg med väpnade män, så hissade de sina medförda fisknät i vanterna, och anropades de, uppgåvo de sig vara fattiga fiskare.  
<sec/>
Vid Ölands södra udde funno de sig utan mat, och måste göra strandhugg. Om natten gingo de i land och stulo boskap. När bonden vaknade och kom emot dem för att skydda sitt, så dräpte de honom, de måste dräpa honom. På tredje dagen hittade de i skeppskrappen en säck av läder, som var fylld med något vått. När de trampade på den, så blödde han rött. Det kunde vara ett okänt djur, ty den hade fyra benstumpar kvar och halsen hängde. Men det luktade gott, och när någon slickade på’t, befanns det vara vin.  
<sec/>
Då blev det rus och slagsmål igen, sång och dans; under tiden växte storm, och koggen ilade fram. Ottar satt till rors, ingen utkik fanns; ibland skrapade skutan i botten, men stormen röck henne genast loss och hon fortsatte i rasande fart. Slutligen tog hon törn på en sten, vickade åt sidan och stjälpte ut sex man som råkade i sådant skratt över den kostliga färden att de gingo till botten, fastän de kunde simma. Vinet och den vilda framfarten hade bragt dem i det galnaste sinnesrus, att de drunknande när de kommo upp till ytan, ännu brusto i gapskratt; och så drunknade de i gapskratt.  
<sec/>
Bland de döda var Grim; nu var Ulf nästa man att ta befallningen; och sedan de stakat sig loss med årorna fortsatte de färden, alltjämt söderut.  
<sec/>
Emellertid skulle lastrummen undersökas om där var en läcka; Ottar gick ner och lyfte upp skotten, fann en lönnlucka. När han öppnat den, märkte han en kista med skurna sidor och lock, samt med starka järnbeslag. Den var honom för tung att lyfta ensam; han ropade på bröderna; och när de fått upp kistan, måste de bryta upp henne. – Hon var fylld med guldmynt.  
<sec/>
– Dela! ropade alla!  
<sec/>
– I land först! svarade Ulf, och styrde mot ett skär. Straxt märkte han hur han haft samma ordfall som fadren när denne blev landsatt, och han beslöt vara klok. När de tagit i land, förklarade Ulf att han icke ville vara med om delningen, och ingenting ville ha.  
<sec/>
Bröderna förvånades, men voro för enfaldiga att misstänka svek.  
<sec/>
Dag förklarade också att han avstod:  
<sec/>
– Det är ju icke vårt, sade han.  
<sec/>
Guldet delades. Under tiden satt Ulf och täljde på en träbit, först fyrkantig; sedan gjorde han ett hål i den och trädde en pinne igenom. Tog så en spik och glödgade, brände märken på fyrkanten, udda och jämna till tal.  
<sec/>
– Vad har du där? frågade Yngvar.  
<sec/>
Det var den frågan Ulf väntade:  
<sec/>
– Det är en pirk, svarade han.  
<sec/>
– Vad är en pirk?  
<sec/>
– Man spelar med den.  
<sec/>
– Då ska vi spela!  
<sec/>
Ulf snurrade pirken, och udda föll opp.  
<sec/>
– Men ni ska inte spela, för då slåss ni.  
<sec/>
Det var just vad han ville. Och nu gick spelet lös. Men de andra skuro pirkar också, och de fyra spelade, liggande framstupa på det blanka berget. En förlorade och en vann, och guldet stannade hos två, som voro nöjda, under det de två andra voro missnöjda. De lycklige voro Yngvar och Arnkel.  
<sec/>
– Nu ska vi spela dubbla, sade Arnkel.  
<sec/>
De två spelade, och Arnkel satt ensam med allt guldet.  
<sec/>
– Du spelade falskt! skrek Yngvar.  
<sec/>
Och så slogos de; men Dag satt och grät.  
<sec/>
Ulf hade under tiden sysslat med annat, som ingen lade märke till. Han hade rustat lilla skeppsbåten med ett segel, fiskredskap och annat, under förevändning att han ville fiska.  
<sec/>
Men nu började en ny vända hos de spelande. De som förlorat lånade av de andra, och så kastade lyckan om, så att alla ägde pengar när de gingo att sova. Men de sovo på sina pengar och hade ingen ro.  
<sec/>
Följande morgon började spelet igen, och när Arnkel vid middagstid satt inne med alla penningar, anklagades han för falskt spel. Då slogos de igen, och som de tre slogo för hårt, blev Arnkel liggande i sitt blod.  
<sec/>
Dag begrät honom, men han var också den ende. De tre överlevande delade guldet, och spelade återigen tillsammans, med samma påföljd, men nu voro de så uppretade att de togo till yxorna. De hasslade vall och slutade icke förrän de lågo alla tre.  
<sec/>
– Nu kommer jag! sade den kloke Ulf.  
<sec/>
Han var den yngsta, och hade alltid varit förtryckt av bröderna; därför hatade han dem liksom han hatade allt levande som stod honom i vägen, med undantag dock av Dag. Ehuru äldre med ett år, hade Ulf alltid betraktat honom som den yngre emedan han var så vek; och detta var Ulfs enda mänskliga känsla att han höll av sin broder, snarare som en liten syster dock.  
<sec/>
– Gråt inte nu, sade han till brodern, så ska vi fara till Danerkungen.  
<sec/>
– Men vi skulle hämta far.  
<sec/>
– Han har tagit sig hem själv, och sitter redan hos mor. Men jag är född att tjäna konungar!  
<sec/>
Och han samlade allt guldet i lilla båten, borrade koggen, tog Dag ombord och seglade, alltjämt söderut.  
<sec/>
De följde kusten och skötte sig väl. Dag sörjde både far och bröder; den frid som inträtt i båten gav honom tröst; hoppet att få se nya, vackra länder stärkte hans mod; men ofta måste han vara ensam, och då gick han ut i framstammen, satte sig på sprötet med ryggen åt båten, och seende endast vattenspegeln framför sig, tyckte han sig gå fram på vattnet. Ulf lät honom hållas, snäste honom aldrig.  
<sec/>
Ibland hördes Dag sjunga små sorgsna visor, som han sannolikt gjort själv, ty Ulf kände dem icke. De handlade mest om mor och far och stora bröder; men ibland kom den lilla i skogen fram. Dag tycktes känna honom, men icke hans öde; och han sjöng sina önskningar om hans välgång. Han bad skogens små fåglar plocka undan mygg och flugor för honom; manade skäll-kon ge honom dricka; anropade vallaremannen taga honom upp i sin päls, värma honom och bära honom hem till kvinnorna. Så skulle hans egen mor komma dit och finna honom, lägga honom vid sitt bröst, men då måste fadren vara död, eljes blev det ont igen. Fadren måste vara död, annars kunde han komma igen.  
<sec/>
Årstiden var varm och de sovo om dagarne, seglade om nätterna. En morgon i gryningen hade de kommit in i Öresundet. Dag satt framme i stammen, och när han fick se det blåa vattnet mellan gröna skogsstränder, då förstod han de voro komna solen närmare. De tycktes dock segla uppföre något, uppåt där vatten och himmel gingo samman, och mellan gröna molnväggar:  
<sec/>
– Är det moln? frågade han Ulf.  
<sec/>
– Nej, det är skogar.  
<sec/>
– Men skogarne äro ju taggiga hemma hos oss, och de här äro runda som åskskyar. Är det lindar?  
<sec/>
– Vet inte, kanske ekar.  
<sec/>
– Det är inte ekar, det skönjer jag på stammarne. Men det är inga stenar i stranden, inga berg. Växer skogen i vattnet då?  
<sec/>
– Nej det är sand, det vita.  
<sec/>
– Därborta är en vit ö, vad är den av? Är det socker?  
<sec/>
– Det skall vara krita, lilla barn. Och det är ön Hven.  
<sec/>
– Vän är den, vit och grön som en brud. Men själva himlen är annorlunda här; molnkåporna stå rätt upp, men hos oss ligga de efter jorden. Växer vinet här, det måste det?  
<sec/>
– Nej, icke här; men apeln och de stora nötterna.  
<sec/>
– Hur stora äro de?  
<sec/>
– Som kajans ägg.  
<sec/>
– Åh, tänk!  
<sec/>
Så vände de för Hven, och med en gång fingo de se: det var väl tusen skepp med vita segel och röda korsmärket på alla seglen.  
<sec/>
– Se, se!  
<sec/>
– Det måste vara Sundsflottan!  
<sec/>
– Skall de kriga då?  
<sec/>
– Nej, det är kristna köpmansfartyg som samlats för att gå in i Östrasjön och skydda varandra på vägen.  
<sec/>
– Mot rövare! tillade Dag betänksamt. – De hjälper varann, de, och äro vänner alla; annat folk det här än vårt, där alla äro ovänner! – Jag tänker på far och bröderna, som alltid kivades. Och det var inte rätt att taga den där koggen.  
<sec/>
– Vill du hala in lite i seglet! avbröt Ulf.  
<sec/>
– Nej, vad är det?  
<sec/>
– Det är en stad, du! Skall väl vara Halsing-Ör.  
<sec/>
– Är det en stad, o! Allting är vitt här i landet, hos oss är det så svart; här skola mänskorna vara godare också, annars äro de otacksamma.  
<sec/>
Men nu kom flottan ner på dem.  
<sec/>
– Tror du de seglar på oss? frågade Dag.  
<sec/>
– Inte gör de det.  
<sec/>
– Tar de vårt guld då?  
<sec/>
– Inte tar de här något.  
<sec/>
Så kom hela flottan strykande; de väjde för den lilla båten, och ett vänligt ord tillropades dem då och då.  
<sec/>
Och straxt efter landade de i Halsingör. Män stodo i stranden och drogo upp deras båt. Ulf trodde att de ville taga den från dem, men de ville bara hjälpa främlingen och välkomna honom.  
<sec/>
När Torvald vaknade på ön Jungfrun och fann sig vara ensam, blev han vild. Han rasade i två dagar, gjorde sig sedan en utkik i ett örnbo uppe i en strandtall, där han även sov om nätterna.  
<sec/>
En natt vaknade han och hörde röster under trädet. Han tyckte sig känna igen dem, trodde först det var sönerna, ty de talade som Roslagens folk. Men det var icke hans söner. Han hörde namn nämnas, och slutligen upptäckte han det vara landsmän, unga pojkar med ett dåligt skepp som de stulit. När han gav sig tillkänna, befanns det vara bekanta och i någon avlägsen frändskap. Som de icke fått något, löste han sig in hos dem med sitt gods, och de beslöto härja i Östgöta Skären på andelar. Torvald som äldst, djärvast och kunnigast fick styret ombord; varpå de seglade av i nordväst inåt Östgöta Skären.  
<sec/>
Där gjorde de ett strandhugg efter boskap, dödade bonden, och Torvald rövade hans dotter som han tog in i skeppet. Hon var svartögd och fager, lätt att trösta, men falsk i hjärtat.  
<sec/>
Pojkarne hade knotat, och funno det omanligt segla med kvinnor, men det halp icke.  
<sec/>
Dock från den stunden var det ute med hövdingens frid. Tärnan satt uppe och valde med ögonen bland pojkarne, vilka glammade med henne och önskade henne med tecken och åtbörder. Torvald var ursinnig och skickade henne ner i rummet. Hon lydde och gick, men nu såg han på pojkarnes grin var de hade sina ögon, och ehuru han icke såg tärnan, märkte han hur hon gjorde narr av honom.  
<sec/>
Men även pojkarne hade ögonen på varandra, och de sutto bevakande, spejande, otröttliga som hundar kring en tik. De sovo icke, magrade, och förlorade all lust att gå i land; främmande fartyg läto de gå oantastade, och de voro lika fattiga som förut.  
<sec/>
En dag satt tärnan bredvid Torvald, som alltid skulle ha henne i sin närhet; han höll armen om hennes liv för att reta pojkarne. Men som han böjde sig ner att dricka, såg han i skålens vatten som i en spegel huru tärnan lekte med den äldsta pojkens skägg. Då lyfte han handen och slog jäntan på kinden så att märke efter fyra finger syntes i blått och blod.  
<sec/>
Alla pojkarne gingo föröver i en klunga och lade tysta råd. Torvald hörde intet, men han såg i deras ögon att han måste dö. De voro sju mot en, och han fann den enda möjliga räddning i flykten.  
<sec/>
Om natten gick han icke ner i rummet utan blev uppe, och i tjocka mörkret släppte han sig ner i sjön, simmade till en skogbevuxen holme, steg i land och lade sig att sova.  
<sec/>
När han vaknade och såg upp, trodde han sig vara i Nastrand. Runt omkring stodo nämligen gestalter av människor klädda i vita och svarta dräkter, men de sågo icke levande ut, de voro som lik, vilka legat i jorden och stigit upp, halvt förtärda av maskar och förruttnelse. Näsor fattades, ögon hängde ner på kinderna, fötter saknades, händer likaså.  
<sec/>
Den gamle ogärningsmannen darrade och svettades, vände sig mot marken och dolde ansiktet i sanden.  
<sec/>
Så låg han en stund tills ljudet av en harskramla väckte honom till besinning. När han reste sig, var synen borta, så att han trodde det var en drömvilla. Men han låg på heta sanden och kunde icke röra sig, hans ögon sveko, det susade ord i hans öron, gamla minnen ur fornsånger och heliga kväden.  
<sec/>
Sanden brände, men han frös, tungan var tjock i hans mun av törst; solen stod blodröd och havsströmmen väsnades. Han sökte välta sig för att komma i skuggan; råkade en svart fläck, och troende den vara våt jord, lade han sig på den för att få svalka, men då brände hans kläder som gnistor, och han såg där var kolglöd med aska efter en eld. Han rullade sig ner till vattnet för att släcka, men det var iskallt och när han drack var det salt så att törsten ökade.  
<sec/>
Han föll i vanmakt igen och låg så länge, länge. När han kommit sig, hörde han röster tala:  
<sec/>
– Det är han som satt oss ut här. Må vi bränna honom.  
<sec/>
– Han är redan död, svarade en annan.  
<sec/>
Torvald vände huvudet, och såg återigen de samma liken i en lång rad en och en.  
<sec/>
En kvinna föll på knä vid hans huvud och lutade sig fram till hans ansikte; då såg han en mun utan läppar med två tänder, och ur munnen utgick en stank så gräslig, att han ryste. Hon lade sin hand som var berövad huden på hans kind och sade:  
<sec/>
– Han lever, men det är icke han, som förde oss hit!  
<sec/>
– Måske han kan föra oss härifrån.  
<sec/>
– En kan spörja honom.  
<sec/>
Torvald började fatta, och med hoppet försvann skräcken:  
<sec/>
– Vilka ären I? frågade han.  
<sec/>
– Vi äro kranka.  
<sec/>
– Vad för sjuka?  
<sec/>
– Kan du se’t?  
<sec/>
– Sköran eller bjuggen?  
<sec/>
– Ja, ditåt; spitälsk snarare.  
<sec/>
– Han I mat och dryck?  
<sec/>
– Fyra gånger i månskiftet sätter man hit.  
<sec/>
– Kan I ge mig något?  
<sec/>
– Följ oss!  
<sec/>
Torvald reste sig, men föll ner igen; då kröp han på händer och knän tills de kommo i skogen. Där satte sig skaran i en ring kring en tunna och bjödo honom äta. Men där funnos endast avlevor, sura, stinkande som man ger svinen, och han kunde icke äta; endast en dryck vatten tog han.  
<sec/>
De sutto så och sågo på varandra; de sjuke suckade och jämrade, vaggande med huvena.  
<sec/>
Då kom fram från skogen en ung kvinna, vitklädd med en svart huva. Hennes ansikte var ljust och rent, och det syntes icke hon var krank. Med en skål vatten i handen gick hon omkring och tvättade de sjukes sår. När hon fick se Torvald, stannade hon:  
<sec/>
– Vem är du främmande man? frågade hon.  
<sec/>
– Icke frågar man gästen! svarade Torvald.  
<sec/>
– Förlåt broder, sade kvinnan.  
<sec/>
– Vi kallar du mig broder? frågade Torvald.  
<sec/>
– Därför att jag är allas syster, mest barmhärtighetens.  
<sec/>
– Är du icke sjuk, syster då?  
<sec/>
– Nej, jag vårdar de sjuke.  
<sec/>
– Och fruktar icke?  
<sec/>
– Vad skulle jag frukta? Döden? Den är min vinning, min mödas lön, den goda sömnen; skulle jag frukta den?  
<sec/>
– Kan du skaffa mig i land?  
<sec/>
– Nästa färja skall föra dig.  
<sec/>
– När kommer den?  
<sec/>
– Snart, om du är tålig. – Res dig nu upp!  
<sec/>
Hon räckte handen, och Torvald reste sig.  
<sec/>
– Är du en Sol-jungfru från vite Balders lund? frågade Torvald.  
<sec/>
– Du kan få tro det, svarade hon och gick.  
<sec/>
Torvald vandrade i stranden och tänkte på allt han upplevat; så kom han till färjan och satte sig att vänta.  
<sec/>
När Ulf och Dag inträtt i staden, förvånades de över allt nytt de fingo skåda. Här lågo varor från alla kända länder utbredda och upphängda utanför stora vackra hus och mest på en öppen plats som kallades torget. Men där fanns även en byggnad större än de andra, med fönster höga som portar och vid ena ändan ett spetsigt hus flera gånger högre än det andra.  
<sec/>
De gingo in efter som där var öppet. Taket inne var rundat som ett kluvet rör, stenarne syntes hänga i luften utan stöd, och pelare stodo tätt som trädstammar i skog. Men längst bort var en tavla med ljus framför, och där stodo vitklädda gossar med små kittlar, ur vilka det rökte något som spred en ljuvlig vällukt.  
<sec/>
– Här ville jag bo! viskade Dag.  
<sec/>
– Tyst! sade Ulf.  
<sec/>
Nu hördes en sång från ett rum som icke syntes, och aldrig hade de hört vackrare. Tysta och stilla gingo människor fram till den stora tavlan, föllo på knä och lade händerna på bröstet. En vitklädd man tecknade över deras huvuden som om han smekte dem, och det ringdes i en liten klocka av silver. De knäböjande reste sig upp, omfamnade varandra, kysstes på kinderna och gingo att sätta sig. Allt var vänligt, fridsamt och så olikt det bullrande råa livet ute i världen.  
<sec/>
– Här vill jag bo! upprepade Dag.  
<sec/>
– Det är ju ett tempel, lilla bror.  
<sec/>
– Jag vill bo i templet.  
<sec/>
En präst kom nu fram räckande en skål med vatten; men bröderna förstodo icke meningen. Då log den gamle mannen, doppade två finger i vattnet och vidrörde sedan de bådas pannor, sägande:  
<sec/>
– Jesus Kristus världens frälsare beskydde och välsigne eder.  
<sec/>
Nu slutade sången, och bröderna gingo ut i staden att handla. De köpte vackra kläder, vapen och var sin häst, ty de skulle nu söka konungen i hans hov. Men först måste de vila i härbärget och få sig mat.  
<sec/>
När de anlänt till gästhuset mottogos de som herremän, och deras hästar fördes till stallet.  
<sec/>
Värden ledsagade dem in i en stor sal, där mat och dryck fanns i överflöd. Och så blevo de anspråkade:  
<sec/>
– Unga resande komna ifrån långväga?  
<sec/>
– Från Sverige! svarade Ulf.  
<sec/>
– Då ha de haft lycka, ty just nu har svenska konungen Styrbjörn förhulpit Danerkungen att få igen sin krona.  
<sec/>
– Vad heter Danerkungen då?  
<sec/>
– Harald Gormsson må en veta. Och nu är frid i danska riket, ty allt folk är vordet kristmän. Men nu skall konung Harald – de kallar honom Blåtand emellanåt – förhjälpa Styrbjörn till sitt arv och rike mot hans farbror Erik, även benämnd Segersäll i Uppsala. Tolv hundra skepp skola samlas, och här sökes män i vapen.  
<sec/>
– När kan flottan vara redo? frågade Ulf angeläget.  
<sec/>
– Om ett par månskiften eller så! svarade värden.  
<sec/>
Detta var goda underrättelser, och när Ulf frågat vägen till Lejre, som var danernas huvudstad, bröto de upp till avfärd.  
<sec/>
De redo först i stranden utmed fiskarhyddor och vaktstugor med Sundets blåa vatten ledsagande. Deras klippare gingo snällt, nickande stolta att bära vapenföra män, och vid första biväg togo de av in i skogen. Under lövvalvens skugga styrde de efter solen sin färd, hållande söderut. De frågade en vandrare vad de stora träden kallades, och fingo veta det var bokträd. Slät var marken luktande av god mylla; inga gråberg, inga stenar; allt var mjukt och rundat. Okända djur sprungo upp ur underskogen, rådjur, hjortar och vildsvin. Detta nya muntrade dem, och de tyckte livet nu först började. Ulf tog upp en sång och gjorde låtsade utfall med sin lans sårande trädstammar så att barkflisor flögo. Dag var mera sluten och stilla, tänkte på mor och far, de förlorade bröderna och det rövade skeppet.  
<sec/>
Vid en källa gjorde de halt, och togo något ur matsäcken.  
<sec/>
– Livet är skönt! sade Ulf.  
<sec/>
Dag svarade med Odins Höga Visa:  Vid kväll skall dagen rosas,  Hustru jordad, Svärdet prövat, Mö äktad, Is över, Öl drucket! 
<sec/>
Ulf svarade:  Gott förstånd Var bör äga, Ej för mycket dock. Ingen i förväg Forske ödet; Honom är sorglös anden.  Ty den vises hjärta Sällan av glädje rörs  Om det en allvis äger.  
<sec/>
Dag svarade:  Ofta spares åt led Ämnat åt ljuv, Mycket går emot förmodan. 
<sec/>
– Varför är du sorgsen Dag?  
<sec/>
– »Hoppets stjärna flög mig från bröstet då jag föddes ...»  
<sec/>
– Nu först går den stjärnan upp, broder lilla!  
<sec/>
Dag svarade:  Män såg jag, Som hade mångom Liv och gods berövat. Dessa männers Bröst igenom  Runno starka Etterormar. 
<sec/>
– Vad kväder du? Ej är det Odins höga sång.  
<sec/>
– En ny sång, jag lärde av moder.  
<sec/>
– Vad kallar du den?  
<sec/>
– Solar-Sång.  
<sec/>
– Den likar jag icke!  
<sec/>
Nu hördes hojt och rop borta i skogen. Ulf for upp, gripande sitt spjut; men Dag bleknade, lade händerna på bröstet, som om han väntade ödet.  
<sec/>
Tre beridna män rusade fram:  
<sec/>
– Här äro de! ropade den första.  
<sec/>
– Vad gäller? sporde Ulf.  
<sec/>
– I köpten hästar, kläder och vapen i staden?  
<sec/>
– Ja väl, och betalade i gott guldmynt.  
<sec/>
– I falskt mynt!  
<sec/>
Ulf blev svarslös, tänkte ljuga, men erinrande sig rovet, fann han gott att invända:  
<sec/>
– Vi ha tagit det för gott, ha icke gjort det själva.  
<sec/>
Detta var ju idel sanning, då de tagit det och tagit det som gott.  
<sec/>
– Följen till fogden; han skall få ut sanningen, att köpmännen må gäldas för sina varor.  
<sec/>
Här fanns ingen hjälp, och så gick den sorgliga färden tillbaka.  
<sec/>
Det var afton när de nådde Helsingör, och där sattes de i tornet för att vänta förhöret dagen efter.  
<sec/>
Ulf blev ond på Dag, för hans klagan:  
<sec/>
– Bättre att du blivit satt i skogen, när du inte kan fördraga livets vedermödor.  
<sec/>
– Kanske det varit bättre. Leva är mig för tungt!  
<sec/>
– Men nu ska du inte tala om för domaren att guldet är rövat, ty då sluta vi i galgen.  
<sec/>
– Vad skall jag säga då?  
<sec/>
– Du skall säga att vi hittat det.  
<sec/>
– Men det ha vi inte gjort.  
<sec/>
– Du skall säga det likafullt!  
<sec/>
– Det kan jag icke; domaren måste se att jag ljuger.  
<sec/>
– Hur skall det synas?  
<sec/>
– På ögonen!  
<sec/>
– Vänd bort ögonen då!  
<sec/>
– Då syns det ändå mer!  
<sec/>
– Du är en stackare.  
<sec/>
Under det talet så gick, öppnades en lucka i taket; och ett huvud syntes.  
<sec/>
– Jaså, ni äro rövare, sade huvudet; alltså icke falskmyntare. Nå! För er ungdoms skull slippen I galgen, men jag vill bortskänka er som trälar.  
<sec/>
– Vem talar där? frågade Ulf.  
<sec/>
– Domaren! svarade rösten, och luckan stängdes.  
<sec/>
Åtta dagar hade gått, då Ulf och Dag befunno sig nere på Fyen som trälar köpta av amtmannen. Denne ägde ett stort stenhus med förborg och en trädgård, i vilken Dag arbetade, under det den starkare fick gå i åkermarken.  
<sec/>
Ulf hatade jordarbetet, men Dag fann sig förträffligt; och de blevo väl behandlade.  
<sec/>
Aldrig hade Dag sett något så ljuvligt som denna örtagården. Där stod ett litet lusthus med en grön matta utanpå, och den nya plantan hette murgrönan; runt omkring huset var en rosengård; rosor från Damaskus i heliga landet, rosor från Bagdad, där den store Harun hade härskat över de otrogne; rosor från Egypten, stora träd; men även rosor från Bengalen slingrade sig uppåt lusthusets väggar och hängde ner från tak-kanten. Därnedanför vidtog apelgården, som nu var i första höstskruden med guldgula, rosenfärgade, blodröda frukter i sådan mängd att löven voro mest dolda. Och mellan träden växte blommor av vilka ingen var Dag bekant, men vilkas namn han snart fick lära; och där fanns liljor, gökblommor, solsiklar, nejlikor, blåa klockor, röda hjärtan, saffran och randgräs, många, många flera.  
<sec/>
Nedanför voro lök- och kålgårdarne; längst nere mot sjön stod en vit mur, och mot densamma rände vinrankor som nu buro sina blåa daggiga druvor; det var underverket.  
<sec/>
Muren öppnade sig med en gallergrind till båtbryggan och badhuset men i stranden växte ett valnötsträd som böjde sig ut över badhuset och gav skugga.  
<sec/>
I trädgården vandrade ofta amtmannens dotter; hon var femton år och skön. Hon märkte snart på trälen att han haft ett hem och levat bättre liv förr; hans höviska sätt och veka väsen behagade henne, och han fick ofta hjälpa henne med blommors avplockande till amtmannens bord.  
<sec/>
Dag var strängt tillsagd att aldrig röra frukter eller bär; och han var så trogen och samvetsgrann att han aktade sig trampa på ett nedfallet äpple. Varje nedfallen frukt lade han undan i lusthuset.  
<sec/>
lbland trodde han sig märka att man spejade på honom, men han fann det i sin ordning, då han ju tagits i träldom som rövare.  
<sec/>
En dag kom jungfrun ner i trädgården och syntes mindre nådig än förut.  
<sec/>
– Har du några blodäpplen till mig? frågade hon.  
<sec/>
Dag lämnade några av de aldra vackraste.  
<sec/>
– Har du inga vackrare? frågade hon.  
<sec/>
– Nej, det har inga fallit i natt!  
<sec/>
– Skaka ner då!  
<sec/>
– Förlåt mig, men jag får icke röra träden.  
<sec/>
– Om jag befaller dig?  
<sec/>
Dag tvekade:  
<sec/>
– Icke ändå! Endast amtmannen kan jag lyda!  
<sec/>
Flickan bet i ett äpple så att hennes röda läppar blevo ännu rödare:  
<sec/>
– Smaka här, sade hon och räckte frukten.  
<sec/>
Dag rodnade:  
<sec/>
– Det anstår mig icke, sköna fröken.  
<sec/>
Flickan såg honom i ögonen:  
<sec/>
– Icke är du en rövare, sade hon.  
<sec/>
– Icke jag, svarade han, men jag har varit i sådant sällskap.  
<sec/>
– En liten rövare! skämtade flickan. Jag är dock icke alls rädd för dig.  
<sec/>
– Det skall ni icke vara.  
<sec/>
– Men din bror är icke snäll.  
<sec/>
– Har han uppfört sig illa?  
<sec/>
– Nej, men han har onda ögon; det har inte du!  
<sec/>
Och så gick hon.  
<sec/>
Dag hade lätt arbete och trivdes; men han hade det bäst när den sköna jungfrun talade vid honom. Då var trädgården vackrare än eljes; hans kärve husbonde mjuknade och de andra trälarne upphörde kivas.  
<sec/>
Sin broder Ulf fick han icke se, men hörde att han hölls strängt, emedan han var hård, och det sörjde han över.  
<sec/>
En dag kom amtmannen ner i lusthuset förande en präst med sig. De talade länge, varpå Dag blev inkallad.  
<sec/>
– Min son, sade prästen, du heter Dag, och din far?  
<sec/>
– Hette Torvald kallad Långe, svarade Dag.  
<sec/>
– Han var viking?  
<sec/>
Här avbröt amtmannen:  
<sec/>
– Säg sjörövare, fader abbot; vikingar plundra icke, utan försvara fredliga köpmän.  
<sec/>
– Varje land sina seder! Icke så sträng, amtman, fortfor abboten. Nu har emellertid den avlidnes änka velat friköpa en träl för att hedra den dödes minne, och summan är redan i mina händer. Du Dag, jag har hört gott om dig och amtmannen vill lämna dig friheten.  
<sec/>
Dag tänkte, och så svarade han:  
<sec/>
– Mig går ingen nöd på, men kan jag få min broders frihet utbytt mot min träldom, så har jag mera glädje av det.  
<sec/>
– Du vill friköpa din broder? Du vill lida för en annan? Vad säger amtmannen härtill?  
<sec/>
– I sanning, ja, men brodern är en vild man.  
<sec/>
– Sätt honom i hären som nu går till Uppsala, och hans vildhet kan komma till bruk.  
<sec/>
– Skall man skilja bröderna åt, är det icke grymt?  
<sec/>
Dag svarade:  
<sec/>
– Jag vill icke återvända hem, och jag är ingen stridsman.  
<sec/>
Amtmannen och abboten överlade en stund tillsammans, och Dag kallades igen:  
<sec/>
– Din broder är friköpt, sade abboten, för den fromma änkans pengar; och du är given fri, för din barmhärtighets skull, och din offervillighet. Porten är öppen, vart vill du gå?  
<sec/>
– Om jag får följa er ...  
<sec/>
– Mig, kära barn? Jag bor i ett kloster, och de som följa mig, de ha tagit farväl av denna världen.  
<sec/>
– Det vill jag!  
<sec/>
– Så ung och redan färdig ...  
<sec/>
– Jag har sett så mycket fult och ont; jag vill glömma, och jag vill göra gott det som är brutet.  
<sec/>
– Tag ditt kors då, unge man, och följ mig!  
<sec/>
Dag inträdde i klostret, men Ulf följde Styrbjörns här uppåt Sverige. Där stupade han på Fyrisvallen i striden mot konung Erik, och så var han ute ur sagan.  
<sec/>
Men fadren Torvald hade då kommit hem och var död. Efter många äventyr återvände denne hem ifrån de krankes ö. När han en dag skulle simma ut i viken, att hämta en skjuten fågel, fastnade han i snärjgräs. Han skrek på hjälp, men ingen mer än hustrun var hemma. Hon gick ut på bryggan, och såg hur det var fatt!  
<sec/>
– Tag båten och hjälp mig, hustru! skrek Torvald.  
<sec/>
– Nääj! var allt vad hon svarade.  
<sec/>
Men hon gick icke ifrån, utan stod och såg på hur mannen arbetade i dödskampen.  
<sec/>
Han tiggde, han bad om förlåtelse, han lovade allt.  
<sec/>
– Nääj, svarade hustrun bara. Aldrig tillgiver jag dig!  
<sec/>
Då sjönk Torvald Långe till botten. Och därmed ändades hans saga.  
<chapter/>

<chaptername>Bjälbo-Jarlen.</chaptername>

<sec/>
Från östra sidan av Brantberget vid Norreström syntes en pilgrim sträva uppför sandbacken. Han var en sextioårsman med hår och skägg förvildat; otvättad, okammad, trasig; med pilgrimssnäckan på en hatt som grönskade av regn och sol, vandringsstaven halvsliten så att endast en käpplängd återstod, skorna järnbeslagna. Utsläpad, förtärd av hunger och törst, stapplade han i den lösa sanden; och när han föll blev han liggande en stund som död; men han reste sig snart och klättrade vidare.  
<sec/>
Några barn plockade stenar, som de läto rulla utför branten tätt förbi gubben, som i början var alldeles för likgiltig att fästa sig vid en törn mer eller mindre. Men när en sten träffade honom i pannan, reste sig hans självkänsla, och som en blixt var han över pojkarne låtande käppen gå runt. Vid deras skrik kom en man springande och hojtande:  
<sec/>
– Ska du slå barnen, din gamla kältring?  
<sec/>
– Ja, när inte du vill göra det! svarade pilgrimen.  
<sec/>
Den till städes komne ansåg sig vara en betydande person, ty han vaktade vårdtornet och kasen uppe på Brantberget, men när han såg pilgrimsmärket, fick han aktning och bad undskylla:  
<sec/>
– Fromme fader, lät det nu, värdigas glömma mina ord i hastigheten, och stigen in att vila i min stuga ...  
<sec/>
– Stor tack! svarade gubben, vill I ge mig en dryck vatten, så är jag er skyldig.  
<sec/>
– Så män ett glas öl, svarade väktaren.  
<sec/>
Nu voro de uppe på åsen, som var bevuxen med hög tallskog och krönt av en väderkvarn.  
<sec/>
Gubben haltade vid varje steg, måste stanna och se ned på sina nötta skor.  
<sec/>
Utanför vårdtornet hade väktaren byggt en lövhydda för den rådande värmens skull, och i den satte sig pilgrimen efter att ha avböjt bjudningen inträda i stugan.  
<sec/>
– I kommer från en långfärd, fromme fader? sade väktaren, och satte fram ett glas öl.  
<sec/>
– Intet öl, jag bad om vatten! sade främlingen.  
<sec/>
– Efter behag! svarade väktaren, och hämtade en stenkruka. I kommer långt ifrån?  
<sec/>
– Mycket långt!  
<sec/>
– Från Danmark måske?  
<sec/>
Gubben log.  
<sec/>
– Från Tyskland?  
<sec/>
– Det är inte långt till Tyskland.  
<sec/>
– Från Italien, Rom kanske?  
<sec/>
– Jag kommer – från – den Heliga Graven.  
<sec/>
– Åh trösta mig, från Jerusalem, och till fots hela vägen?  
<sec/>
– Utom på vattnet!  
<sec/>
– Må jag då taga av era skor, fader?  
<sec/>
– Det må du icke; jag icke heller, förrän jag avlämnar dem i Heligandshuset. De ha suttit där de sitta sedan jag lämnade Linköping, jag har sovit med dem, och jag har gått på spikarne sedan Blockhuset på Vagnsön.  
<sec/>
Väktaren såg att skorna voro blodiga, och han korsade sig:  
<sec/>
– Trösta mig, trösta mig ...  
<sec/>
– Är Jarlen i staden? frågade pilgrimen.  
<sec/>
– Jarlen? Vi säger kungen, och det hör han icke ogärna ... Nej, han är på Årsta eller Håtuna, kan icke säga så noga.  
<sec/>
– Det är fred i landet?  
<sec/>
– Lugnt och stilla!  
<sec/>
Pilgrimen reste sig och kastade sina blickar nedåt det nyanlagda Stockholmen.  
<sec/>
– Här är nytt vordet medan jag varit borta, sade han. Kvarnar och laxkistor i Strömmen; Helgeandshuset känner jag; men murarne med tornen såg jag aldrig. Vad är det jag ser där uppe?  
<sec/>
– Där? Det är kungshuset med tornet.  
<sec/>
– Såå? – Men därbakom synas stellage ...  
<sec/>
– Det blir nya Bykyrkan åt Sankt Nikolaus, alla sjöfarares gud ... jag menar skyddspatron.  
<sec/>
– Jarlen är icke i staden; nå, farväl och tack då för mig!  
<sec/>
– Ingen orsak, fromme fader.  
<sec/>
Pilgrimen haltade ner för branten, mot Strömbrons huvud, suckande av smärta:  
<sec/>
– Herre huru länge? På stenskärv och törnen gick min väg tillförene, skall jag nu vandra på spikar?  
<sec/>
Vid brohuvet blev han anropad av väpnad vakt, men för snäckan på hatten öppnades stadsporten genast. Och han styrde sina steg till Sjukstugan eller Helgeandshuset.  
<sec/>
När han ringt och blivit insläppt, mottogs han av föreståndaren, som hälsade honom välkommen utan att fråga hans namn.  
<sec/>
I förhallen sköt pilgrimen av sig skorna:  
<sec/>
– Häng opp, de här, min broder, sade han; de ha gått till den Heliga Graven och åter.  
<sec/>
Därpå föll han på knä och tackade Gud för en lycklig färd, jämförelsevis lycklig, ty han hade dock kommit åter med livet.  
<sec/>
Efter ett bad fick han gå till sängs. Och han sov i tre dagar och tre nätter som om själen lämnat kroppen.  
<sec/>
Jarlen gav en stor fest med anledning av slottets fullbordande och Stockholms stads begåvande med privilegier. På 80 år, alltsedan Sigtuna brändes av esterna hade de sex holmarne vid Mälarens utlopp börjat på allvar bebyggas, och det urgamla fiskläget artade sig till att bli stad och befästad ort. Under striderna mellan svear och göter hade Uppsala förlorat sin plats som residens, och drotten förde en ambulatorisk tillvaro, alldeles som tyska kejsaren. Birger Jarl bodde omväxlande på Kungs-Lena i Västergötland, Bjälbo i Östergötland, Håtuna i Uppland, Näs på Visingsö; men nu höll han mest hov i Stockholmen eller på lantgården Årsta vid Mälarviken av samma namn.  
<sec/>
På själva Stadsholmens högsta ås var Adelshuset eller Slottet färdigbyggt, försvarat av runda tornet. Framför låg förborgen med öppen borggård och en mycket stor trädgård med lejongrop, ett efter korstågen oumbärligt tillbehör till en förstes residens; men fanns icke alltid djurens konung där, så höll man några björnar eller lodjur, vilka vid högtidliga tillfällen hetsades, alldeles som på Roms cirkus under kejsartiden. Och det var Rom, som slutligen tryckte sin stämpel på norden, så att allt vad vi kalla medeltid icke är annat än romerskt. Slottet var ett romerskt hus men med brant regntak, påfordrat av klimatet; kyrkan var en basilika som välvdes; borgen var ett fäste; konungens kröningsdräkt var imperatorns; riddarnes och knektarnes rustningar med hjälm, sköld och brynja, varierade endast de romerska legionärernas. Möblerna hos herremannen fortsatte icke de fornnordiska mönstren, utan togo nytt från södern, efter korstågen även orientaliskt. Detta allt under inflytande av Tysk-romerska kejsardömet och romerska påveväldet, med vilka Norden trätt in i ett mer eller mindre direkt vasallförhållande vid Kristendomens införande. Genom Linköpings kyrkomöte 1152 och Skänninge 1248 hade Sverige blivit skattskyldigt till Rom, men ett visst beroende av romersk-tyska Kejsaren synes även ha förefunnits ehuru mera svävande hållet, då det kanske uttryckte sig i aktförklaringar, utdelande av riddarvärdighet och rangbestämningar. Vid medeltidens utgång bestämde dock påven de europeiska staternas rang sålunda: Kejsaren, Konungen i Rom, Frankrike, Spanien, Aragonien, Portugal, England, Sicilien, Skottland, Ungern, Navarra, Cypern, Böhmen, Polen, Danmark (inklusive Sverige och Norge då Unionen ännu fanns kvar på papperet). Skandinavien bar alltså numret 15, men var därför icke sist, ty efter följde: Venedig, Hertigdömet Bretagne, Bourgogne, Bajern, Sachsen, Brandenburg, Ärkehertigdömet Österrike, Savojen, Florens, Milano, Lothringen. Europa liknade alltså ett statsförbund, uppkommet genom trycket utifrån av fruktan för den gemensamma fienden i öster, Saracenern eller Turken.  
<sec/>
I från att ha varit rövare blevo nu de skandinaviska folken erövrare: norrmännen togo Normandie, danskarne togo England, och svenskarne gjorde först en fredlig erövring av norra Ryssland, sedan en mindre fredlig. Men även furstliga giftermål hade förenat de små nordiska rikena med de stora europeiska ända upp till Kejsardömet; och sinsemellan voro de skandinaviska furstehusen ingifta till en enda stor släkt. Folkungarne räknade sin härledning från Knut den Helige i Danmark; Birger Jarl var gift med Erik X:s dotter Ingeborg, men Erik X själv var gift med Valdemar den Stores ena dotter Rikissa, under det den andra dottern Ingeborg hade äktat Filip August i Frankrike. Kong Sverre i Norge var gift med Erik den Heliges dotter, och Birger Jarls dotter var nu förmäld med norske tronföljaren Håkan, son av Håkan den Gamle. Och så vidare.  
<sec/>
Många stormän hade nu infunnit sig i Jarlens hov för att övervara firandet av den nya stadens grundläggning. Ty från den dag Stockholm fått privilegier och egen Stadslag (Bjärköarätten) kan den anses vara till såsom självständig kommun, frigjord från allmän landrätt.  
<sec/>
Festen öppnades med en procession till Bykyrkan, helgad åt Sankt Nikolaus. Den var visserligen bara kommen något över grundmurarne, men man såg fotstyckena av de fyra pelar-raderna, som sedan skulle bilda de fem skeppen; och inom grundmurarne var ett litet träkapell upprest.  
<sec/>
Processionen var lysande av färgprakt, guld och silver, blänkande stål, mörkblått järn. Först kom Jarlen med ett slags hertigkrona, och vid hans vänstra sida rikets konung den unge mannen Valdemar som var krönt. Denna Jarlarnes självtagna makt erinrade om frankiska Majores Domus, som under sista Merovingerna regerade, och ur vilkas led den första kejsarätten, den Karolingiska, skulle uppstå. Sedan följde ärkebiskopen i Uppsala Lars Lilje, biskoparne Lars i Skara, Magnus i Västerås; Konungens äldre broder Lagman Eskil i Västergötland; Rådet Peder Andersson Brahe i Tiunda, Rådet Nils Sixtensson Sparre från Tofta på Adelsön gift med Erik X:s dotter, och således Jarlens svåger; Benedict Oxenstierna, Arvid Ulf Trolle, Jon Persson Bååt. Efter dessa kommo utländska sändebuden; ryske storfursten Andreas Jaroslavitsj, Alexander Nevskijs broder; Englands utskickade från konung Henrik III, Albert av Braunschweig, franska sändebudet från Ludvig IX den Helige; Rådsherrar från Hamburg och Lübeck, med vilka makter Jarlen nyss avslutat fördrag; förnämliga män från Kristofer I i Danmark och Håkan i Norge. Därpå följde Stockholms Fogat, Borgmästare, Råd samt en otalig mängd väpnare, borgare och småfolk.  
<sec/>
Prinsarne Magnus, Erik och Bengt hade stannat hemma för sin ungdoms och oförståndighets skull. Efter modrens död uppfostrades de i frihet på Bjälbo, och Magnus särskilt hade svårt att lära sig behandla broder Valdemar som krönt huvud, ty den unge konungen själv uppförde sig mycket ungdomligt och deltog aldrig i allvarligare regeringsärenden; lekte, spelade och sprang efter flickor. Med Magnus följde alltid Erik såsom beundrare; allt vad den mörke, ystre Magnus tog sig för hade Erik velat göra. Den yngste Bengt gick för sig själv, sörjde sin moder, och var bestämd för det andliga ståndet; hade redan inträtt på banan som djäkne och var för övrigt en grubblare.  
<sec/>
Medan mässan nu påstod uppe i Nikolai-kyrkan gingo prinsarne med sin tuktomästare, den beskedlige mäster Matheus, omkring i slottet och skådade tillrustningarne till gästabudet. I förstugan hängde vapensköldarne, som just började komma i bruk, och en prins måste lära känna alla sköldemärken.  
<sec/>
– Nå, junkrar, började mäster Matheus, nu ska vi läsa vapen. Vet ni vem den där med lejonet som trampar på hjärtan är?  
<sec/>
– Det är hertigen av Braunschweig, svarade prins Magnus.  
<sec/>
– Men vi ha också lejon som går i hjärtan ... inföll prins Erik.  
<sec/>
– På tre tvärbalkar ja, det är annat det, och dansken har också hjärtan med tre blå lejon ...  
<sec/>
– Varför ska lejon alltid trampa på hjärtan? invände den lille Bengt.  
<sec/>
– Ja, det är styggt, mitt barn, ett styggt djur, svarade mästern.  
<sec/>
– Det är hans art och natur, så dum du är, inte kan han hjälpa det, inkastade Magnus.  
<sec/>
– Men nu ska vi klä oss små herrar, så få vi gå ner i trädgården och vänta till gästabudet börjar.  
<sec/>
De gingo upp i härbärgshuset, där de voro inhysta i anseende till det knappa utrymmet.  
<sec/>
Små rum, lågt i taket, små fönster, allt för värmens skull: halvdager med mörker i vråarne och under möblerna, starka enkla färger i förhängen och möbeltyg, utmärkte det nya som efterträtt hedendomens öppna lider, där alla voro packade i ett rum, varest livets mångfaldiga bestyr uträttades. Boningshusets många kammare antydde dessa människors benägenhet att avsöndra sig, skydda sina personer mot slitning, vilket dock fann sitt högsta uttryck i klostret. Medeltidens folk började individualisera sig, som en filosof skulle säga.  
<sec/>
Tuktomästaren och hans disciplar passerade skolrummet, matsalen, sovkammaren, och lekrummet, inträdde i klädkammaren, där de unges dräkter i sammet, siden, silver och guld voro hängande. Kammarsvenner voro tillstädes och påklädseln var snart gjord.  
<sec/>
Därpå gingo de ut, över borggården ner i trädgården, där det var ljuvlig svalka under alla slags träd. Där fanns fiskdammar med ruda och karp, fågelhus med fasaner och pärlhöns; i björngården syntes endast björn och lo. Men intill örtagården voro stallarne, med sköna hästar; och där ville Magnus in, men det fick han inte, för sina nya kläders skull. Bengt såg helst på träd och blommor, och där funnos många sällsamma nyheter dem mäster Matheus demonstrerade, bland andra ett litet mullbärsträd i en balja, hemfört av en pilgrim från Österlandet.  
<sec/>
Under tiden hade mässan slutat och tåget begivit sig till rådhuset, där Jarlen överlämnade stadens nya privilegier, på pergament präntade. Det ringdes i klockor, trummades och trumpetades. Och där hölls tal, varpå man återvände till kungliga borgen för att sätta sig till bords.  
<sec/>
Salen var prydd, borden voro dukade med blommor och frukter, silver och guld, venetianska glas, rhenska krus. Vildsvinshuvud och påfågelsstjärtar, hjorthalvor, hela harar, torkade druvor och mandel. De världsliga herrarnes lysande dräkter, biskoparnes violetta, benediktinernas svarta, dominikanernas svart-vita, kartusianernas vita kåpor, allt bildade ett skådespel som man icke sett förr i Sverige. Musik fanns på en läktare, pipor, trummor, trumpeter, lutor och gigor; men gycklare och narrar voro förbjudna, dels i anseende till rådande sorg efter drottningen, dels därför att Jarlen icke kunde lida skämt och upptåg. Några fruntimmer syntes heller icke, då Jarlen var änkling och den unga konungen var ogift. Prinsarne med pedagogen hade fått sina platser på en läktare. Men i fonden satt Jarlen med konung Valdemar mitt emot, dock så att ingen kunde se vem som satt före.  
<sec/>
Ärkebiskopen läste bordsbön, därpå sjöngs Mariae minne, och så var festen börjad.  
<sec/>
Jarlen satt där, hövlig men stel, sluten, otillgänglig. Hans två stora sorger hade präglat hans person med ett allvar som var orubbligt, och endast gav plats för ett tillfälligt utbrott av bitterhet. Att han icke blivit kung, ehuru han var av konungasläkten och styrt riket en mansålder, det kunde han icke glömma; och när han såg sin odugliga son mitt framför sig med alla kungliga insignier, så plågades han av mödan att dölja sin förtrytelse. Det andra såret hade han fått genom meneden, varigenom han kunnat taga folkungarnes huvuden vid Herrevadsbro. Själv hade han förlåtit sig och aldrig erkänt skuld, då han endast avrättat upprorsstiftare, men kyrkan, och påven själv hade dömt honom till sträng botgöring, från vilken han dock friköpt sig, och delvis fått uppskjuten. Folket bar dock skräck för honom, och han visste sig vara fruktad men icke älskad. Därför tröstade han sig medelst outtröttligt arbete för landets förkovran, dess framfärd och dess yttre anseende befästat genom förbund med utländska.  
<sec/>
Den första minnesbägaren höjdes av ärkebiskopen, som utbragte skålen med hyllning och välgång åt kristna kyrkans överhuvud, påven Alexander IV.  
<sec/>
»Vad de romerska kejsarne drömt om ett världsvälde, hade nu Roms Ärkebiskop förverkligat. En tro, ett dop, en gud och allas fader. Alla voro vi blivna från barbarer upptagna i Roms beskydd, och vi goter och svear hade nu sist blivit romerska medborgare – Cives Romani.»  
<sec/>
Trumpeterna bekräftade det ärofulla budskapet, men talaren hade glömt något mycket viktigt, som ryske fursten Andreas icke glömt; och uppvärmd av vinet gav han sin granne biskop Lars av Skara en vördsam och godmodig påminnelse:  
<sec/>
– Hälften osant, förstår sig, sade han. Den gode ärkebiskopen glömde att Ryssland icke hör till det fårahuset, och icke vill höra dit. Han glömde att salig Innocentius IV för några år sedan skickade sändebud till min broder Alexander Nevskij för att förmå ryssarne övergå till romerska från grekiska kyrkan, men fick ett bestämt nej!  
<sec/>
– Ja, svarade biskop Lars, mellan skål och vägg, får man inte sikta ord ...  
<sec/>
Ryssen var godmodig och lät gå utan protester:  
<sec/>
– Kan ni säga vad braunschweigarn gör här? frågade han.  
<sec/>
– Ja, det rör väl Lübeck! Braunschweig är ju nederlagsort för Hamburg och Lübeck, och station på handelsvägen nedåt Franken och övre Pfalz ... För övrigt, hela det här bordsällskapet förefaller mig som schackpjäser på en bräda, det spelas, rockeras och schackas, tro mig, Jarlen har placerat varenda pjäs, och det är icke för nöjes skull han satt mig bredvid er.  
<sec/>
– Åh kors, vad skall ni lura på mig då?  
<sec/>
– Det får ni gissa! Men vet ni varför Jarlen har tagit dansken på hedersplatsen?  
<sec/>
– Är det giftermål kan jag tänka?  
<sec/>
– Det spörjs, och det synes! Men vet ni att det synes mest av det som icke syns. Saknar ni ingen storman här i dag?  
<sec/>
– Låt mig tänka?  
<sec/>
– Konungamakarn är inte här!  
<sec/>
– Ivar Jonsson Blå? Var är han?  
<sec/>
– I Danmark! 
<sec/>
– I friarärnden?  
<sec/>
– Ni sade’t!  
<sec/>
– Det var det ni skulle inbilla mig.  
<sec/>
Biskopen skrattade.  
<sec/>
Ärkebiskop Einar i Trondhjem hade fått en ringare plats nedvid bordet, vilket retade honom. Jarlen var visserligen nära släkt med norska konungen då dennes son Håkan var gift med Rikissa, Birgers dotter, men det var alltid skört förhållandet med Norge, ömtåligt och lite förställt. Både Sverige och Norge friade till Danmark, som ägde största reputationen, alltsedan Knut den Store erövrat England och fått sin dotter Gunhild gift med tyske kejsaren Henrik III. Jarlen ville nog hålla frid med norrmännen, och han hade vid dödsstraff förbjudit svenskarne begagna öknamnet Baggar, men han såg icke ogärna att den högmodige Håkan den Gamle fick veta att Sverres legitimitet varit omtvistad en gång.  
<sec/>
Emellertid satt Ärkebiskop Einar mellan Jon Persson Bååt och Nils Sixtensson Sparre, vilka icke ledo honom. Norrmannen hade försökt få dem att höra, och inleda samtal, men de visade sig tankspridda och talade till varandra. Biskopen fortsatte sin svada ut i luften, till grannarne mitt över bordet, ty vinet hade gjort honom uppblåst:  
<sec/>
– Kung Håkan, gick han på, blev krönt av kardinalen Vilhelm av Sabina i egen person, och många ha icke blivit det. Men det herrarne icke veta kanske, är den saken, att konung Ludvig IX, kallad den Helige, av Frankrike, erbjöd vår nådige konung befälet över sina korsfararhärar.  
<sec/>
Nu kunde inte Sparre tiga:  
<sec/>
– Känner franska kungen den norska?  
<sec/>
– Om? Han? Känner?  
<sec/>
– Nå, varför tog inte kung Håkan befälet?  
<sec/>
– Han ville inte! – Men, vet herrarne det kanske? Att påven Innocentius IV uppfordrade vår norske konung att sätta sig i spetsen för härarne emot kejsar Fredrik II Hohenstaufern, mot bestämt löfte att konung Håkan skulle få kejsarkronan.  
<sec/>
– Det ljuger han bestämt! viskade Bååt!  
<sec/>
Och därpå med hög röst:  
<sec/>
– Varför tog han inte emot kejsarkronan då?  
<sec/>
– Han ville inte!  
<sec/>
– Var det blygsamhet då?  
<sec/>
– Blygsam – het?  
<sec/>
– Förstår inte en norrman vad blygsamhet är?  
<sec/>
Ärkebiskopen sväljde ett glas vin och fortsatte:  
<sec/>
– Och – fortfor han – konung Alfons av Kastilien anhöll nyligen om konung Håkans syster Margareta, för sin broder Filips räkning.  
<sec/>
– Ville han inte det heller då?  
<sec/>
– Nej, han ville inte.  
<sec/>
– Vad fanen i helvete vill han då? skrek Lagman Eskil mitt över bordet.  
<sec/>
Ärkebiskop Einar korsade sig, och försjönk i en olycksbådande tystnad.  
<sec/>
Gästabudet pågick i timmar och tre. Samtalen fördes högljudda, men avbrötos då och då av musik. Halvrusig syntes nog mången, men ingen gick under bordet. Slutligen gavs trumpetsignal till uppbrott, alla reste sig och efter en kort bön gick man ut i trädgården.  
<sec/>
Jarlen hade endast hunnit ut i förstugan, då en bernhardiner stack honom ett litet papper i handen så omärkt som möjligt.  
<sec/>
Jarlen läste endast tre bokstavar skrivna med runor: [se bilaga, ej ] eller uttytt, k, o, l. Han tänkte en stund och stavade, kol. Då förstod han.  
<sec/>
– Var finns biskopen? frågade han.  
<sec/>
– I Helgeandshuset, där han ligger sjuk.  
<sec/>
– Säg att jag besöker honom genast. – När kom han?  
<sec/>
– I förrgår, men sen dess har han sovit.  
<sec/>
– Väl! Jag skall komma!  
<sec/>
En halv timme senare satt Jarlen nere i Helgeandshuset vid Biskop Kols sjuksäng.  
<sec/>
– Varför ligger du här? frågade Jarlen.  
<sec/>
– Därför att jag är sjuk, och därför att min plats är här.  
<sec/>
– Har du icke frid än med ditt samvete?  
<sec/>
– Nej! – Har du?  
<sec/>
– Icke ångrar jag att jag lät slå huvet av upprorsmakare.  
<sec/>
– Men meneden?  
<sec/>
– Jag har aldrig trott på eder och löften.  
<sec/>
– Du är en gammal hedning!  
<sec/>
– Icke fullt; jag har börjat med god vilja och god tro; jag söker och kämpar, men jag finner icke min väg. Jag iakttager fastedagar och helger, jag ber och vakar, men det blir bara utvärtes. Inom mig är jag tämligen oförändrad; mina tankar gå sin gång efter vana och natur ...  
<sec/>
– Det blir ju hyckleri.  
<sec/>
– Kalla det så; jag fruktar du har rätt. Hyckleri, hycklare ...  
<sec/>
– Kan du inte förlåta en fiende?  
<sec/>
– Jo, jag hämnas icke i handling, men jag hatar min fiende och älskar min vän.  
<sec/>
– Då är du icke kristen.  
<sec/>
– Möjligt! Vem är då kristen?  
<sec/>
– Den som förlåter!  
<sec/>
– Det ljuger du! Det finns ingen som förlåter förrän strafffet har gått fram. Biskop Bengt brukar översätta för mig ur Septuaginta, och ur Mose böcker har jag lärt detta språket: »Du skall icke hata din broder i ditt hjärta, utan du skall straffa din nästa, på det du icke skall lida skuld för hans skuld.» Detta att straffa det kallar du hämnd. Vill du nu tala om din färd.  
<sec/>
– Du vet, att jag för din skull gjorde denna vallfart; jag kom till det Heliga Landet, men aldrig in i staden. Den var återtageln av seldjuker ... 
<sec/>
– Återtagen?  
<sec/>
– Ja, den är förlorad för de kristna och Ludvig IX ligger i fångenskap hos saracener.  
<sec/>
– Det blev slutet alltså på hundrafemtio års krig. Herrens vägar äro förborgade. Har du slitit ont?  
<sec/>
– Jag har varit i fångenskap hos turkar; jag har gjort två skeppsbrott på Tyrrhenska havet, jag har sutit i fängelser i Tyskland.  
<sec/>
– För min skull! Är det nog lidet nu? – Hur är det i Tyskland?  
<sec/>
– Påven och kejsarn strida. Fredrik Hohenstaufern förlorade sin sista här vid Parma, Enzio blev halshuggen. Och till kejsarkronan finnas nu fyra sökande efter Henrik Raspe av Thüringen, Wilhelm av Holland, Rikard av Cornwallis, Alfons av Kastilien ...  
<sec/>
– Är det sant att Håkan i Norge varit erbjuden kejsarkronan av påven?  
<sec/>
– Det vet jag inte; det kan ju vara möjligt ...  
<sec/>
– Men det är i alla fall påven som tillsätter! Vi börja få nog av det här andliga överväldet som är alltför världsligt. Man är ju icke herre i sitt rike; man stiftar lag, och så befinns den stridande mot den kanoniska; det sliter och drar tills det brister.  
<sec/>
– Säg icke ont om Rom; heldre lyder du väl under Petri stol än under tyska Kejsarn?  
<sec/>
– Petrus? Tala inte vid mig om den! Rom har gjort oss till en nation, och när vi alla tala dess språk, så förstå vi varann till och med ryssen ... – – –  Du stannar här alltså?  
<sec/>
– Tills jag går hädan; jag har inträtt här som tjänande broder.  
<sec/>
Nu hördes genom väggen ett kvidande som ibland steg till rop och rytande.  
<sec/>
– Vad är detta? frågade Jarlen. Han I dårar här också?  
<sec/>
– Ja, både sjuka och dårar.  
<sec/>
– Vem är som skriker så?  
<sec/>
– Du känner honom.  
<sec/>
– Han ropar en kvinnas namn.  
<sec/>
– Ja, det är domprosten Lars i Oppunda, som genom Skänninge beslut om celibatet, blivit skild från hustru och barn.  
<sec/>
– Och därför mistat förståndet?  
<sec/>
– Ja.  
<sec/>
– Men det är ju rysligt!  
<sec/>
– Det är rysligt att en andans man skall binda sitt kött så fast vid det jordiska, och vid ett så bräckligt ting som en kvinna.  
<sec/>
– Säg icke ont om kvinnan!  
<sec/>
– Vad säger den helige Krysostomus om kvinnan? »Vad är kvinnan annat än en vänskapens fiende, ett oundvikligt straff, ett nödvändigt ont, en naturlig frestelse, en önskvärd olycka, en städse rinnande tårekälla, ett ont naturens verk, överdraget med skimrande fernissa.»  
<sec/>
– Åh, tig du!  
<sec/>
– Ämnar du gifta om dig?  
<sec/>
– Inte jag!  
<sec/>
– Men Valdemar skall giftas?  
<sec/>
– Ja, han måste giftas bort.  
<sec/>
– Med Erik Plogpennings dotter Sofia?  
<sec/>
– Det visste du?  
<sec/>
– Du har stora planer, fortfarande? Norge först, Danmark sedan. Men du är ett denna världens barn, Birger.  
<sec/>
– Måtte väl det! – Nu måste jag återvända till mina gäster, men när jag får tid kommer jag igen, och hör dig berätta om resan.  
<sec/>
– Farväl, och välkommen åter.  
<sec/>
När Jarlen återkom till Slottet, fann han sällskapet upplöst och skingrat; många hade gått att sova i härbärget, andra drucko i lövsalarne.  
<sec/>
– Var är konungen? frågade Jarlen en tjänare.  
<sec/>
Denne blev bestört:  
<sec/>
– Konungen avlägsnade sig straxt efter uppbrottet från borden.  
<sec/>
– Var är han?  
<sec/>
– Det kan väl ingen säga! svarade tjänaren tvetydigt.  
<sec/>
– Var är Lagman Eskil då?  
<sec/>
– Lagmannen är i kapellet!  
<sec/>
Jarlen gick hastigt över inre borggården och nådde det lilla kapellet, där han fann sin broder lagmannen i bön.  
<sec/>
– Var är Valdemar? frågade Jarlen utan hänsyn till ställets helgd, avbrytande andakten.  
<sec/>
Lagmannen, Birger Jarls äldre broder fullföljde sin bön, och först när den var slutad, reste han sig, och frågade: 
<sec/>
– Vad ville min broder?  
<sec/>
– Var är Valdemar? Du har lovat ansvara för honom.  
<sec/>
– Du vet var han är, vi frågar du mig, om icke för att få skuld på mig?  
<sec/>
– Då är han hos arklimästarn?  
<sec/>
– Jag är ingen spejare.  
<sec/>
– Men landets ära ligger väl dig om hjärtat? Gå dit och hämta honom, tag två knektar med dig.  
<sec/>
– Det vill jag inte; han är min konung dock.  
<sec/>
– Men du är hans äldre frände!  
<sec/>
– Ja, som sådan, men då utan knektar! Vad skall jag säga?  
<sec/>
– Först må du låta den gamla kopplerskan och hennes dotter veta att Valdemar är trolovad med en dansk prinsessa, sedan ber du gossen komma ut på murstigen där jag väntar honom!  
<sec/>
Lagman Eskil gick före och Jarlen efter; över gravar med broar, under valv, tills de stodo vid foten av det runda stentornet, Kärnan i Kungaborgen. I detta torn förvarades vapen och skytte, blidor och slungor, men i bottenvåningen bodde Arklimästaren med hustru och dotter.  
<sec/>
Därinne satt nu den unga konungen och glammade med den sköna Else, hans lekkamrat från barndomen, och vid vilken hans hjärta var fästat. De hade lekt trolovade i yngre år, och bådas föräldrar hade lett däråt, men nu hade det kommit allvar i leken. Elses moder hade varnat, men när intet hjälpte, så beslöt hon sig för att vänta. Fadren Arklimästarn drack, och blundade, även när han icke sov.  
<sec/>
Valdemar hade i afton smugit sig till mötet i sin stora galadräkt och blivit mottagen därefter. Else såg i honom sin konung och herre; hon låg på knä framför honom och tillbad:  
<sec/>
– Du, älskade, har övergivit allt och alla för en fattig flicka som jag är, du som har alla hovets sköna damer att välja ibland, du min herre min lilla konung ...  
<sec/>
Ynglingen tystade hennes mun med kyssar och kammade hennes hår med sina vita ringprydda fingrar.  
<sec/>
– Du, kära hjärta, min glädje, min härskarinna, min drottning ...  
<sec/>
Han tog av sin riddarekedja och virade ett diadem som han lade kring hennes panna.  
<sec/>
– Min, min, min är du ...  
<sec/>
Han strök av den minsta ringen och lät glida över hennes finger:  
<sec/>
– Nu fäster jag dig, och du mig, inför Gud och himmelens änglar, må vi aldrig ångra denna stund.  
<sec/>
Lagman Eskil hade stått i öppna dörren med handen på låset; han hade sett och hört, ämnade vända om och gå, men när ederna började växlas, blev han räddhågad, bullrade och steg in.  
<sec/>
Den eljes försagde Valdemar, upptänd av den mäktiga kärlekens eld, och stålsatt av den älskades närvaro, sprang upp:  
<sec/>
– Vem söken I, varför lyssnar I?  
<sec/>
– Undskyll, konung Valdemar, men Jarlen ber att få möta ute på vallen.  
<sec/>
– Och därför bryter I hemfrid?  
<sec/>
– Konungaborgen är icke Arklimästarns hem.  
<sec/>
– Konungaborgen är konungens hem, är mitt hem! Därför, ut, eller han I brutit konungs edsöre!  
<sec/>
– I har rätt; men ...  
<sec/>
– I har orätt alltså!  
<sec/>
– Kanske ...  
<sec/>
Lagmannen gick och sökte den väntande Jarlen:  
<sec/>
– Här är vår makt slut! sade han. Där är älskog av det stora slaget.  
<sec/>
– Min makt är icke slut! var allt vad Jarlen svarade, och så gick han själv.  
<sec/>
Valdemar stod mitt på golvet med den skrämda flickan i sin famn. Men så stark var fadrens personliga makt att sonen genast blev försagd, när Jarlen tog hans arm och sade: låt oss gå!  
<sec/>
Till flickan som började gråta, väste han endast:  
<sec/>
– Du skulle ha ris, du! som inlåter dig med en annans trolovade!  
<sec/>
Ute var nu månsken där fader och son gingo på vallen, med strömfåran under, där båtar och skepp foro med bloss för att fira den betydelsefulla dagen.  
<sec/>
– Vet du icke att du är trolovad danska prinsessan? började den vredgade Jarlen.  
<sec/>
– Men, jag vill icke, svarde Valdemar.  
<sec/>
– Vill du icke, så finnes andra som vilja!  
<sec/>
Och den gamle ruskade ynglingen.  
<sec/>
– Är jag konung eller icke? frågade denne.  
<sec/>
– Du är vald konung, men det kan väljas om; och vad värre är, det kan väljas ur en annan släkt än vår! Vill du det? Eller vill du ha bror Magnus till kronan?  
<sec/>
Det ville ju Valdemar icke, och han teg, men Jarlen fortsatte:  
<sec/>
– Dina flickhistorier har jag icke blandat mig in i; men från denna stund är det slut. Tänk på ditt bröllop som förestår; prinsessan Sofia är konungadotter, är ung, skön och av mäktig släkt. – Men nu en annan sak: varför har du övergivit våra gäster?  
<sec/>
– De voro så tråkiga! Och så talade de falskt, så fort de kom från bordet. Där fanns icke en vän till oss och vårt land.  
<sec/>
– Du unga dåre; just därför hade jag bjudit dem. Om jag skulle bjuda vänner, vem skulle då komma?  
<sec/>
– Jag förstår icke sådant, och därför ...  
<sec/>
– Därför skall du låta mig råda! Alla människor äro födda fiender, men samlevnaden fordrar att man behandlar dem som vänner. Minns Odins höga lärdom:  Har du en man Som du tror illa, Men vill klokt begagna; Fagert skall du tala  Och slugt tänka,  Med list förställning gälda. 
<sec/>
– Så har jag icke lärt av biskop Lars.  
<sec/>
– Nej, jag kan tro det. Röja sitt spel, sticka huvet i snaran, lägga kinden till slaget, det är dårars visdom; därför går dem illa på sistone! – Återvänd nu, tala vid danska legaten, säg honom att du är tillfreds, och hedrad av anbudet. Gift dig sedan snarliga, få en son eller par; du vet att många vänta på kronan; akta dig för Magnus; håll ögat på din brud, när du väl fått henne. Nu går du! 
<sec/>
Tre månader senare var Valdemar gift med den mördade Erik Plogpennings dotter Sofia. Mord ingick i tidens seder och kastade icke någon skugga över förbindelsen. Under Sverkerska och Erikska ätterna var svenska tronen regelbundet besatt med en mördare som efterträdde den mördade.  
<sec/>
Bruden var ung, skön, livlig; bröllopet stod i Jönköping och var lysande. Brudgummen hade glömt sin ungdoms Else, som genast jämte föräldrarne blivit avlägsnad från Stockholm och skickad till det befästade Kungslena.  
<sec/>
Den som vunnit mest på giftermålet var dock Jarlen, ty han blev nu ytterligare och närmare besläktad med danska konungahuset, då Kristofer I var Sofias farbror. Denne Kristofer, Erik Plogpennings broder, hade undanträngt mördarebrodern Abels son från tronen, men Abels änka Mektild levde ännu i ett kloster och arbetade för sin sons tronföljd, samt hade ett parti för sin sak. Den unge pretendenten, Valdemar kallad hade dock blivit tillfångatagen av ärkebiskopen av Köln under en resa från Paris, men var nyss lössläppt och satt såsom hertig av Sönderjylland. I detta grumliga vatten älskade Jarlen att fiska, och om icke något fanns att vinna direkt, så fick den härsklystne dock tillfälle att känna sin makt. Kristofer dog nämligen helt hastigt, förgiftad av en abbot, och hans änka, Margareta kallad Spränghäst blev förmyndare för sonen Erik (Glipping). Straxt förut hade Lunds ärkebiskop Jakob Erlandsson satt sig i spetsen för ett uppror, med dubbelt syfte; först att utvidga kyrkans makt på statens bekostnad, sedan att stödja tronföljden åt Abels ättlingar. Birger hade då fått det ärofulla uppdraget att medla mellan Kristofer och Erlandsson, och parterna råkades i Fjällhem i Halland, där Sveriges Jarl satt skiljedomare. Hur han utförde uppdraget är okänt, men han hade fått ett finger med i den danska vevan, och började spinna planer.  
<sec/>
Emellertid sutto nu de nygifta på Bjälbo, stamgodset i Östergötland, mellan Skänninge och sjön Tåkern; och där voro även gästande bröderna Magnus, Erik och Bengt. Sommarboningen eller hovgården låg nere vid sjön jämte därtill hörande trädgårdar. Det var ett stenhus i två våningar med en gång mitt igenom huset, så att de som bodde ovanpå hade sin ingång från öster, och de som bodde i jordvåningen från väster. Nu hade Jarlen inrättat sig i bottenvåningen och anvisat de unga den övre. Detta behagade icke den unga drottningen, och hon lät straxt göra en omflyttning trots Valdemars gensägelser:  
<sec/>
– Du känner icke Jarlen, varnade Valdemar.  
<sec/>
– Jo, då, men det är han som icke känner mig, svarade Sofia.  
<sec/>
Brodern Magnus som var närvarande höll med svägerskan, ty han älskade strid och förändringar. Sofia kunde icke lida den svarte Magnus, som hon kallade kettilflickaren, men hans medhåll var henne av värde, i synnerhet som Erik alltid röstade med.  
<sec/>
Flyttningen verkställdes och det unga hovet levde i fröjd och gamman, med spel och lekar en tid framåt.  
<sec/>
Där rann en å förbi kungsgården och den var övervuxen av alar och pilträd som bildade en välvd gång. Det var hovets förnöjelse att i en förgylld drake, med musik och förfriskningar följa med strömfåran ner till sjön, och sedan låta ro upp båten av tjänare. En dag hade de sålunda drivit ner halvvägs till sjön, och där båten fastnade, blevo de sittande att fiska. Inga tjänare voro i dag befallda att passa, emedan man ville ha det otvunget. När det nu började regna, önskade Valdemar vända om hem, men Sofia lät spänna upp ett tjäll och ville fortsätta, emedan fisken tog bättre när det regnade.  
<sec/>
Magnus höll med som vanligt, vilket retade Valdemar:  
<sec/>
– Du skall alltid hålla med henne, sade han i vrede.  
<sec/>
– Man måste vara artig mot damerna, svarade Magnus.  
<sec/>
– Men nu vill jag hem, gentog Valdemar, och jag befaller dig sätta ut årorna.  
<sec/>
– Du befaller?  
<sec/>
– Ja, vet du vem jag är?  
<sec/>
– Hör på den! Du menar du är kung! Men jag är hertig, och det är mera; nästan lika mycket som Jarl.  
<sec/>
Sofia skrattade, vilket retade Valdemar än mer. Emellertid hade ån börjat svälla, draken blev flott och drev med stark fart neråt sjön.  
<sec/>
– Sätt ut årorna! befallde Valdemar.  
<sec/>
Men Magnus kastade i dess ställe årorna i stranden, ställde sig i fören och vickade båten. När de kommo till åmynningen skulle Magnus hejda farten, och fattade i en trädgren, men denna brast, och båten drev ut. Här blåste hårt, tjället slets och alla blevo dränkta av regnskurarna.  
<sec/>
Då överfölls Magnus med förebråelser; han och Valdemar kivades och fällde hårda ord, som röjde gammalt agg; Sofia skyllde allt på sin gemål, ehuru han var oskyldig. Sålunda drevo de redlösa allt längre ut på sjön.  
<sec/>
Under det konungaparet drev omkring på den milslånga sjön Tåkern, hade Jarlen kommit på besök. Han älskade överraskningar, ty det var enda sättet att få reda på folk, menade han.  
<sec/>
När han icke återfann sin bostad sådan han lämnat den, föll han i raseri, men som det var för sent att flytta om, bröt han in i de unges våning och slog sig ner jämte en främling han medförde, och vilken såg ut att vara förklädd.  
<sec/>
Allt som låg framme och påminde om intrånget, kastade han ut genom fönstret, och när slutligen han fått så pass i ordning att han kände sig hemmastadd, lät han reda en måltid.  
<sec/>
Då han hört att de unga voro ute på fiske, bekymrade han sig icke vidare om dem, utan gick in i ett gemak med den främmande mannen och stängde dörren.  
<sec/>
När nu de skeppsbrutna kommo hem i sin ordning och funno dörren stängd, så blev Valdemar rädd, men drottningen blev ond. Hon hade endast sett Jarlen på bröllopet, och då var han gunstig och blid, därför trodde hon han icke var så farlig; och i förlitande på hans kända artighet, knackade hon. Men svaret blev endast ett rytande. Hon bultade; och inifrån befalldes hon laga sig därifrån och gå upp en trappa på sina rum.  
<sec/>
Och därvid blev det; de unga måste upp och tillbringa natten i främmande möbler.  
<sec/>
Följande morgon sände Jarlen en kammarsven upp till konungaparet och bad dem stiga ner till Jarlen. Efter överläggning beslöto de unga att avvakta ett nytt bud. Detta kom efter en stund, och det var Jarlen själv. Valdemar föll till föga, men Sofia blev sittande, spotsk, utmanande.  
<sec/>
– Du vilar dig, mitt barn? började Jarlen som hälsning.  
<sec/>
– Jag är trött, svarade drottningen utan att resa sig.  
<sec/>
– Tänk på mig då, som är så gammal att jag kan vara far åt din gemål, och har fått gå i trappan till.  
<sec/>
Sofia svarade icke, ty nu förstod hon var udden satt. Jarlen fortfor:  
<sec/>
– Din man är oartig som går och flyttar mina möbler. Ser du mitt barn, denna gård är mitt fädernegods, här är jag född och här önskade jag dö; och i jordvåningen trivs jag bäst.  
<sec/>
– Det var icke Valdemar, utan det var jag som flyttade möblerna, inföll nu Sofia. Jag trodde nämligen att Bjälbo var kungsgård, och att jag som landets drottning ägde rätt att bestämma om rummens indelning. Hos oss i Danmark är det kungen som avgör sådant, och hans drottning.  
<sec/>
– Hos oss i Sverige, genmälde Jarlen, är det lite annorlunda, och man får ta seden dit man kommer.  
<sec/>
Nu reste sig Sofia; vändande ryggen åt svärfadren gick hon in i kammaren och smällde igen dörren.  
<sec/>
– Hon är icke artig, din gemål, knotade Jarlen.  
<sec/>
– När hon blir van vid dessa särskilda och ovanliga förhållanden, kanske hon fördrar det bättre. Men, min far, om du icke bemöter oss efter vår värdighet, så skall aldrig herrar och folk göra det, när vi en gång enligt naturens ordning måste regera själva – vilket icke kan dröja så länge.  
<sec/>
– Vad rasar du, pojke? Väntar du livet ur din far? Är jag så gammal, menar du, att min grav är grävd? – Du skall snart få se ... Du skall få se!  
<sec/>
Och för att icke narras säga mer än han ville, gick han ut ur rummet och ner till sitt och sin gäst.  
<sec/>
Det var danske ärkebiskopen Jakob Erlandsson som väntade honom. Nyss sluppen ur fängelset, där han sutit för sina stämplingar mot konungamakten för kyrkans supremati, hade han sökt opp sin gamle vän Birger, lör att vinna hans bistånd i nya upprorsplaner.  
<sec/>
– Du, sade, upptog Birger deras tappade tråd, att prästerskapet ligger under och påvedömet försvagas. Men du har orätt. Här hos oss blomstrar det oskicket att föräldrar göra sina barn arvlösa, och testamentera all sin egendom till kyrkor och kloster. Fortgår det, skall slutligen Rom sitta inne med svenska jorden, och vi få existera som vasaller ...  
<sec/>
– Vänta lite! Att det oskicket florerar, det beror på er olydnad mot påvens reskripter, bullor och encyklikor. Ty Alexander III kallar detta ofog alldeles otillåtligt, i sin bulla av 1172 ...  
<sec/>
– Den känner jag inte!  
<sec/>
– Men den existerar, och med dess existens förfaller din anmärkning! Vad har du däremot ställt till med din oförsiktiga lagbestämmelse om systers arvsrätt? All primogenitur skall ju därigenom förhindras uppstå, hemmansklyvning skall alstra torpare av bondesöner, och ni skall få ett nytt stånd av ogifta kvinnor, halvbesutna och olustiga att ingå äktenskap.  
<sec/>
– Följderna har jag icke kunnat betänka; avsikten var endast att befria fäder och bröder från tungan att i sitt hus försörja dotter och syster. – Men vi talade om kyrkan och dess växande makt! Jag erkänner alla våra stora förbindelser till Rom; vi ha blivit utförda ur vår obemärkthet; vi ha dragits in i de civiliserade nationernas krets; era präster äro de enda som äga kunskaper, och era kloster hava förvandlat landet till åkerfält och trädgårdar; fridslagarne hava gjort riket beboeligt; man kan ju sova i sin säng tämligen trygg, man kan färdas på vägarne, besöka kyrkan och tingstugan utan att bli ihjälslagen ...  
<sec/>
– Du talar vist ... låt mig då fråga: när du erkänner alla dessa Kristendomens välsignelser, som utgått från Rom, hur kan du sakna hedendomen, ty du är i själ och hjärta en gammal hedning ...  
<sec/>
Här avbröts samtalet av en vördnadsfull knackning på dörren, men som den var beledsagad av vapenslammer, förstod Jarlen att det var ett ridande bud. Han öppnade dörren och mottog ett brev, som han genast läste. Därpå vände han sig till Erlandsson.  
<sec/>
– Min svärson, Håkan, tronföljaren i Norge, är död, sade han, så långsamt att han under tiden kunde tänka på följderna.  
<sec/>
– Vad skall därav följa?  
<sec/>
– Jag vet inte, svarade Jarlen. Lycka bringar icke det budskapet; och däruppe (han pekade åt taket) kan jag icke heller vänta något gott.  
<sec/>
– Vad står där på?  
<sec/>
– Jag fruktar vi fått en drottning i landet; den lilla Sofia har lärt av fastern Margareta Spränghäst att vilja regera!  
<sec/>
– Så, så? Vad ämnar du nu då?  
<sec/>
– Det må du spörja!  
<sec/>
Erlandsson teg en stund; därpå kastade han fram som ett löst ord:  
<sec/>
– Skaffa dig en egen drottning.  
<sec/>
– Gifta om mig? Med vem?  
<sec/>
– Inte kan jag säga det. Sofia, din svärdotter är svägerska med norska tronföljaren, Magnus.  
<sec/>
– Vet nog det! – Erik Plogpennings två döttrar borde inte ha fått Sverige och Norge. Det är för mycket för den ätten!  
<sec/>
– Därför har jag alltid arbetat för Abels efterkommande.  
<sec/>
– Rörande Abel, var sitter änkan nu?  
<sec/>
– Hon finns i ett kloster.  
<sec/>
– Det är ett kraftigt kvinnfolk; har hon parti för sig?  
<sec/>
– Abel svor sig fri från brodermordet, och många anse honom oskyldig.  
<sec/>
– Men det var han icke.  
<sec/>
– På visst sätt oskyldig, ty han begick icke mordet själv.  
<sec/>
– Tysta förbehåll!  
<sec/>
– Ja, varför icke!  
<sec/>
Nu hördes larm i förstugan och Valdemar störtade in rummet, som förblivit olåst efter budet:  
<sec/>
– Far, jag måste tala!  
<sec/>
– Tala då!  
<sec/>
– Sofia vill resa hem till Danmark igen; hon kan icke hålla ut här.  
<sec/>
– Vad, vad säger du? Det får icke ske; hon skall få hela huset; jag reser genast till Stockholm.  
<sec/>
Jarlen blev utom sig; skyndade upp till drottningen, gjorde undskyllan, lovade allt vad hon ville, och förmådde slutligen få henne blidkad.  
<sec/>
När han åter satt ensam med ärkebiskopen hade hans planer hunnit mogna.  
<sec/>
– Jag måste ha en drottning för att få ett hov, sade han; eljes blir jag utanför.  
<sec/>
– Skall jag peka på Mektild, nu?  
<sec/>
– Det behöver du inte! Men, tänk på brodermördarns hustru!  
<sec/>
– Hon är änkedrottning dock, har burit kungakrona, och kan hålla tukt med unga Sofia!  
<sec/>
– Men unga Sofia är den mördades dotter!  
<sec/>
– Det är glömt! Och Mektilds söner sitta som hertigar i Sönderjylland, icke utan förhoppningar på tronen.  
<sec/>
– Mina styvsöner – på Danmarks tron! – Men det duger inte! Nej, nej, nej!  
<sec/>
– Äpplet är surt, men det är ett riksäpple!  
<sec/>
– Följ mig till Kungslena, Erlandsson, så har vi god tid att tänka på saken. Här stannar jag icke en timme till. De unga vänta livet ur mig, men de skola se annat; de skola se!  
<sec/>
Jarlen bröt upp; lämnade Bjälbo i orubbad besittning åt de nyförmälda. Med många fagra ord skiljdes han från sin svärdotter, som icke anade vad oväntat hon skulle få se i en snar framtid.  
<sec/>
Det var julafton i Stockholm, som nu var bliven en köpstad av betydenhet. Storkyrkan var under tak, korsverks- och trähus bildade gator och gränder; murar och torn försvarade norra och södra strömfåran, Mälarens och Saltsjöns stränder.  
<sec/>
Vespern var slut i Storkyrkan; folket vandrade ut i staden för att köpa julgåvor och hälsa på varandra. Södra stadsmuren var på insidan klädd med trätak, hyllor och bord, bildande en räcka bodar, upplysta av lyktor. Där gick folkströmmen fram, men trots den livliga handeln, rådde en viss förstämning. Stadstjänare gjorde visserligen vakt, men där syntes även en myckenhet röda tröjor som retade ögat. Det var danska hovtjänare, vilkas antal ökats sedan även Jarlen förmält sig med en dansk kvinna. Dessa rödjackor föreföllo övermodiga, snodde efter borgarnes döttrar, voro närgångna, och behandlade stadens tjänare med öppet förakt.  
<sec/>
I en öppen ölbod sutto hantverkssvenner, knektar och stadstjänare drickande kring en julbrasa, tänd i en stor hängkorg av järn. Alla talade halvhögt och om samma ämne:  
<sec/>
– Varför har Jarlen gift sig, och med denna?  
<sec/>
– För att skrämma Valdemar, som började komma honom för nära.  
<sec/>
– Det var Ärkebiskop Erlandsson som ställde till det där, för att schacka danskarne med Holsteinskan.  
<sec/>
– Jarlen fikar efter tronföljden i Danmark, sen han miste taget på Norge.  
<sec/>
– Inte! Det var herren till Gröneborg, Ivar Jonsson Blå, som hämtade bruden, och den räven vet vad han gör.  
<sec/>
– Kungar kunde han skaka ur kappan, men nu ville han göra en drottning också, för att få fatt i Jarlen.  
<sec/>
– Det är alltså Ivar Jonsson som råder nu omtider.  
<sec/>
– Ja, känner I visan om Ivar Jonsson?  
<sec/>
– Nej, må vi höra!  
<sec/>
En hantverkssven började sjunga opp:  Vi kännom väl Ivar Jonsson, Han var ock en man,  Som förde den danska drottningen an Till Sveriges land – 
<sec/>
Nu hade några danska knektar stannat vid elden att värma sig, och när de hörde sjungas, lyssnade de.  
<sec/>
– Vad är det I sjunger om? frågade en röd.  
<sec/>
– Vad vi sjunger? Här skall du höra:  Contigit in Lenom Två danska lupo för enom;  av svenskom svenom togo dorsum verbere plenum.  
<sec/>
Dansken kände icke visan om slaget vid Lena, och latinet var honom obekant, men han vädrade oråd:  
<sec/>
– Det var inte den visan du, och latin förstår vi inte.  
<sec/>
– Nå, var det denna då:  När danskarne redo till Valaberg Så voro de tolv tusen krigsmän; Men när de kommo tillbaka igen Så voro de inte mer än fyrtiofem.  
<sec/>
Nu förstodo danskarne, och där föllo slag. Så stod hela boden i slagsmål; stadsvakten kom tillstädes beväpnad. Danskarne flydde åt slottet till, kommo inom portarne, som stängdes, men folket stannade utanför och mumlade.  
<sec/>
Biskop Kol satt om samma afton i Helgeandshuset på sin kammare vid ett talgljus och läste. Det lilla bordet bar ett krucifix som var virat med kvistar av barrlind eller idegran. När den gamle höll upp att läsa i boken kunde han se framsidan av Adelshuset eller Slottet. Där syntes nu tända ljus i hela nedre våningen, men innanför i stora salen måtte någon ha vandrat fram och åter, ty ljusen på bordet förmörkades och återtändes omväxlande.  
<sec/>
– Där går Jarlen, tänkte gubben för sig själv. Han har det väl icke så ljuvt, efter vad som spörjes.  
<sec/>
Slottets övre våning såg det halvmörkt ut; men det största fönstret, som var belagt med rimfrost belystes då och då av ett rött flammande sken från en eldbrasa.  
<sec/>
– Har de sjukt oppe hos de unga? På själva julafton, efter som de gjort eld i spisen?  
<sec/>
Han återtog läsningen, då det knackade på dörren:  
<sec/>
– Ja, du skall få komma in Lars, om du är lugn, och om du lovar att icke tala om – det andra du vet.  
<sec/>
Den sinnessjuke domprosten i Oppunda som av biskopen blivit skild från maka och barn, inträdde nu i cellen:  
<sec/>
– Jag vill bara sitta hos dig, Kol, bara sitta lite, för det är julafton.  
<sec/>
– Alla dagar äro julafton för oss, ty Kristus födes i vårt hjärta på nytt med varje ny sol.  
<sec/>
– Står det i den heliga skrift?  
<sec/>
– Ja, läser du den?  
<sec/>
– Jag lånar fascikler av kapellanen; men jag önskade aldrig ha skådat den.  
<sec/>
– Vad har du då läst, broder, och huru har du läst?  
<sec/>
– Senast såg jag Hieronymus’ översättning av Salomos Predikare, och där stodo följande visdomens ord: »Ty det går människors barn såsom det går djuren, och det går dem båda lika. Såsom djuren dö, så dö ock de, och enahanda anda hava de alla, och människorna hava intet framför djuren!»  
<sec/>
Och domprosten slog upp ett fånigt skratt, men biskop Kol häpnade: 
<sec/>
– Var står det att läsa?  
<sec/>
– I slutet av Predikarens tredje kapitel av Vulgatan.  
<sec/>
– Här har jag Septuagintan på grekiska, må vi se!  
<sec/>
Han bläddrade i de Sjuttio uttolkarne, fann stället, och läste. Och när han läst, sjönk han ihop och förblev stum som om hans ande lämnat kroppen.  
<sec/>
– Nåå? frågade domprosten skadeglad.  
<sec/>
– Herre, föröka oss trona, sade biskop Kol, och började läsa om igen. – »Och människorna hava intet framför djuren.» Men det är judarnes visdom och icke vår! Det kommer oss icke vid, »ty jag vet att min förlossare lever och han skall på sistone uppväcka mig av jorden. Och fri från min hud och från mitt kött skall jag skåda Gud.» Men du, gå bort Satan, ty du är besatt av en oren ande, som jag skall låta utdriva, om så med eld och vatten.  
<sec/>
Nu föll domprosten ihop och började gråta:  
<sec/>
– Det var inte mitt fel, jag förstår inte bättre, ser du, broder.  
<sec/>
– Vem har pekat på detta för dig? Det finns en kättare och en albigenser här i gården, som sitter och plockar ut agnar och ogräs ur Herrans åker. Är det läkaren, är det magister Isak?  
<sec/>
– Jag skulle inte få säga det, kvidde den sjuke prosten.  
<sec/>
– Nu gråter du, men du skrattade nyss, ty du förstod inte bättre; du förstod inte att den vise Salomo, som säger att all visdom är fåfänglighet, även menar denna lära vara fåfänglighet, och därför slutar han med denna bekännelse, som du skall hålla i minnet: »Stoftet måste åter komma till jord igen och anden till Gud igen»; och huvudsumman av all lärdom blir den: »Frukta Gud och håll hans bud.»  
<sec/>
– Jag söker hålla Guds bud, gentog domprosten, men det står i Guds bud: Vad Gud förenat, skall människan icke åtskilja, och ändock har man skiljt mig från maka och barn ...  
<sec/>
– Är du där igen?  
<sec/>
– Ja, ja, jag kan aldrig glömma dem, och denna kväll aldraminst; jag fick se dem i morse genom gallret – min lilla dotter, min Agnes, och hon sträckte ut handen för att få en julgåva, men jag ägde intet att ge ... Kol, min broder, hav medlidande, släpp mig ut, i kväll bara, denna enda välsignade kväll, du har makt till det, du kan med ett ord ... De bor nere i staden hos en faster som är änka efter köpman Holst, jag vet var de bor, ännu är det icke för sent ...  
<sec/>
Han föll på knä och grät. Biskopen som trodde sig ha lidit all livets bitterhet, var dock främmande för denna sorg:  
<sec/>
– Det är icke barnet du sörjer, det är kvinnan du åtrår! dömde han.  
<sec/>
– Det är båda, det är modren och barnet, det är hemmet, det är det högsta det bästa som vårt usla liv kan bjuda ...  
<sec/>
– Det där förstår jag inte!  
<sec/>
– Därför är du ingen människa heller, röt prosten och reste sig; du är en skråpuk, en liknelse, ett torrt skinn, och det är om dig den vise Salomo talar när han kallar dig ett djur ...  
<sec/>
Biskopen hade dragit sig mot dörren, ty han fruktade ett anfall, och i samma ögonblick prosten fick fatt en stol för att kasta i huvet på sin obarmhärtige domare, stod denne ute i gången och stängde dörren i lås.  
<sec/>
Han skyndade ner för trapporna förföljd av det rysliga bullret från den instängde.  
<sec/>
Nere i refektoriet väntade honom ett bud från Jarlen, som anhöll om ett besök, nu genast.  
<sec/>
Det hade rustats till jul uppe i konungaborgen, och många bjudningar voro utfärdade, men endast till släktingar. Jarlen vågade icke bjuda andra, ty hans bröllop hade väckt missstämning i landet både bland lekt och lärd.  
<sec/>
Men när julafton var inne kommo återbud under dagens lopp även från släktingarne.  
<sec/>
Jarlen satt i sitt skrivrum om eftermiddagen och räknade de mottagna breven, då drottning Mektild inträdde. Hon lät kalla sig drottning, därför att hon varit en konungs gemål, och Jarlen lät det ske, då han därigenom erinrades om att han var kungen.  
<sec/>
Fru Mektild var vid denna tid omkring fyrtio år; hatad som drottning, emedan hon var holsteinska, hatad än mer som änka, då hon misstänktes delaktig i mordet på Erik Plogpenning, avskydd såsom svenske Jarlens maka, emedan hon lämnat klostret, hade hennes yttre antagit en dyster prägel, som blott förvärrades av hennes gränslösa högmod. Hon hade mottagit svenske Jarlens erbjudna hand, endast för att få stöd vid sina stämplingar för Abels tronföljd, men detta blev henne en stor missräkning, enär Jarlens makt och inflytande var slut i samma stund han äktade henne, men därom hade hon ännu icke fått full visshet.  
<sec/>
– Så ensam, min gemål, började hon kastande en blick på de många breven som Jarlen sökte dölja.  
<sec/>
– Jag var mest ensam; den som har inne makten är icke älskad ...  
<sec/>
– Munskänken frågar hur många bord han skall täcka.  
<sec/>
– Hur många bord? Ett räcker.  
<sec/>
– Barnen komma väl? Någon gång måste vi ju ses.  
<sec/>
– Jag har fått budet från Adelsö, och de kunna vara här när som helst. Mina barn äro väl uppfostrade, och av dem har du som styvmor icke annat än vördnad att vänta ...  
<sec/>
– Men du fruktar Sofia?  
<sec/>
– Fruktar? för din skull, ja! I han ju icke råkats, sedan ... händelsen med ...  
<sec/>
– Varför skall du påminna?  
<sec/>
– Om jag icke gör det, så skall hon, din fränka, med sin blotta närvaro erinra om detta förflutna – som aldrig kan glömmas; jag såge helst att I aldrig råkades.  
<sec/>
– Kommer ärkebiskopen?  
<sec/>
– Nej, han uteblir.  
<sec/>
– Av vilka skäl?  
<sec/>
– Vill du veta’t?  
<sec/>
– Efter som jag frågar.  
<sec/>
– Nåväl; han fördömer mitt äktenskap, emedan jag blir i släkt med min son.  
<sec/>
– Då är Valdemars äktenskap ogiltigt, emedan han är gift med sin syssling.  
<sec/>
– De finnas som påstå sådant också ...  
<sec/>
– Kommer Lagman Eskil?  
<sec/>
– Han är sjuk.  
<sec/>
– Nils Sixtensson?  
<sec/>
– Nej!  
<sec/>
– Alltså, ingen kommer?  
<sec/>
– Nej!  
<sec/>
– Men Ivar Jonsson Blå kommer.  
<sec/>
– Honom har jag icke bjudit.  
<sec/>
– Men jag har bjudit honom.  
<sec/>
Jarlen sprang upp från stolen:  
<sec/>
– Har du? Med vad rätt?  
<sec/>
– Jag ansåg honom självskriven som vår giftoman, och för övrigt är han din släkting.  
<sec/>
– Den sista jag ville se vid mitt bord.  
<sec/>
– Min enda vän ...  
<sec/>
– Min värsta fiende.  
<sec/>
– Han är av konungablod.  
<sec/>
– Av Sverkerska och Erikska blodet som runnit ut men jag är Folkungaätt, och min son desslikes.  
<sec/>
– Birger, Jarl! Du är icke den jag trodde, och din makt är på upphällningen.  
<sec/>
– Min makt? Vad vet du om den?  
<sec/>
Mektild pekade på brevhögen:  
<sec/>
– Där ligger din makt; en pappershög färdig att kastas på elden! Du lovade skaffa kronan åt mina barn, det kan du inte, ty du har icke en hövding som inställer sig när du blåser i hornet.  
<sec/>
Detta var hela sanningen, och Jarlen satt förkrossad, svarslös. Slutligen måste han tala:  
<sec/>
– Ett ömsesidigt misstag är begånget, det är för sent att rättas; nornorna hade skrivit så; låtom oss ta emot och bära. – – – Jag hör bjällerklang och vapendån – barnen äro här.  
<sec/>
– Då går jag att kläda mig, vi ses om en stund när du vill kalla på mig.  
<sec/>
Mektild gick ut att söka sina rum; Jarlen blev kvar. Hans sextio år som förut skonat honom, syntes nu på en gång ha fallit ner. Den stund han fruktat, var nu kommen: den mördades dotter och mörderskan måste råkas. Och så skedde. Steg hördes ute i salen; Jarlen samlade sig och gick ut.  
<sec/>
– Välkomna mina barn, hälsade han. – Ordet barn begagnade han med förkärlek för att avvisa alla kungliga anspråk från den krönte – 
<sec/>
Valdemar och Sofia stodo där, bleka, upprörda, kastande blickar åt alla salens dörrar, undrande genom vilken dörr olyckan skulle komma. Men den lilla drottningen var blekare än vanligt och hennes ansikte sken av en inre lycka som gjorde henne skön. Jarlen märkte nu hennes välsignade tillstånd, och blev gripen både av den glada bebådelsen och av fruktan för mötets följder, som nu kunde bli allvarligare än han trott. Därför gick han emot sin svärdotter, tog henne i famn och viskade:  
<sec/>
– Gud välsigne din ingång och din utgång; hoppas på Herren, han skall väl göra’t.  
<sec/>
Det var första gången man sett Jarlen rörd, och han lade sin arm om hennes hals, förande henne fram och åter i den stora salen.  
<sec/>
Prinsarne gingo till ett fönster och sågo utåt, för att dölja sin oro.  
<sec/>
– Vad skall vi kalla henne? frågade Erik.  
<sec/>
– Jag säger styvmor, för det är hon, svarade Magnus.  
<sec/>
– Inte kan man säga så, invände Bengt. Jag säger mor, jag.  
<sec/>
– Jag säger ingenting, det är bäst, genmälde Erik.  
<sec/>
Väntan blev olidlig och Jarlen måste lugna den unga drottningen genom att stryka hennes kind med avigan av sin hand, ty att säga något vågade han ej.  
<sec/>
Då hördes mummel nere på borggården, slottsporten slogs igen och vapen skramlade.  
<sec/>
Jarlen gick till ett fönster, som han öppnade, för att se vad som stod på. Men då rusade den kalla vinden in i salen, släckte några vaxljus och kom de andra ljusen att flämta och röka. Sofia blev uppskrämd och började ropa:  
<sec/>
– Ni dödar mig; stäng, jag fryser ihjäl!  
<sec/>
Förhängena för fönstren flaxade och sleto sig, bordstäcket låg ut som en flagg, röck ikull en stake. Men Jarlen hade gått ut på en altan, och där möttes han av folkmassans skrik:  
<sec/>
– Ner med danskarne, och danskan.  
<sec/>
Ini salen öppnades nu en dörr av tvenne kammarsvenner.  
<sec/>
Änkedrottningen Mektild syntes i stor galadräkt, blek som ett lik, stelnad av fasa vid de fientliga ropen nerifrån. När den unga drottningen fick se vålnaden av den kvinna hon en gång känt i maktens dagar, rusade minnena över henne, och med utropet: min far! föll hon i sin makes armar, vilken genast bar ut henne med prinsarnes tillhjälp.  
<sec/>
Då Jarlen kom in i rummet var det tomt och halvmörkt.  
<sec/>
Drottningen låg sjuk på sina rum, och änkedrottningen hade stängt sig inne på sina.  
<sec/>
Det var då som Jarlen i sin stora nöd skickade efter biskop Kol från Helgeandshuset, sedan han tillsagt hovmästaren att intet bord behövde dukas i salen, utan stode det var och en fritt befalla måltid på sina rum. Till Herr Ivar Jonsson nere i staden skulle bud genast avgå med underrättelse att det var sjukt på slottet, och att julfesten vore uppskjuten.  
<sec/>
Jarlen satt med biskop Kol om den aftonen och talade samman.  
<sec/>
– »Mycket går emot förmodan», anförde biskopen ur Håvamål.  
<sec/>
– Väl, svarade Jarlen; ett misstag är begånget, det är för sent att rätta ...  
<sec/>
– Din härskarlystnad vållade allt ...  
<sec/>
– Erkänner! Stora krafter reste sig i min själ, och de måste verka; det svaga böjde sig som det skall, och min styrka växte. Icke säger du åt eken, böj dig, ty då brister den; stormen stod han mot, men åskan slog honom ...  
<sec/>
– Därför ligger du där ...  
<sec/>
– Endast därför ligger jag! 
<sec/>
– I ånger och ångst ...  
<sec/>
– Ingen ånger, men grämelse! Jag grämer mig, att jag icke fick leva i öppen fejd, utan måste dölja min sanna natur och lisma med fiender. Men det har er kristna tro vållat. När man icke fick slå, måste man ljuga; jag har bett påven om förlåtelse för det som jag aldrig ångrat; så blev jag hycklare; förfädrens ridderlighet har jag förstått: hugg mot hugg, mod och tapperhet, seger åt den starke. Men dessa nya seder som vänt upp och ned på världsordningen, dem har jag aldrig erkänt inom mig; lejon ha blivit rävar, den friske får ställa sig sjuk och den kloke spela dåre för att kunna leva; män låta regera sig av kvinnor ...  
<sec/>
– Det göra de icke!  
<sec/>
– Nej, men de låtsas, och därför är livet förfalskat! Allt är vordet lögn och bedrägeri, förställning och sken. Jag kan icke leva längre; jag har stiftat lagar, som alla kringgå, jag har byggt vad andra riva ...  
<sec/>
– Vanitas vanitatum vanitas, och se det var allt fåfånglighet, ty du verkade endast för dig själv, din makt, din ära.  
<sec/>
– För mig själv, ja, ty jag var mitt land, vi voro ett; och därför var min makt landets, min ära rikets, liksom Birgers huvudstad är Sveriges!  
<sec/>
– Du är otrolig, och din vältalighet liknar Odins, ty när han talade funno alla att han hade rätt! Men mig omvänder du icke! Vart går du nu?  
<sec/>
– Jag går till Visingsö; där har jag mitt rede, där vill jag dö, och låter man mig hållas, skall jag be min bästa kämpe ge mig nio spjutstyng kring hjärtat, och så skall jag sjungande mitt dråpa gå till Odin!  
<sec/>
– Dina vägar äro icke mina; gå i frid, Birger, dö som du vill; du har levat som du kunnat; och vad båda brutit, ha vi gäldat: jag har lidit, du har verkat; men du hedning, har kristnat Sverige och dess gamla lagar.  
<chapter/>
och Hans moder.  
<sec/>
Mot dagens slut stannade en liten skara resande utanför ett hus på Via Panisperna i Rom. Ryttaren i täten som av kedjan och sporrarne visade sig vara riddare, ropade uppåt ett öppet fönster, men fick intet svar. Då vände han sin häst, strök honom, och med ett maningsrop lät han kampen bulta med vänstra bakhoven på den stängda porten, ett konstgrepp han lärt på tornerbanorna. Då intet svar följde, befallde riddaren sin häst att slå bakut; och nu började ett trummande av järnskor på den murkna porten.  
<sec/>
– Inte så, inte så! varnade en yngre riddare med ett tamt utseende och veka later.  
<sec/>
Men en kvinna syntes i fönstret:  
<sec/>
– Vad är för buller; har de börjat igen med sina rövarbragder? Är det Orsini eller Colonna? Har Cola di Rienzi stigit upp ur Tibern, eller månne den helige fadren återkommit ur Babyloniska fångenskapen? ...  
<sec/>
– När ni tröttnat, avbröt förste riddaren, så säg till; ty då vill jag fråga om den ädla och välborna Fru Brigitta Birgersdotter, Lejon med tre balkar, är hemma?  
<sec/>
– Nej hon har flyttat!  
<sec/>
– Har hon – flyttat? Varför har hon det?  
<sec/>
– Därför att hon inte betalte hyran.  
<sec/>
– Har det gått så långt? – Var bor hon nu då?  
<sec/>
– Det vet jag inte, det rör mig inte, och jag ville ha aldrig känt henne.  
<sec/>
Riddaren blev något förvånad, men det var hans mor, och därför ville han icke fråga mer; vände hästen och stannade vid gathörnet nedanför Viminalen:  
<sec/>
– Rådplägning alltså! god vänner! Var skola vi söka den bortkomna modren? Du Birger, som varit här förr, hos vem kan hon uppehålla sig?  
<sec/>
– Jo, kardinal Orsini bör veta var moder finnes.  
<sec/>
– Gott! Till palazzo Orsini då! Visa vägen du, lilla bror.  
<sec/>
– Det ligger ini Marcellusteatern nere vid Tibern, mitt emot Isola Tiberina.  
<sec/>
– Avanti!  
<sec/>
Truppen satte sig i rörelse, nådde kardinalens palats, och där upprepades frågan hos portvaktaren, som var en beväpnad knekt och avgav svaret med en aktningslös min:  
<sec/>
– Frun i fråga har gett sig av till Bologna ...  
<sec/>
– Var är kardinalen då?  
<sec/>
– Tror ni jag står och talar om det för er?  
<sec/>
– Vi ska inte mörda honom! svarade förste riddaren, som hette Karl.  
<sec/>
Nu slogs portvaktarluckan igen, och därmed började ny rådplägning:  
<sec/>
– När jag har ridit häst från Lübeck genom Bologna, så inbillar väl sig ingen att jag vänder om till Bolagna, yttrade sig riddar Karl.  
<sec/>
– Men jag måste, svarade riddaren Birger, ty jag har givit ett heligt löfte att icke sova under tak förrän jag träffat moder. Och den mig älskar och min mor, han följe mig.  
<sec/>
– Discessus! utropade Karl Ulfsson!  
<sec/>
Och på hans sida gingo hans två tjänare, samt doktor Laurentius Johannis, vilken var regerande konung Magnus Erikssons medikus, måg till Fru Brigitta och följaktligen svåger med de båda riddarne.  
<sec/>
Efter ett något kyligt avsked, skiljdes partierna, och riddar Karl drog av med de sina att söka ett härbärge, under det den »heliga skaran» vände om på sina spår, och ut genom norra stadsporten.  
<sec/>
Följande dagen sutto riddar Karl och doktorn i ambassadörernas härbärge, inhyst i ett gammalt palats som slopats under sista upproren då Rienzi dödades.  
<sec/>
– Är detta Rom? upprepade för tionde gången riddar Karl. En småstad i ruiner med 20.000 innevånare.  
<sec/>
– Ja, svåger; barbarerna ha ju aldrig gjort annat än skövlat och sista gången var det våra landsmän norrmannerna från Sicilien som grasserade värst; svarta pesten har hjälpt till, och påvarnes frånvaro i Avignon har icke förbättrat tillståndet.  
<sec/>
De resande sutto på gården som var omgiven med kolonnader, innanför vilka gästrummen voro belägna. En fontän gav svalka, då hettan om dagen var olidlig. Härbärgets värd, en kalabresare som numera övade sitt röveri här inomhus genom att salta räkningarne, satt och sov i ett hörn under pelargången, eller låtsades sova, ty han var spejare åt huset Colonna som var Ghibellinskt eller kejserligt sinnat, och fejdade med Orsini som var Guelfernas eller de påvliges parti.  
<sec/>
En liten livlig man med svarta ögon, och vilken kunde lika väl vara fransman som italienare, inträdde nu på gården. Han syntes förkrossad av värmen; tog genast av sin huvudbonad och gick fram till värden, som han väckte:  
<sec/>
– Har ni sett en kartusianer här? frågade han orolig. 
<sec/>
Värden sprang upp, igenkännande främlingen, och svarade ödmjukt:  
<sec/>
– Nej, Signor illustriss ...  
<sec/>
– Tyst! varnade främlingen, nämn icke mitt namn; det sitter resande där, och jag vill vara okänd! – Nå har ni sett min vän Francesco P*?  
<sec/>
– Nej, Signor!  
<sec/>
– Då kommer han snart!  
<sec/>
Den främmande gick nu fram till fontänen, sköljde bägaren och störtade i sig ett glas kallt vatten. Men som han gjort det, bleknade han och föll.  
<sec/>
Doktor Laurentius sprang upp från sin plats, och som han var en stor stark man, tog han den lille fallne på en arm och bar honom till en marmorsoffa under några lagrar. Han knäppte upp kläderna, kände på handpulsen och hjärtat, skakade på huvudet och befallde den tillstädeskomna värden hämta en läkare:  
<sec/>
– Finns inte en läkare i Rom, denna tiden.  
<sec/>
– Hjälp mig då, skall jag öppna ådern, jag är medikus.  
<sec/>
Värden skaffade ett fat och tillbehör, men ovilligt och oroligt:  
<sec/>
– Det är väl aldrig... pesten som kommer igen? frågade han.  
<sec/>
– Tyst, och hav ögonen med er! befallde doktorn.  
<sec/>
När blod flutit, syntes den lille mannen komma sig, men ehuruväl han blundade ännu, kunde munnen le, av välbefinnande. Ansiktet mörknade dock straxt igen, ögonen slogos upp, och den sjuke frågade om det var kartusianern.  
<sec/>
– Det är bara doktorn! svarade medikus.  
<sec/>
– Vad var det i bägarn? frågade den sjuke.  
<sec/>
– Kallt vatten, alldeles för kallt, och det är gift i denna värme.  
<sec/>
Den sjuke lugnade sig och betraktade doktor Laurentius:  
<sec/>
– Främling? sporde han.  
<sec/>
– Från Sverige, Suecia.  
<sec/>
– Suecia? Konung Magnus, prins Erik, gift med lilla Beatrix av Brandenburg!  
<sec/>
– Alldeles ja. Och prinsessan Beatrix är dotter av Ludvig i Brandenburg, Kejsar Ludvig Bajrarens son, och hennes mor är Valdemar Sejrs syster.  
<sec/>
– Då har jag sett henne, sade den sjuke.  
<sec/>
– Har herren besökt Suecia?  
<sec/>
– Nej, icke Suecia men Brandenburg; jag sändes nämligen i ett statsärende till markgreven ...  
<sec/>
– Är herren ambassadör kanhända?  
<sec/>
Den lille herren log på sitt obegripliga sätt och svarade:  
<sec/>
– Emellanåt, tillfälligtvis, men för ögonblicket är jag endast en gäst, som ni, doktor. – Det var en lång resa, ni gjort.  
<sec/>
– Fasansfull! Inga människor, ödeland, tomma härbärgen. hästarne döda, ja djuren dogo också i svarta pesten.  
<sec/>
– Pesten, ja!  
<sec/>
– Har herren kanske bevittnat den plågans framfart här i landet?  
<sec/>
– Om jag? Ja, jag var i Florens då, reste till Neapel, hos drottning Johanna; jag har tillochmed ... min vän Francesco – Petrarca säger så vältaligt: »Ve mig ve oss! Sorg överallt, överallt fasa! Husen stå tomma, städerna öde, fälten oskötta, vägarne täckta med lik. Fråga historici: de tiga. Fråga läkarne: de stå bestörta. Fråga filosoferna: de höja på axlarne.»  
<sec/>
– Vet man nu varifrån svarta döden kom?  
<sec/>
– Nu vet man det! Från stora Tartariet eller Sina. Men jorden var sjuk, vattnet, luften. Det började med en stinkande mörk dimma, jordbävningar, översvämningar, torka; eldkulor till och med visade sig och irrstjärnor. Men till Europa kom han då mongolerna belägrade Kaffa på Krim, och när de första dogo i den angripande hären, så slungade de sina lik med kastmaskiner ini fästningen; och därmed var smittan spridd. Men det var en hemlighetsfull sjukdom; sålunda smög den in en natt i ett karmeliterkloster i Marseille, det var den första november 1347, och tänk er doktor, innan morgonen voro alla munkar döda utom en. – Nu äro ju munkar visserligen ett särskilt smutsigt släkte, och nunnorna också förresten ...  
<sec/>
Här log den lille åter och fortsatte:  
<sec/>
– Har ni läst en bok, som heter Il Decamerone?  
<sec/>
– Usch då, men den talar man inte om.  
<sec/>
– Vill ni ge mig lite vin doktor, så skall jag tacka er.  
<sec/>
– Med mycket vatten! Det skall ni få.  
<sec/>
Doktorn gick att söka värden; men han var försvunnen; han gick in i skänkrummet utan att finna någon; han ropade inåt köket, fick intet svar.  
<sec/>
– Huset är öde! meddelade han den sjuke.  
<sec/>
– De hörde oss tala om pesten och ha flytt! Då äro vi herrar i huset, och efter som jag känner stället, skall jag bli värd ... Nyckeln till vinkällarn hänger i köket – jag känner alla kokerskor ... och deras konster kan jag också! – – –  Är det en svensker den gästen också?  
<sec/>
– Det är en riddare som söker sin moder!  
<sec/>
– Ovanligt fall; eljes brukar man söka förlorade söner; jag har själv varit mycket eftersökt som sådan! Sitt nu go’ herrar, så kommer vinet snart ... Med mig är ingen fara doktor, vatten tål jag sämre än vin.  
<sec/>
Den livlige sjuklingen gick in i köket.  
<sec/>
– Vem kan detta vara? utbrast riddar Karl, som följt med samtalet.  
<sec/>
– Vem han än är, så kan vi ju alltid utfråga honom om det ärende som fört oss hit. Han som umgås i stora världen, måste känna den ärevördiga Fru Brigitta.  
<sec/>
– I synnerhet som min moder varit här i mer än tjugo år, och efter alla landsmäns utsago åtnjuter ett anseende av helighet, som gått kring världen.  
<sec/>
Främlingen återkom med en flaska och tre bägare:  
<sec/>
– Falerno Rosso! Ab Jove principium, börjom med början! och fällda visir! – Till er välgång, och en lycklig utgång på ert förehavande, långväga resande; vem sökten I?  
<sec/>
– Efter herren frågar, svarade nu riddar Karl; så frågar jag om han känner en för sin helighet ryktbar kvinna ...  
<sec/>
– Jag känner endast oheliga kvinnor! Men vad heter hon?  
<sec/>
– Fru Brigitta Birgersdotter till Finsta.  
<sec/>
– Obekant! Men det finns i kalendern ett irländskt helgon Santa Brigida från 6:e århundradet; om hon lever bör hon nu vara vid en viss ålder. Emellertid helgonet i fråga som var mycket skönt, på sin tid, och följaktligen efterlupet av manfolk, utbad sig av världsordningen som en nåd att få bli ful, i avsikt att hålla karlarne ifrån sig. Bönhörd stiftade hon ett kloster i Kildare för unga flickors uppfostran samt desslikes en brigittinerorden som existerar än.  
<sec/>
Riddar Karl, som var femtio år och lagman i Närke, tyckte icke om den lösaktiga tonen, men hans nyfikenhet var väckt och därför översåg han, även därför att hans naturell egentligen låg åt samma håll som främlingens:  
<sec/>
– Ni sade, förlåt, att det existerar en Brigittinerorden?  
<sec/>
– Ja, så har man sagt mig, och jag skulle personligen icke ha något emot att recipiera bland de unga flickorna.  
<sec/>
– Oavsett de unga irländskorna, men ni har alltså icke hört om Fru Brigitta från Suecia, som är min moder, med förlov.  
<sec/>
– Aldrig! Men Katarina av Siena är min speciella vän, ty hon söker förföra Påven i Avignon – att återvända till Rom. Det är visserligen ingen nyhet, ty det har Cola di Rienzi gjort för länge sen, och min värderade Petrarca är sedan tjugo år den ivrigaste predikaren mot Avignoninternatet.  
<sec/>
– Har Petrarca ...  
<sec/>
– Ja, känner ni inte hans latinska brev till Clemensar och Benedicter om återvändandet ur den Babyloniska fångenskapen?  
<sec/>
Riddar Karl fann sig något bortkommen, ty hans moder hade trott sig ha fött tanken på påvarnes återkomst, och hon gick dessutom och bar på stadgar till en brigittinerorden. Men doktor Laurentius syntes tillfredsställd med de upplysningar som vunnits, ty han hade inga skäl att hysa undseende med den av hans konung förhatade kvinnan.  
<sec/>
– Hör nu, återupptog doktor Laurentius, kan ni säga oss vad man här i landet menar med galanterie spirituelle?  
<sec/>
– Jo, svarade Signor Giovanni, därmed menades fordom, mest i södra Frankrike, den kappa, under vilken man dolde la galanterie charnelle.  
<sec/>
Doktorn växlade en blick med riddaren.  
<sec/>
– Skulle ni vilja förklara oss lite närmare ...  
<sec/>
– Närmare kan jag inte komma; men ni har hört talas om dessa cours d’amour, kärlekshov, där riddarne dyrkade damerna ...  
<sec/>
– Dyrkade?  
<sec/>
– Ja, de offrade åt dem på kärlekens altare, bar reliker från damernas toalettrum, av de mest otroliga partier, och så vidare; denna gynolatri upplöste sig i en mycket naturlig desillusion, liksom riddarne, oskuldens och svaghetens försvarare i våra dagar demaskerat sig som rövare och banditer. Det är denna återgång till ett sundare tillstånd som vi sett utvecklas vid drottning Johannas hov i Neapel, och det är under denna huldrika dames beskydd som den beryktade boken Il Decamerone uppstått.  
<sec/>
– Men författaren tar ju heder och dygd av alla damer, inföll riddaren.  
<sec/>
– Tar? Han visar att det inte finnes något att ta, att intet behöver tas, där allting ges så gärna.  
<sec/>
– Men han hånar dygden, predikar lasten, och kallar de godtrogne och renhjärtade för dumhuvuden!  
<sec/>
Nu visade sig i portgången en kartusianermunk, som, när han fått ögonen på Signor Giovanni, sträckte ut armarne som om han ville hindra honom att fly ut genom porten.  
<sec/>
Signor Giovanni råkade i synbar ångest, men blev förstenad sittande:  
<sec/>
– Där är den rysliga munken som förföljer mig! sade han. Kan ni icke få bort honom?  
<sec/>
Varken riddaren eller doktorn funno anledning skrida till försvar, då ingen verklig fara hotade.  
<sec/>
Munken stod nu vid bordsändan:  
<sec/>
– Signor Giovanni, sade han, var icke rädd; jag har bara en hälsning att framföra till er.  
<sec/>
– En hälsning? Från vem?  
<sec/>
– Från broder Petroni.  
<sec/>
– Men han är ju död!  
<sec/>
– Just därför vill han skicka er en hälsning, ty ni skall liksom vi alla dö; men huru snart ni måste hädan, det beror på er själv.  
<sec/>
– Giv mig ett bevis att Petroni är död, och att hans bud kommer från andra sidan!  
<sec/>
– Vänta! Ett bevis! – Får jag viska er i örat?  
<sec/>
– Låt gå då!  
<sec/>
Munken tog Signorens hand, fick honom att lämna sin plats, ledande honom avsides, varpå han böjde sig framåt och talade lågmält en lång stund,  
<sec/>
– Det är nog, avbröt Signoren; det är mer än jag vill höra; släpp mig, jag tror!  
<sec/>
Därpå återvände han till gästernas bord, upprörd och vit i ansiktet:  
<sec/>
– Mina herrar främlingar, I han haft den lyckan bevittna en scen, som skulle utgjort den sista eller hundra första novellen i Decamerone, om den uppförts lite tidigare. Nu dricker jag mitt sista glas, sista här i livet, ty nu följer jag denne min broder, Ciani, som på oförklarligt sätt fått mitt öde i sin hand. Och om vi råkas igen, så ber jag er glömma vem jag varit för er i denna dag; och han I misstänkt vem jag är, så kallen mig icke vid det namnet, ty jag är icke längre Signor utan Fra Giovanni från Certaldo.  
<sec/>
Han drack ur sitt glas, kastade det i luften, så att det föll i golvet.  
<sec/>
Och så gick han med munken.  
<sec/>
– Det var ett äventyr, som man endast får på resor, sade doktorn.  
<sec/>
– Här i Rom sker ju så mycket underbart; men vem var han?  
<sec/>
– Har du inte gissat det?  
<sec/>
– Nej!  
<sec/>
– Det måste varit författaren till Decamerone.  
<sec/>
– Ja, för visso! Tänk, om mor Brigitta fick veta att vi druckit vin med den!  
<sec/>
– Nå, vi äro inga helgon, ska icke heller bli! Men vad betydde sista scenen?  
<sec/>
– Slutet på en bana? Han lär varit älskare åt konung Roberts oäkta dotter, som han kallar Fiammetta, och alltså liksom i släkt med drottning Johanna – det lär vara en kvinna ...  
<sec/>
– Emellertid, avbröt doktorn, vi få icke glömma vårt ärende, vår konungs uppdrag, och nu måste jag bekänna för dig svåger, att ...  
<sec/>
– Det behöver du icke, jag har fått samma hemlighet av konungen. Min moders skriverier mot konungahuset har med rätta förtörnat dem, vilkas goda rykte hon förstört; hennes tjugotreåriga frånvaro från hemland och familj, hennes kringstrykande äventyrliga liv med dottren, min syster Katarina, har väckt anstöt, och nu är det efter vår fars död, min plikt som familjens huvud att söka avstyra vidare förargelser, och med användande av alla medel, alla.  
<sec/>
– Låtom oss då skiljas på, sägom tre dagar; må vi kunskapa var på sitt håll, och sedan råkas, här eller annanstädes, så få vi granska och sålla vad vi inhöstat. Här stanna vi icke!  
<sec/>
– Alltså: uppbrott! Och återseende!  
<sec/>
Riddar Karl Ulfsson hade gjort bekantskap med unga herrar i Rom, däribland en av familjen Colonna, som ju var kejserlig och därför hatade allt som kom från de påviske Orsini; men den svenske riddaren tillhörde ingendera partiet, och var lätt att umgås; blev därför inbjuden till Colonnas villa utanför Rom men glömde icke sitt ärende bland unga adelsmän och kurtisaner. I tre dagar hölls en backanal i fornromersk stil, varunder Karl Ulfsson fick kunskapa; och på fjärde dagen tågade sällskapet in i Rom med damer och tillbehör. Den överståndna pesten hade nämligen efterträtts av en lust att leva som yttrade sig i vilda utsvävningar; staden var övergiven för sommarhettans skull och det bullrande sällskapet passerade den lilla kyrkan San Prassede i närheten av Santa Maria Maggiore. Riddar Karl hade stannat efter med sin dam, vars häst krånglat, emedan en sadelrem råkat i olag. Riddaren steg av för att spänna om remmen, men hur han bar sig åt så ville icke söljan bita i lädret. Damen blev otålig:  
<sec/>
– Skynda på då, Carlino, Carlaccio! manade hon.  
<sec/>
– Det är förgjort, förhäxat, svarade kavaljeren – Det är alldeles som om någon såge på mig med onda ögon.  
<sec/>
– Jettatura! skrek kurtisanen. Där står häxan, vi känner henne väl!  
<sec/>
– Var står hon?  
<sec/>
– Där vid kyrkdörrn och tigger!  
<sec/>
Hästarne började krångla båda två, och ville icke gå framåt, skyggande för kyrkdörren.  
<sec/>
– Låtom oss gå till fots, föreslog riddaren, och lyfte damen ur sadeln. Hästarne hitta nog hem själva!  
<sec/>
Med sin dam under armen gick riddaren framåt gränden, och skulle just förbi kyrkan, då en gammal men välklädd kvinna räckte fram handen att tigga. Kurtisanen drog sin kavaljer i armen, varnande:  
<sec/>
– Giv icke häxan något, hon har onda ögat!  
<sec/>
Häxan måtte ha hört, ty hon svarade genast:  
<sec/>
– »Tre ting äro mig svåra att känna och fyra kan jag icke utforska: Örnens väg på himmelen, ormens väg på klippan, skeppets väg i havet och mannens väg till kvinnan.»  
<sec/>
Riddaren såg upp, ty han kände rösten; och i detsamma släppte han kurtisanen, stod stum och förkrossad.  
<sec/>
– Är det du, min moder! Efter tjugotre år, och jag finner dig åter som tiggerska.  
<sec/>
Fru Brigitta dolde sitt ansikte i änkedoket hon bar, ty hon ville icke se styggelsen:  
<sec/>
– Rösten är min sons, men vem är denna kvinna?  
<sec/>
– Ja, kära mor, hustrun har jag hemma, och när jag är på färdvägar, går jag vill ibland; men bättre det än brinna i stumma synder!  
<sec/>
Damen hade flytt; mor och son stodo där, främmande, kalla. Slutligen hämtade sig den gamla:  
<sec/>
– Du mitt sorgebarn, jag vet vem som skickat dig hit, och dina tankar har jag redan sett; jag ser nåmligen vad människor tänker, och du tror jag är en tiggerska ...  
<sec/>
– Den tanken uttalade jag nyss, så det var icke svårt att gissa.  
<sec/>
– Men du misstager dig, ty jag samlar endast allmosor åt ett kloster. – Vill du nu följa mig hem, så skola vi tala? Vi ha nog mycket att säga varann. Du och din kung, åsnan med harhjärtat, ni tror att jag förlorat minne och förstånd, och du är skickad att speja på mig, det är doktor Laurentius också, han går bakom oss nu och lurar, jag har inte sett honom, men jag känner att han går där ...  
<sec/>
Riddar Karl vände sig om, och doktorn gick verkligen där på ett stenkasts avstånd. Denna Fru Brigittas förmåga att både läsa folks tankar och förnimma människors närvaro var känd, och dessa hennes färdigheter, jämte flera andra såsom att skilja vän från fiende genom lukten, hade nog bidragit att giva henne ryktet vara häxa.  
<sec/>
Riddar Karl skulle helst ha slutit sig till doktorn för att få höra nytt, men denne försvann i en tvärgränd, och modrens myndighet övade en oemotståndlig makt på honom.  
<sec/>
Vid Campo dei Fiori eller Blomstertorget stannade de framför ett litet hus.  
<sec/>
– Stig in min son, sade gumman, men torka dig om fötterna, vi ha skurat, jag ser där är främmande för övrigt, biskop Alfons är min synnerliga vän, han är hemma i Spanien eljest, men ingen förstår mig så som han, men nu håller han Katarina sällskap; de ha fått vänta på mig.  
<sec/>
De hade inträtt i en försal liknande ett klosterkonvent med svarta bord och bänkar, krucifix, altare och bokpulpet.  
<sec/>
Systern Katarina, den sköna blonda hälsade stelt och främmande på den världslige brodern, som skarpt hade klandrat henne att hon övergav sin man och sitt land för att söka en fåfång ära i främmande omgivning.  
<sec/>
Den spanske biskopen Alfons, med vilken Brigitta levde i galanterie spirituelle eller andligt äktenskap, var en skön svart herre med världsligt yttre, och han mottog den främmande riddaren överlägset, nästan högfärdigt.  
<sec/>
– Ni talade om den nya ryktbarheten, började Fru Brigitta vändande sig till de hemmavarande, om Katarina från Siena, kan jag se. Ja, nu känner jag henne, råkade henne i San Prassedes sakristia, men utan att vilja förringa hennes värde som helig person, må jag bekänna, att hon föreföll mig icke vara samma andas barn som jag.  
<sec/>
Biskop Alfons syntes i dag riden av motsägelsens anda, eller ville han begagna den heliga från Siena för att hålla Fru Brigitta nere, nog av, han tog sig för att plädera den italienska sierskans sak:  
<sec/>
– Min ädla väninna, började han och strök Fru Brigittas hand, den unga Katarina av Siena är mycket, mycket långt kommen på helgelsens väg, och dina restriktioner vid hennes bedömande synas mig icke dikterade av kristlig kärlek. Tänkom oss, mina vänner, denna Kristi brud avlade det eviga kyskhetslöftet vid åtta års ålder ...  
<sec/>
Riddar Karl som man negligerat, satt i ett hörn och höll på att somna, men han måtte just nu ha erinrat sig den lustige Giovannis uppbyggliga samtal, ty han dolde sitt ansikte med ena handens fingrar ...  
<sec/>
– Och, fortfor spanjoren, sedan den tidigaste ungdomen har hon endast levat av örter, aldrig ätande kött ...  
<sec/>
– Ja, bröt Fru Brigitta av, det där ha vi hört ...  
<sec/>
– Vänta lite, vänta; men numera äter hon aldrig någonting!  
<sec/>
– Vad lever hon på då?  
<sec/>
– Hon lever endast av nådemedlen som hon anammar tre gånger i veckan. Men därför kan hon också med skäl kalla sig Kristi brud, och hon har bytt hjärta med Försonaren, med den verkan att hon blivit benådad med de fem sårens tecken ...  
<sec/>
– Det såg jag icke ...  
<sec/>
– Men, mina vänner, denna ängel, ty det är hon, har redan som ung upptäckt det farliga missbruket av tungan, och därför talar hon aldrig ...  
<sec/>
– Är det åt mig det där? Du är älskvärd i dag, min Alfons, men gå på du, jag kan tiga.  
<sec/>
– Hon talar aldrig annat än vid bikten.  
<sec/>
– Skriver hon då?  
<sec/>
– Ja, hon skriver, och därför behöver hon icke tala; hon har redan skrivit fem band, och däribland innehållas hennes brev till den helige Fadren i Avignon ...  
<sec/>
– Jaså hon håller på med det också?  
<sec/>
– Med uppmaningar att återvända till Rom.  
<sec/>
– Har inte Francesco Petrarca också hållit på med den saken?  
<sec/>
– Jo, han var den första och största!  
<sec/>
– Du glömmer en till ... gissa vem?  
<sec/>
– Jag har icke glömt dig, min väninna, men jag ville pröva dig. Du höll icke provet, du föll för högmodets demon, och för avundens! Avunden är din skötesynd! Fy Brigitta, fy! Gå nu i skamvrån och straffa dig.  
<sec/>
Den sjuttioåriga kvinnan lydde som ett barn; hela hennes liv hade varit en oavlåtlig kamp mot ovanligt dåliga anlag; hon kämpade, men föll regelbundet tillbaka, straffade sig, och återföll.  
<sec/>
Nu gick hon till pulpeten, tog fram något ur lådan och stoppade i munnen:  
<sec/>
– Där har du, elaka tunga för ditt tanklösa sladder.  
<sec/>
Det var den äckligt bittra gentianan eller baggsötan varmed hon tuktade sin tunga.  
<sec/>
Därpå tände hon ett vaxljus, och sedan detta brunnit en stund, blottade hon sin arm och lät vaxet drypa på densamma:  
<sec/>
– Där har du för din avund, du stygga Brigitta; där har du för ditt högmod, och där för din olydnad. – Nej, se Karl sitter och sover; mitt sorgebarn, min förlorade son.  
<sec/>
Karl sprang upp, ruskade sömn och rus ifrån sig, och ställde sig vid öppna fönstret, som vette åt Blomstertorget.  
<sec/>
Där fanns något som ådrog sig hans ivriga uppmärksamhet, och det märkte Fru Brigitta, vilken dock trodde det var blomsterflickorna.  
<sec/>
– Vad ser Karl efter? frågade hon.  
<sec/>
– Icke det du tror; jag ser en hop unga herrar som stå i rader och betrakta detta fönster, och de bära blommor i händerna.  
<sec/>
– Jaså, de stå där ännu.  
<sec/>
– Är det min syster de vänta på, så skall jag snart avfärda dem, utbröt riddar Karl och slog på svärdet.  
<sec/>
Fru Brigitta stängde fönstret och innanluckorna, så att det blev halvmörkt i rummet; och vändande sig till dottern:  
<sec/>
– Du skall klippa av ditt hår, och jag skall sota dig i ansiktet; så upphör detta löpande. Är det icke som om jag ägde en tik i huset? Natt och dag sitter det ungherrar i rader utanför och med hängande tungor ...  
<sec/>
– Stilla din vrede, Brigitta, sade spanjoren; och låt mig nu gå; du har att tala vid din son.  
<sec/>
Biskopen reste sig och gick åt dörren. Fru Brigitta följde och tog ett ömt avsked som icke var moderligt åtminstone. Därpå återvände hon och intog platsen vid kortändan av bordet som om hon sutte domare.  
<sec/>
– Nå, Karl, började hon, säg nu ditt ärende.  
<sec/>
– Får jag göra en fråga först: Vilka avsikter har du med din vistelse här?  
<sec/>
– Att tjäna Gud!  
<sec/>
– Det gjorde du lika bra hemma i ditt land; och bättre, ty du har försummat dina modersplikter då du satte ut dina små barn i kloster, skiljande dem från föräldrar och syskon.  
<sec/>
– Jag har högre plikter dem du ej förstår.  
<sec/>
– Jo, jag förstår, att franska kungen skrattade ut dig, när du skickade Biskop Hemming, för att läxa honom därför att han förde krig mot England; men du förstår icke att fransmannens krig är heligt krig, då han söker befria sitt land från främmande inkräktare.  
<sec/>
– Skrattade han?  
<sec/>
– Ja han skrattade.  
<sec/>
– Då skall jag straffa honom!  
<sec/>
– Men när du straffar konungar, så skall du icke använda förtal och lögn. Det var du som med dina falska profetior narrade konung Magnus till ryska korståget, och när det misslyckades, så förtalade du honom.  
<sec/>
– Vad vet du om mina profetior?  
<sec/>
– Jag vet att du siat det Magnus’ efterträdare fanns infödd i Sverige? Nu fanns han i Mecklenburg likvisst och heter Albrekt.  
<sec/>
– Du känner icke min ställning och mitt rykte härute i stora världen, och du underskattar din mor.  
<sec/>
– För tre dagar sedan visste jag icke, men nu vet jag. Jag vet att folket anser dig vara häxa, att de förföljt dig på gatan, och att ungherrar löpa efter din dotter; att du gjort dig löjlig med dina straffpredikningar mot påvarne i Avignon, vilka den store Petrarca hållit före dig. Jag vet att ditt oskyldiga förhållande till biskop Alfons givit anledning till vanvördigt tal; du är sjuttio år och leker galanterie med en man; det är mig vidrigt, och alla andra en galenskap. Men jag vet även att du söker bekräftelse på din egen ordensregel för Vadstena kloster. Nu vet du att inga nya klosterordnar få stiftas, därför söker du kringgå detta förbud genom att få din regel in under augustinernas. Att munkar och nunnor bo tillsammans har alltid visat sig medföra olägenheter dem du känner, men du vill att abbedissan skall härska över män, och det är kärnan i hela din själviska strävan. Härska, trampa, det var hemligheten i ditt liv. Och nu bör du veta att du där hemma är misstänkt eftersträva kronan för din släkt, att du konspirerar mot konung Magnus, genom dina Uppenbarelser, där du bland annat talar om hans fula frejd, då det är du som förtalat honom. Men ditt högmod, ditt andliga högmod har även väckt tvivel om du äger ditt fulla förstånd – Ja, din klosterregel säger du vara »direkt och uteslutande dikterad av Kristus, medan alla föregående regler skrivits av människor». Menar du dig vara heligare än Sankt Bernhard, då får du ändra ditt leverne och framför allt din inre människa, om du kan; och eftersträvar du beatifikationen, som här påstås, så bör du lära dig Kristendomens första och enklaste dygder: Sanningskärlek, ödmjukhet och lydnad. – Nu har du fått mitt ärende, mor, och nu kan du begrunda vad du hört.  
<sec/>
– Jag har icke hört ett ord, svarade sierskan; mina öron äro skyddade för allt oheligt och fåvitskt tal; ty dem renom är allting rent ...  
<sec/>
– Nej, den smutsige kan icke se smutsen, utan finner allting rent.  
<sec/>
– Emellertid, gör du dig i ordning och följer på resan till den Heliga graven.  
<sec/>
– Nej, det gör jag inte, mor; men till Neapel skall jag följa min syster för att vaka över hennes ära ...  
<sec/>
– Hörde du inte vad jag sade! Du skall till Heliga landet och korsfästa din gamla människa, eller ...  
<sec/>
– Du vill väl icke ge mig ris heller?  
<sec/>
– Nej, du skall dö!  
<sec/>
Riddaren Karl, som under denna sittning lärt modrens stridskonst, att icke svara på tal, begagnade lärdomen:  
<sec/>
– Alltså: när syster reser till Neapel, så sitter jag upp på min häst; jag är nämligen inbjuden till drottning Johanna, som lär vara ett intagande fruntimmer.  
<sec/>
– Är du?  
<sec/>
– Ja, genom familjen Colonna.  
<sec/>
– Känner du den skurkfamiljen?  
<sec/>
– Inte så grova ord, heliga kvinna; Orsinis rykte är icke bättre.  
<sec/>
– Han umgås Colonna, sin mors fiender! Förbannad vare den stund jag födde dig!  
<sec/>
Nu vaknade Katarina ur sin dvala, och sprang upp:  
<sec/>
– Banna icke, du hädar Gud, om någon hörde oss; du ser ut, mor, som en furie; ni får icke tala så, jag kan icke lida höra ...  
<sec/>
– Vill du råka din svärson, doktor Laurentius? avbröt riddar Karl.  
<sec/>
– Nej, inte den spejaren, kvacksalvaren, charlatanen ...  
<sec/>
– Väl, så skall jag se honom! Och nu är mitt ärende framfört. Farväl!  
<sec/>
Doktor Laurentius och riddar Karl sutto åter tillsammans i härbärget, som återfått sin värd, sedan pestryktet dött bort.  
<sec/>
– Summa summarum, sade doktorn, med galna kvinnor är ingenting att uträtta. Hela Fru Brigittas strävan har intet för landet eller mänskligheten att betyda. Påvarne sitta i Avignon, därför att Frankrike vill ha dem där, för att kompensera tyska kejsarnes makt i Rom, och när den Helige Fadren är så gott som fången är det icke så lätt att flytta; för övrigt trivas de gott på platsen. Vad gummans kloster beträffar, så är det i sig själv onödigt, enär vårt land är översvämmat av dessa latmaskar, och både albigenser och valdenser ha lidit martyrdöden för sina uppror mot dessa överflödiga institut, vordna överflödiga sedan vi fått universitet i alla länder. Men huvudsaken för henne synes vara att få härska över män; chevaleriets kvinnokult har hon tagit på allvar och nu skall det förhatade könet bokstavligen ligga under härskarinnans fötter. Om hennes Uppenbarelser som mest innehålla elakheter och ineptier, är meningen här, att språk och stil äro ur bibeln, ur Taulers, Susos och Eckharts fatabur; hennes biktfader Mattias har också översatt större delen av Skriften – gumman kan intet latin – Om hon blir kanoniserad en gång vete fan, men omöjligt är det icke, om hon har lika mycket pengar som vänner. Artigheten mot könet är alltid att bygga på, och pandarer mer eller mindre eteriska finnas alltid tillhands. Men att hon njutit kärleken allt sedan hon var fjorton år, celebrerat coitus framför åtta barn, borde väl ligga emot helgonförklaringen; dock, som sagt, artigheten mot könet och det där; och en åsna finner alltid andra åsnor, som beundrare. För tillfället stå dock icke hennes utsikter högt, ty hon faller alltför ofta för små frestelser att gå ut i sällskapslivet, till och med på dans, någon har sagt på jakt; men kommer hon till Heliga Graven, så är ett gott stycke vunnet, ty Birger skall slås till gravriddare där, och sedan har hon förspänt.  
<sec/>
– Alltså låtom gumman hållas så länge hon är oskadlig. Jag följer till Neapel för att roa mig, och du återvänder hem. Kostligt vore i alla fall om jag skulle bli son till ett helgon; varifrån har de fått det där ifrån att förguda syndiga människor?  
<sec/>
– Det är hedendom, gammal romersk hedendom. Apoteosen minns du, ända ifrån Romulus som blev förklarad gud, ända till uslingen Domitianus ... Om jag skulle skriva mina Uppenbarelser, så skulle jag skildra världen som ett dårhus eller ett helvete ...  
<sec/>
– Och om jag blev förklarad helgon, svarade riddaren, så skulle jag stiga ur graven och bevisa med ord och gärningar att jag intet varit.  
<sec/>
– Du vet icke var du slutar! Minns du vår vän Signor Giovanni Boccaccio från Certaldo; han är präst nu!  
<sec/>
– Kors är han präst! Ja, man kan aldrig veta!  
<sec/>
Svågrarne skiljdes, den ena för att fara åt norr, den andra åt söder.  
<sec/>
Fru Brigitta hade föreställt sina barn för drottning Johanna i Neapel. Denna var nu över sina fyrtio år, skön ännu, kvick, bildad, älskvärd och med en indolens i väsendet, som påminde om en god människas överseende med mänskliga svagheten.  
<sec/>
Riddar Karl hade genast fattat eld, i stället för handen råkat kyssa munnen, och detta hurtiga barnsliga beteende hade särdeles behagat drottningen. Men Fru Brigitta fick en annan syn på saken, då hennes Karl var gift för tredje gången, och även drottningen var gift, för tredje gången, med Jakob III av Mallorca. Men ögonblicket var olämpligt för ett strängare uppträdande, ty Fru Brigitta åtnjöt drottningens beskydd, hade mottagit penningar av henne och ägde löfte få följa ett neapolitanskt krigsskepp till Jaffa. Detta var emellertid en oförutsedd fara, som måste bekämpas. För dottern Katarina var numera intet att frukta, ty modren hade klippt av hennes hår och låtit solen bränna hennes hy, så att hon liknade en tatterska utan ett spår av den förra skönheten.  
<sec/>
Med sonen började hon nu en varningspredikan i klostret Santa Croce där de voro härbärgerade. Men han förklarade ingen fara vara å färde, och han hade lovat bevista aftonens fest i Castel nuovo, där man för övrigt gav fest varje afton året om.  
<sec/>
Modren låg på knä för Karl och bad honom stanna hemma, men han gick likafullt.  
<sec/>
Castel nuovo, grundlagt av Karl I, låg vid stranden, med borgen på en höjd, och trädgårdarne i terrasser med marmortrappor ända ned i sjökanten. Palatset, en öppen romersk villa med kolonnader låg på första terrassen, där orangerna stodo högväxta med sina svarta löv och gyllene frukter. Den andra terrassen var rosornas, den tredje var palmernas; den fjärde var blomstersängarnes, där nejlikor och liljor härskade; på den femte växte endast vin och meloner, och på den sjätte granatträden.  
<sec/>
Nu om aftonen rådde vindstilla, men havet gick i sakta dyningar; månen stod lågt men fullgången; och i sydost rökte Vesuv och det pinje-liknande molnet var på framsidan belyst av månskenet, men underifrån av kraterns röda eld.  
<sec/>
Drottningen hade visat riddar Karl sina hängande trädgårdar, och hans barnsliga beundran av allt det nya intog hans dame; men han sade icke bara artigheter utan gjorde anmärkningar på det han fann bristfälligt eller eljes misshagligt:  
<sec/>
– Ni är skön, mycket skön, sade han till exempel, men era ögon kunde varit något större; och ni skulle icke bära det blåa bandet i ert svarta hår. Er fot har jag sett, den är som ett barns, men era anklar har jag icke kunnat skönja ens i trapporna ...  
<sec/>
Drottningen skrattade och visade både anklar och smalben.  
<sec/>
– Säg något ont emot dem, och jag får tio riddare att bryta lans för dem!  
<sec/>
Riddar Karl erkände villigt den oförlikneliga skönheten och förklarade sig själv redobogen att simma över till Capri om hon fordrade detta vattenprov.  
<sec/>
– Här är paradiset! utbrast den förtrollade riddaren.  
<sec/>
– Och där är helvetet! svarade Johanna visande på Vesuv.  
<sec/>
– Tror ni verkligen där är ...  
<sec/>
– Ja, visst är det! De gamle kände icke berget som eldsprutande, ty det började först kasta eld år 79, eller samma tid som Titus blev kejsare, han som förstörde Jerusalem.  
<sec/>
– Tror ni verkligen ...  
<sec/>
– Ja visst tror jag, och dit komma alla onda människor. Detta sade hon fromt, barnsligt som om hon aldrig gjort ont. Riddaren som icke lärt behärska sitt ansikte, betraktade henne alldeles som om han visste det hon mördat sin första man, Andreas av Ungern, men det förstod Johanna, och svarade själv på den frågande blicken.  
<sec/>
– Ja, jag vet vad ni menar! Att jag dödat min första man! Nåja, det gjorde jag, men jag rådde icke för det; en ond ande väckte mitt hat, och så skedde det. Men ni skall veta att jag ångrat mig, fick lida mycken oro, och slutligen fick jag förlåtelse av påven – erlade böter, det var hela Avignon som var mitt; men påven Clemens låtsades köpa det, jag fick aldrig betalt, så att det är ingenting att tala om vidare; nu sover jag lugnt om nätterna, och Gud har förlåtit mig. – Har ni aldrig gjort något ont?  
<sec/>
– Nej, svarade riddaren enkelt, inte vad jag vet. Och bara jag får äta och dricka ordentligt om aftonen, sover jag som en gris.  
<sec/>
Drottningen skrattade:  
<sec/>
– Tänk vad vi två skulle trivas bra ihop.  
<sec/>
– Men ni är ju gift, människa!  
<sec/>
– Man kan skiljas, svarade Johanna; och för resten – – –   
<sec/>
– Jag är också gift ...  
<sec/>
Drottningen blev betänksam:  
<sec/>
– Påven ger dispens ... upplyste hon.  
<sec/>
– Nej, tack! svarade riddaren. Men var är kungen då?  
<sec/>
– Min gemål? Jag vet inte; ute på äventyr! Ser ni vi tar det inte så strängt som ni, och i Avignon har vi lysande föredömen – – –  
<sec/>
Riddaren hade flera gånger under samtalet kastat sina blickar inåt palatset för att se efter om gästerna samlats; men han såg inga; där var tomma salar:  
<sec/>
– Ser ni efter gästerna? frågade Johanna; det kommer inga; ni är min enda gäst denna afton.  
<sec/>
– Men vad skall folket säga om det?  
<sec/>
– De säger ingenting, och de känner mig! – Men där kommer verkligen en, jag vet vem det är, han har nyckeln till lilla porten; giv mig en kyss innan ...  
<sec/>
– Jag tror mig också känna honom; är det icke Signor Giovanni Boccaccio?  
<sec/>
– Var har ni råkats? Talte han illa om mig?  
<sec/>
– Vi träffades i ett härbärge, där en munk hämtade honom ...  
<sec/>
Den lille mannen trädde nu fram, men han var klädd i en dräkt som kunde vara en abbés.  
<sec/>
– Förlåt, härskarinna, sade Giovanni; jag kom endast för att säga farväl, tacka er för det som varit, och önska er att ni måtte förändra era tankar i samma riktning som jag.  
<sec/>
– Vart skall du gå, stygge Giovanni?  
<sec/>
– Till Florens, att föreläsa ...  
<sec/>
– Ångrar du då din vackra bok Decamerone, som du skrivit för mig?  
<sec/>
– Ångrar icke; men allt skall ha sin tid; denna bok har haft sin, och nu komma andra böckers tid, allvarligare som mannaåldern ...  
<sec/>
– Du har skickat mig Il Corbaccio; jag har läst den, men utan nöje; du är elak mot kvinnorna som skänkt dig så mycken glädje, och du predikar mot den sinnliga kärleken; vad menar du med det, min stackars vän?  
<sec/>
– Jag menar den kärleken, som icke var Dantes till Beatrice eller Petrarcas till Laura ...  
<sec/>
– Det är sant, det är mycket vackert, och jag har ofta önskat vara föremål för en så upphöjd känsla, men jag är kanske icke värdig den ...  
<sec/>
– Ni, min drottning, har utan att veta det, varit länge föremål för en sådan hög känsla ...  
<sec/>
– Nej, nej, vem har kunnat älska mig så, en stackars liten kvinna?  
<sec/>
– Det har jag! svarade Giovanni och störtade på knä!  
<sec/>
– Du, du, kära gosse, och jag har intet vetat; men din Fiammetta då?  
<sec/>
– Det var något annat! Och därför övergav jag henne, och hon mig.  
<sec/>
– Kom Giovanni, skall du kyssa mig på kinden, men sedan får du gå!  
<sec/>
– Det vill jag inte; endast tänka på er!  
<sec/>
– Hör ni, riddare, han har älskat mig som Laura, utan att jag vetat det, så lustigt! Men det är stort och vackert! Varför kan det icke alltid vara så! Farväl Giovanni, nu får du gå, ty vi skola ro på sjön; glöm mig icke i dina böner, vi råkas en gång hos Gud i himlen, som förlåter oss våra synder såsom vi förlåta dem oss äro skyldige. Gå nu min vän, vi ha lite bråttom innan månen sjunker.  
<sec/>
Giovanni gick, utan bitterhet, utan avund, utan saknad, och han medförde sin kärlek till denna kvinna, som han älskat i hennes barnslighet, hennes omedvetande om skuld och synd.  
<sec/>
Men riddaren och drottningen gingo ner till stranden och stego i en gyllene drake, ensamma, utan tjänare eller uppvaktning.  
<sec/>
Båten gled och månen sken; drottningen talade och riddaren rodde:  
<sec/>
– Är det vackert? sporde hon.  
<sec/>
– Ja, naturen är alltid vacker, och här är så skönt att himlen icke behövde vara skönare för att locka.  
<sec/>
– Icke sant? Men det är som i ett landskap av en mästare, däri en klåpare målat in figurerna; mänskorna äro fula, hur kommer det sig, då naturen är så härlig. Är det samma en som skapat båda?  
<sec/>
– Ja, det lär ju vara. Livet är icke vackert, ni har rätt, och mänskorna bara plåga varann, lura på varandras fel, vänta på varandras fall; och det är icke nog för ens lycka att det går en själv väl, det måste även gå illa för andra, att man må ha det riktigt gott.  
<sec/>
– Icke sant ja. Det är nog så tyvärr! Jag har icke alltid varit i goda förhållanden; i tre år var jag borta härifrån och levde i Provence, min svåger, dåvarande, ungraren kom ju hit och intog borgen; sedan var det oroligt och eländigt; folket är alltid missnöjt och tycker inte om att man regerar; därför regerar jag så lite som möjligt, och när jag roar mig, ser de helst.  
<sec/>
De hade nu kommit ut ett stycke från land, dock skyddade av hamn-armen. Calvarieberget förut osynligt, bortskymt av borgen, steg nu fram i månskenet, och de tre oerhört stora korsen tecknade sig mot himlen. Kristusbilden lyste vit från korset, vid vars fot stodo bilderna av Maria modren och Magdalena.  
<sec/>
Drottningen betraktade en stund den hemska tavlan, varpå hon bad riddaren bemärka om där icke fanns folk uppe på berget.  
<sec/>
– Jo, vid alla helgon; där kommer ett tåg nunnor med facklor uppåt åsen!  
<sec/>
– Nu stanna de och ställa sig i rad med ansiktena hitåt.  
<sec/>
– Det ser ut som om de siktade oss, eller slottet åtminstone.  
<sec/>
– Alldeles som de ville tala oss till.  
<sec/>
– Nu falla de på knä, och sjunga, jag hör ända hit att det är en litania ...  
<sec/>
– Låt oss ro nedåt Posillipo, jag lider av det där; kan ni se om de bära kors också?  
<sec/>
– De bära korset i ena och facklan i andra handen.  
<sec/>
– Då äro de från Santa Croce där er mor härbärgeras.  
<sec/>
– Min mor! Aldrig får man ha någon glädje ostörd! Jag vet hennes förehavanden, och känner hennes tankar ända hit; del gör mig beklämd, vi få ingen fröjd i denna afton; tror ni de sett oss?  
<sec/>
– Min båt är känd, och jag fruktar Giovanni är med i det spelet.  
<sec/>
– Det känns alldeles som de sköt på oss med bössor; fryser ni inte?  
<sec/>
– Jag vill kvävas snarare; blir förstenad, stum ...  
<sec/>
– Då vända vi om! Tänk att mänskor kunna vara så elaka och störa ett oskyldigt nöje. Nu måste vi vända eljes väcker de storm, de har en nunna därinne som kan trolla; hon kan allting1  
<sec/>
– De säger att min mor fått Tibern att gå tillbaks i sin fåra nu vid sista översvämningen; är det sant.  
<sec/>
– Er mor är häxa, det vet alla, och därför är hon mycket fruktad.  
<sec/>
– Kan de trolla gott också, de där?  
<sec/>
– Nej, bara ont; men det kallar de gott; jag förstår dem inte. Gud är ju snäll och förlåter allt, men de där förlåta aldrig; kanske de äro de yttersta, fastän de tro sig vara de främsta; de vise äro ju dårar, säger skriften. Ja, de äro icke goda, och ingen älskar dem! Se nu börjar sjön gå, de kan dränka oss om de vill, ro fort i land!  
<sec/>
Uppe på Calvarieberget hade nunnorna från Santa Croce gått ner, men Fru Brigitta stannade. Invid bilden vid korsets fot, Mater Dolorosa, bad hon till Gud att han skulle taga bort hennes son, ur livet, hellre än han skulle bli till förargelse och förlora sin själ. Det var hennes sista ord.  
<sec/>
Dagen efter låg riddar Karl sjuk i härbärget. Drottningens läkare som skötte honom, kunde icke finna annan sjukdom än tvinsot. Leda vid mat och dryck nedsatte krafterna, och den jättestarka mannen förtärdes, upplöstes och förlorade lusten att leva. Drottningen ville besöka honom, men när hennes vilja blev spord, flyttades den sjuke en natt, under djupa sömnen till ett lanthus på vägen till Posillipo, där han hölls dold.  
<sec/>
När Fru Brigitta fick veta att slutet nalkades, då först gick hon till den sjuke sonen.  
<sec/>
Riddar Karl låg i sin sång med ansiktet mot öppna fönstret, varigenom han kunde se muren av kungliga palatset, topparne av de fruktbärande orangerna, och röken från Vesuv.  
<sec/>
Timglaset stod vid huvudgärden, sandkornen silade; men den sjuke väntade, icke att livet skulle förrinna utan att hon skulle komma, hans hjärtas utvalda. Han hade skickat henne många bud, vilka icke blivit framförda.  
<sec/>
Nu om aftonen hade han vaknat ur en slummer, och kände en doft av blommor; han reste sig i bädden, såg en kvast av rosmarin vid huvudgärden och konturen av en kvinna som stod för ljuset.  
<sec/>
– Älskade! viskade han och sjönk tillbaka, utmattad av sinnesrörelsen.  
<sec/>
En kallsvettig hand fattade hans, en röst talade hårt, han såg att det var modren, och då vände han sig mot väggen.  
<sec/>
När Fru Brigitta märkte den fasa hennes närvaro framkallade, greps hon av smärta; och då hon såg hur den nyss så kraftiga mannen tvinat ihop till en barnkropp, fattades hon av ånger och förtvivlan.  
<sec/>
– Min son, sade hon, du får icke dö.  
<sec/>
Hon lade händerna på hans hjässa, hans panna, hans bröst; hon bad tysta böner; gav honom en drog hon medfört och satte sig sedan vid sängkanten, talande:  
<sec/>
– Du skall icke vara mig gramse, att jag slagit dig med helsot, jag ville endast rädda din själ.  
<sec/>
Den sjuke som återfått något kroppsvärme och livskraft, svarade:  
<sec/>
– Vad högmodas du arma mull och aska; liv och död stå i Herrans hand. Du hade ingen makt över mig, vore hon dig icke given ovanefter; men en förbråkad rö skall han icke sönderbryta och en rykande veke skall han icke utsläcka.  
<sec/>
– Tala icke hårda ord vid din moder, ingen annan har älskat dig så som hon.  
<sec/>
– Fruktansvärda moderskärlek, du har ätit dina barn, som hedningarnes gud. Du berövade oss far, mor och hem, när du drog länder och rike omkring för din ärelystnads skull; du satte ut mina små syskon skiljande dem åt; vet du var de finnas nu? Har du frågat efter dem? Två äro döda, det vet du kanske icke!  
<sec/>
– Straffa mig, jag förtjänar det; säg mera ont, det lisar!  
<sec/>
Riddaren syntes ha mottagit nya krafter av modrens närvaro, och den hemlighetsfulla sjukdomen tycktes hävas. Därmed mildrades hans sinne, och han fick medlidande med sin bödel:  
<sec/>
– Gråt icke, mor lilla, du vill nog väl, men gör så illa; du är ett oförståndigt barn, det är jag med och vi alla, men vi ha en förståndig fader i himmelen som leder alla våra dårskaper till en god utgång; snart är jag uppe igen ...  
<sec/>
– Tror du att du kommer upp, att du blir frisk? Då skall jag tacka Gud att han lyftat denna skuld från mitt samvete; ser du Karl, jag visste icke Herren skulle höra min bön så, på det sättet, så snart ...  
<sec/>
– Du har önskat livet ur mig, mor? Nåväl, du har givit mig livet, det är ditt, tag det åter!  
<sec/>
– Nej, vid himmelens Gud, du skall leva, han vill ingen syndares död utan att han omvänder sig och bättras.  
<sec/>
Så blevo de vid, straffande och tröstande varandra, tills Fru Brigitta gick, med löftet att låta hålla en midnattsmässa för sonens tillfrisknande.  
<sec/>
Följande morgon vaknade riddar Karl, till utseendet frisk, och när modren kom på besök, fann hon honom sittande i sängen.  
<sec/>
Då tackade hon Gud som bönhört henne, och hon gladdes i sitt hjärta vara befriad från skuldbördan att ha dödat en människa i sina tankar. Detta kallades önskesynd eller viljesynd, och straffet var lika med det för dödssynd.  
<sec/>
Sonen var med återvändande krafter vorden den samme som förr, skämtade och gladdes:  
<sec/>
– När skall du resa till turkarne, mor? frågade han.  
<sec/>
– När du följer! svarade modren.  
<sec/>
– Det gör jag aldrig; men akta min syster för turkarne, de äro giftaslystna, och räkna icke sina hustrur.  
<sec/>
Fru Brigitta älskade icke sådant tal, och hon började så sakta att ångra det hon återkallat sonen till liv och hälsa:  
<sec/>
– Jag tyckte mer om dig i går, sade hon. Döden gav dig in en hälsosam skräck, men nu är ditt världsliga sinne tillbaka. Den som kommer vid tjära, han besmittar sig därav, och du behöver en stark eklut för att bli ren.  
<sec/>
– Ångrar du redan din ånger, moder? Din vrede står som en stank i rummet och gör mig sjuk; låt kärleken råda och jag är åter frisk.  
<sec/>
Nu hördes en röst utanför fönstret:  
<sec/>
– »De som höllo vakt vid murarne, slogo mig, stötte mig och lyfte min slöja. Jemsalems döttrar, jag besvär eder: finnen I min vän, så sägen honom att jag är sjuk av kärlek.»  
<sec/>
Riddaren Karl lyssnade; hans anlete sken upp och han svarade:  
<sec/>
– »Kom med mig från Libanon min brud, fly bort från Amanas spets, från lejonkulorna, från leopardbergen. Mitt hjärta har du tagit min syster, min brud!»  
<sec/>
Rösten svarade:  
<sec/>
– »Vart är din vän gången? Vart har din vän vänt sig! Vi vilja söka honom med dig!»  
<sec/>
Fru Brigitta hade känt rösten; hon stängde fönstrets luckor och hastade till dörren att rigla den då hon hörde steg ute på förstugans stenar.  
<sec/>
Nu knackades sakta, milt, hopplöst och drottningens röst hördes åter:  
<sec/>
– Låt upp dörren, Fru Brigitta, jag är drottningen, men lägger min makt härutanför, min krona, min ära. Jag vill intet ont göra, hellre ont lida; jag är en svag kvinna, jag vill säga farväl åt en vän, som var mig kär, förvägra icke min bön.  
<sec/>
Fru Brigitta hade en svår kamp, ty i drottningens hand låg hennes äregirighets dröm, resan till den Heliga Graven; men drottningen läste hennes tankar genom den lyckta dörren:  
<sec/>
– Tron icke, Fru, att jag hämnas, jag är icke sådan, jag håller mitt löfte likafullt; jag hotar icke, jag ber ...  
<sec/>
Då föll modren på knä, lyfte händerna som om hon ville riva ner himmelens ljungeldar över huset; och hon bad, bad återigen att Gud skulle taga hennes son. Och under bönen föll sonen i en vanmakt, ängslades och förlorade krafterna.  
<sec/>
Men genom dörren hördes den lilla kvinnorösten:  
<sec/>
– »O att du vore min broder, att du hade diat min moders bröst. Jag finge då kyssa dig och ingen skulle häda mig. Lägg mig som ett signet på ditt hjärta, ett signet på din arm, ty kärlek är stark som döden, dess nitälskan är hård såsom dödsriket, dess glöd är en elds glöd en Herrans låga ... »  
<sec/>
– En helvetets glöd är din kärlek, sköka! rasade modern innanför dörren. Och jag fann något som är bittrare än döden: En kvinna, vilkens hjärta är nät och snaror, och vilkens händer äro bojor! Förbannad vare din ingång och din utgång, förbannad vare din livsfrukt och din jords frukt; och din himmel som är över ditt huvud skall bliva såsom koppar, och jorden som är under dig bliva till järn; Herren skall låta damm och stoft regna över ditt land; Herren skall slå dig med Egyptens bölder, med svullnader, med skabb och skorv, Herren skall slå dig med vanvett, blindhet och sinnesförvirnng ...  
<sec/>
Hennes raseri kom munnen att fradgas och hon föll på golvet, men ägde nog kraft att krypa till dörren, vid vars tröskel hon lade sig på vakt.  
<sec/>
Men ute i stenfarstun låg den lilla drottningen och kvidde, ty hoh förmådde icke mer tala.  
<sec/>
Och så lågo de där en natt och en dag utan att tala endast lyssnande på varandra. Under tiden blev riddaren på sin säng, utan sans och besinning. Men när modren reste sig ur sin långa dvala och kom till sängen låg han död. Och hans läppar logo mot henne, förlåtande, beklagande, överseende.  
<sec/>
Men modren föll på knä och tackade Gud som räddat hennes son.  
<sec/>
Tre dagar efter begrovs riddaren och lagmannen Karl Ulfsson i klostret Santa Croce. Fru Brigitta var närvarande; stolt, hård, med torra ögon. Det var en segerfest hon firade.  
<sec/>
Drottning Johanna sörjde en tid, men blev straxt därpå änka, och gifte om sig fjärde gången. Blev förståndig med åren, regerade i vishet, älskad av folket, men dog bannlyst av Urban VI, och strypt ihjäl av Karl av Durazzo, år 1380.  
<sec/>
Fru Brigitta blev som bekant förklarad helgon efter sin död och fick Vadstena kloster upprättat. Det låg mycket emot helgonförklaringen som skedde 1391, och bland motståndarne märktes Johannes Gerson den store Pariserteologen. Och redan 1403 måste första abbedissan Ingegerd, Brigittas dotterdotter, avgå från platsen, anklagad för egenmäktig förvaltning, förfalskning av klostrets handlingar och lättfärdig vandel. Undersökning skedde enligt påvlig befallning, och anklagelserna befunnas grundade, så grundade att Martinus V slungade en bulla mot Vadstenakloster och förbjöd könens sammanboende. Vid reformationen indrogs klostret, och byggningarne förvandlades småningom till kurhus och dårhus.  
<sec/>
Så förgicks hastigt nog det stolta företaget att upprätta kvinnoväldet i norden. – »Vad krokigt var kunde icke bliva rätt; och si, det var allt fåfänglighet och jagande efter vind.»  
<chaptername>ANDRA SAMLINGEN</chaptername>

<chapter/>

<chaptername>Kungshamns-Gisslan.</chaptername>

<sec/>
I högsommaren 1518 rådde mycken rörelse i franciskanerklostret på Gråmunkeholmen. Kristian II hade nyss blivit slagen vid Brännkyrka och låg nu tillbakadragen i befästat läger på Södermalm, då och då frestande ett utfall eller en landstigning. Det öppna klostret på Gråmunkeholmen hade därför blivit befästat; och munkarne voro nödsakade taga emot besättning att inkvarteras. Gardianen hade rasat, men under vapnen tiga lagarne. Riksföreståndaren unge herr Sten var också vorden så folkkär och mäktig efter de lysande segrar han vunnit vid Duvenäs året förut och Brännkyrka nu, att han vågade taga sig friheter mot de eljes fridlysta gråbröderna, vilka han visat upp till dominikanerna vid Järntorget att gästa. Men dessa tvenne ordnar voro fiender, och när de råkade ihop var alltid strid att påräkna, en strid som spred en välgörande frid utomkring i stat och samhälle. Klostergården var nu fylld av svenska och utländska krigsmän; de senare voro dels tagna fångar, som gått över, dels överlöpare, nu i svensk sold, vilka flytt från Kristians läger, emedan de höllo på att svälta ihjäl. Där funnos fruktansvärde sachsiska ryttare, skottar som längtade hem, sturska fransmän, preussare, holsteinare, men inga danskar, ty dem kunde man icke lita på, och de voro instuckna som arbetare på slott och borgar.  
<sec/>
Ini konventssalen satt Riksföreståndaren Sten Sture den Yngre med sina bästa män hållande rådslag. Vid hans sida syntes den åttiårige doktor Hemming Gadh, vald biskop i Linköping, men aldrig bekräftad av Påven; därnäst riddaren Gustav Eriksson Vase, som fört riksbaneret vid Brännkyrka; Olof Ryning till Töresö, Lars Siggeson Sparre och hans broder Göran, Bengt Nilsson Grip av Ekasläkten, alla utmärkta män, alla i släkt med varandra.  
<sec/>
Doktor Hemming, som medfört nyheter och var den visaste i sällskapet, talade som vanligt mest och längst:  
<sec/>
– Mitt under det staden belägras av danskarne, som icke slippa in, ha vi öppnat våra portar för doktor Johannes Angelus, kallad Arcimboldus; att han säljer avlat åt Leo X för Peterskyrkans uppbyggande, det betyder mindre, emedan tiderna äro dåliga och försäljningen ingenting inbringar. Men det gives en annan omständighet, som innebär en bestämd fara; jag känner krämaren från äldre tider, då, som herrarne veten, jag var kammarherre och matematikus – skam till sägandes – hos Hans Helighet Alexander VI ...  
<sec/>
– Det borde doktor Hemming aldrig tala om, avbröt Olof Ryning.  
<sec/>
– Ganska sant, Alexander var en Borgia, och hade tre juveler till barn, Giovanni, Cesare och Lucrezia; förlåt gubbens talträngdhet; men denne Arcimboldus Arkidiakon i Arcisate, har först prejat Lübeck, det månde han ha gjort – men sedan har han uppehållit sig länge i Danmark och därstädes umgåtts Kristian samt mottagit hemligt uppdrag av honom. Med ett ord fienderna ligga utanför staden, men vi ha fienden mitt i staden.  
<sec/>
– Käre doktor, svarade nu herr Sten, ni ser då alltid det mörka ...  
<sec/>
– Men jag ser rätt, även i mörkret, och alltid; har alltid gjort det; men I, herr Sten, viljen alltid se ljust, därför att det är gladast; ert saktmod, som jag eljes prisar, liknar ofta tankelättja, ert ädelmod högmod, och er goda tro på allt ont påminner mycket om enfald. I hundra år ha vi lärt känna danska seder, men ändå haven I intet lärt.  
<sec/>
– Vad har påvens legat med danskarne att göra?  
<sec/>
– Jag ville icke såra er med att frambära andras orenlighet, men nu nödgar I mig! Se detta brev, från Konung Kristian till titulus Angelus, men vredgens icke på mig för skamligheterna mot er person; jag vill icke överbringa papperet med bara händerna, därför lämnar jag det så här.  
<sec/>
Doktorn svepte en flik av sin rock om skrivelsen när han räckte fram den!  
<sec/>
Herr Sten tog brevet på sin dart och läste det. Ömsom röd, ömsom vit blev han.  
<sec/>
– Jag är bannlyst, och I doktor Hemming, det visste vi; Sveriges rike är förklarat i akt av Kejsaren, det vet vi; men har denna legat i uppdrag att under det heligas skydd söka undergräva vårt anseende och arbeta för danskarne ...  
<sec/>
– Ja, det har han; och i bykyrkan denna morgon har hans kramhandel fått stor tillslutning, ehuru pengarne icke blivit så många. Han har hållit förbön för ärkebiskopen ...  
<sec/>
– Förrädaren, statsfången?  
<sec/>
– Ja, för rikets fiende Gustaf Trolle; och folket sade amen!  
<sec/>
– Kan vi få ut honom ur staden?  
<sec/>
– Icke med våld, ty då blir här upplopp!  
<sec/>
– Finns något annat sätt; säg doktor I som är rådsnäll.  
<sec/>
– List lyckas med listiga!  
<sec/>
– Det vill jag icke, det kan jag icke!  
<sec/>
– Det skall I heller icke, Herr Sten; det skulle oroa ert samvete; men giv mig fullmakt, så skall legaten snart vara vår man; jag känner Rom, jag känner Leo X, jag känner Kristian; världen och människorna, himmelens höjd och helvetets djup. Må jag handla?  
<sec/>
– Men endast rätt!  
<sec/>
Här avbröt Gustav Vase, som icke älskade slingerbultar:  
<sec/>
– Doktor Hemming kan skriva falska brev, så han är nog mannen underhandla med danskarne.  
<sec/>
– I menar det brev jag skrev i salig Herr Svantes namn, då han var död. Tacken mig för det, eljes sute icke Herr Sten här som Rikets hövitsman.  
<sec/>
– Han har ett italienskt samvete, doktor Hemming, inföll Lars Siggeson.  
<sec/>
– Allt för mitt fosterland, allt, kropp och själ, heder och tro, ord och ära!  
<sec/>
– Skola vi två våra händer och låta doktor Hemming Gadh handla efter gottfinnande och för rikets bästa? framställde herr Sten.  
<sec/>
– Han må handla! svarades av de församlade.  
<sec/>
Doktor Hemming gick ut i staden. Den gamles hopsjunkna gestalt och oansenliga yttre, hans försummade klädsel gjorde att han icke blev uppmärksammad när han vandrade genom gränderna ner till Saltsjöhamnen.  
<sec/>
Birger Jarls stad som varit färdig nu i hundra år, hade dock lidit av de eviga fejderna och icke minst av eldsvådor. År 1435 brann en tredjedel av staden från Skomakarporten till Gråmunkegränden. Året därpå, Engelbrekts dödsår, brann Klara kloster. Året 1495, då pesten tillika dödade 18.000 mänskor, lär en fjärdedel av staden ha brunnit, och 1501 avbrändes 50 hus av danskarne som då innehade slottet, vilket doktor Hemming nogsamt mindes, ty det var han själv biskopen som intog Stockholms Slott.  
<sec/>
Nu hade han nått Söderport som var illa åtgången av Kristians belägringsarmé och han kunde på Södra Åsen skönja danskarnes läger, där eldar brunno. Men dit hade han intet ärende, utan han styrde sina steg ner åt hamnen, där Hanseaternas varuhus och brygga voro belägna. Emot förmodan fann han gårdsporten öppen och lövprydd. Gården som eljes var bevakad av onda hundar låg stilla och lugn, men nere vid bryggan syntes en samling av de comptoriske som firade någon fest, med narrar och andra upptågsmakare; lyftkranarne voro klädda med granris och på ett förtöjt skepp pågick något rumor.  
<sec/>
Doktorn var icke i feststämning, och led icke av nyfikenhet, därför tog han av in i varuhuset. När han icke såg någon människa där, gick han vidare och kom in bland varubalar i ett magasin, som upplystes av lyktor. Han nådde en källarhals, steg utför trapporna, kom ned i en välvd källare, där vinfat lågo på lavetter som stora kärrebyssor. En stor svart katt kröp fram och strök sig mot gubben, vände därpå och smög först rätt fram, sedan åt höger, varpå han försvann.  
<sec/>
Nu hördes röster dånande under valven, och ett avbalkat rum visade sig i fjärran mellan vinfaten. Doktorn hade funnit den han sökte, men när han hörde en främmande röst beslöt han nyttja det sällsynta tillfället få höra Mäster Korts verkliga mening i en del angelägenheter. Den listige åldermannen för de comptoriske hade nämligen den förvärvade ovanan att alltid låta den audienssökande tala ur sig sina hemligheter, under det han behöll sina egna.  
<sec/>
Gömd bakom en åm som luktade av Rhenvin, stod doktorn och åhörde följande samtal mellan en okänd och Hanseatchefen.  
<sec/>
– Den nya handelsvägen har fördärvat oss, säger jag än en gång!  
<sec/>
– Himmels tausend, vad har vi med Cristoforo Colombo och hans Indianerland att göra?  
<sec/>
– Jo, det kommer guld därifrån och silver, så att redan bankerna i Amsterdam och Frankfurt måste sälja för att icke gå bankrutt, och själva Fugger i Augsburg darrar.  
<sec/>
– Fugger, påvarnes bankir, är ju vår huvudman, och han har narrat mig förskottera den här legaten på hans förbannade krämeri ... Då är jag förlorad!  
<sec/>
– Vänta lite, Mäster Kort, har ni skuldsedel av legaten?  
<sec/>
– Visst har jag hans förbindelse, och den är på sex tusen mark Hamburg courant, men han har icke fått in mer än ett tusen i Stockholm, och i landsorterna aktar han sig att gå, så länge dansken ligger här.  
<sec/>
– Men han är ju vän med dansken?  
<sec/>
– Han vän? Johannes Angelus Arcimboldus är bara vän med sin buk; får han en biskopsmössa och sina femtusen mark, så är han vän med den ädelmodige givaren; heter han Trolle i dag, kan han heta Gadh i morgon. Men jag önskade jag ägde mina fem tusen själv i säkerhet; Gottes Willen att jag var ett sådant eselshuvud.  
<sec/>
– Men ni har ju skuldsedeln?  
<sec/>
– Vad kan jag med den? lngenting, så länge de andliga icke kunna sökas för världslig domstol ...  
<sec/>
Nu gjorde sig doktor Hemming i ordning att med en hostning giva sin närvaro tillkänna, då raska steg hördes på källarens golv; en ung man klädd som en tysk magister kom utifrån och styrde rakt på Hanseaterna som tystnade och lyssnade.  
<sec/>
– Vem där? ropade Mäster Kort.  
<sec/>
– I känner mig, förlåten om jag stör.  
<sec/>
– Magister Pedersen tror jag, Olaus Pedersen! Välkommen hem!  
<sec/>
– Jag vet icke om jag är så välkommen, men jag ville först hälsa er och tacka för all välvilja under mina studieår i Leipzig och Wittenberg ...  
<sec/>
– Ni kommer från Wittenberg senast; då har ni stora nyheter, magister.  
<sec/>
– Ja, i sanning; så stora att ...  
<sec/>
– Sitt, för allt i världen, och förtälj, unge man; min vän Mäster Brems kan höra och tiga.  
<sec/>
– Nåväl, kejsar Maximilian är döende ...  
<sec/>
– Då blir Fredrik den Vise sachsaren kejsare! Och det är Kung Kristians morbror! Då ha vi ett basiliskägg ...  
<sec/>
– Nej, så är det icke! Fredrik är alltför vis, att vilja bära kejsarkronan; däremot har Maximilians sonson alla utsikter ...  
<sec/>
– Karl, den femte! Herre Je, då är sista villan värre än den första, ty han är Kung Kristians svåger!  
<sec/>
– Väl, men det har redan timat annat nytt som kommer att vända opp och ner på världen. Doktor Luther har uppträtt mot avlatshandeln ...  
<sec/>
– Mot avlatshandeln ... vad ...  
<sec/>
– Jag var själv med när han spikade sina teser på slottskyrkans port i Wittenberg; och nu står Tyskland i lågor.  
<sec/>
– Vad gäller saken då?  
<sec/>
– Lös från Rom, helt enkelt!  
<sec/>
– Gärna! Det var mycket bra; men ni sade något om avlatshandeln. – Brems, jag är förlorad!  
<sec/>
– Luther började med avlatshandeln, men han har icke sagt amen än! Emellertid har följande hänt mig på resan. När vi kommo ut på Östersjön, växte storm; vi drevos mot Gotland, ledo skeppsbrott, men kastades i land. I Visby satt Severin Norrby och höll slottet; men ute i staden var stort rabalder, ty där såldes syndernas förlåtelse, och efter som synden överflödade på platsen, så plockade man av sig så mycket man ägde. Jag var just i lutherska tagen, steg upp på trappor och avvisare, predikade mot krämaren, var nära bli ihjälslagen; men se, min predikan behagade herr Norrby, och jag blev tagen i nåder.  
<sec/>
– Ni är en farlig man, Mäster Olof! – Avlaten är ju i sig själv fördömlig ... men jag är köpman, och som sådan är jag förlorad!  
<sec/>
Doktor Hemming längtade icke efter längre litanior över de femtusen mark, och som han fått sitt ärende i fullo uträttat, smög han sin väg, ut, och upp till slottet för att råka riksföreståndaren.  
<sec/>
Ute på norra udden av Valmundsön (Djurgården) ägde Herr Sten en slottsladugård som låg i skydd av Blockhuset. Sköna boskapshjordar gingo där i bet på feta ängar, som sträckte sig ner till stranden med dess fiskarstugor. I lustgården intill hade Riksföreståndaren slagit sig ner, under det hans hövitsmän sutto i Blockhuset hållande ett öga på Kung Kristians flotta som nu låg snett emot vid Kungshamn. Lägret på Södermalm var nämligen uppbrutet och de danske inskeppade, väntande på vind för att segla hem; men Kristian var lika förföljd av motvind som en gång i tiden Erik XIII varit, och hans proviant var länge sedan slut så att knektarne flydde ifrån honom.  
<sec/>
Nu i augusti månads slut gick herr Sten en solig morgon utanför det lilla stenhuset på badhusbryggan och såg ut över den blåa fjärden. I stranden stod ett stekarhus, ur vars skorsten det rökte, och inifrån hördes glada visor av tjänarne som kärnade smör och ystade ostar.  
<sec/>
Då kom uppifrån trädgården husets fru, den sköna Kristina Nilsdotter Gyllenstierna med en femårig son vid sidan och en ettårig vid barmen.  
<sec/>
– En välsignad morgon! hälsade herr Sten.  
<sec/>
– Och ett välsignat år, min make! – Äng och åker ha aldrig givit så; visthusen fulla, ladorna digra; bärande träd bågna av frukt ... Give Gud alla hade lika gott som vi ...  
<sec/>
– Jag hörde en främmandes röst i köket, vem var det?  
<sec/>
– Det var – ja, det var en dansk!  
<sec/>
– Kristina, alla danskar äro våra fiender ...  
<sec/>
– Icke denna, Sten; det var ett lik ... Du vet att de har hungrat däröver, och du skulle hört denna berätta ... han bad att få bli fånge ... vredgas icke; jag gav honom äta och skickade honom med en knekt till Blockhuset. Kungen själv har svultit, både av brist, och av sorg.  
<sec/>
– Sorg? Kan den sörja? Vem sörjer han?  
<sec/>
– Vet du icke att hans Dyveke är död, och Torbern Oxe halshuggen såsom misstänkt att ha stått i olovligt förhållande till henne.  
<sec/>
– Är Dyveke död? Stackars Kristian ... icke därför att jag vill försvara denna råhet, då han var lagligt gift med den goda Isabella och höll en frilla i huset; men jag tänker att han älskat Dyveke, och jag kan känna hur han skall lida ... förstår du, när man själv är lycklig plågas man mer av andras olyckor. Ja, i denna stund då solen lyser på oss, oss fyra, då himlen är så blå och vattnet så lugnt, skulle jag kunna önska gott åt dem därute ...  
<sec/>
Han pekade åt andra stranden där fiendeskeppen lågo mörka, livlösa, med hängande segel och flaggor.  
<sec/>
– Du uttalar mina tankar, Sten, och tro mig, lite godhet skulle kanske hjälpa mer än krut och lod ...  
<sec/>
– En slagen fiende kan man bespisa, men en oslagen icke ... jag skall skicka ut en skuta med livsmedel på försök. Finns där något gott hos den onde mannen, så skall han visa det då! Jag vill göra’t.  
<sec/>
Herr Sten vände och gick upp åt trädgården för att ge befallning om livsmedlens anskaffande, då han fick se en tiggargubbe komma larvande emot sig. Men vid närmare betraktande tyckte han sig känna den lilla hopfallna gestalten.  
<sec/>
– Doktor Hemming! utropade han.  
<sec/>
– Det är jag, viskade gubben; får jag sitta, så skall jag tala, ty jag är döende av trötthet.  
<sec/>
Han satte sig på en bänk, slöt ögonen:  
<sec/>
– Jag har lyckats! var allt han kunde säga tills vanmakten gått över.  
<sec/>
– Men var har ni varit i tre dagar?  
<sec/>
– Överallt! – Jag har köpt avlatskrämaren för tio tusen mark.  
<sec/>
– Var tog ni dem?  
<sec/>
– Jag tiggde, av alla Rikets stormän, fäderneslandets vänner.  
<sec/>
– Var legaten nöjd med summan?  
<sec/>
– Han hade förskingrat medel, repet om halsen; jag köpte en skuldsedel; han föll i synden, skrev i min närvaro ett brev (som jag kopierat) till påven, och bedyrade att Gustaf och Erik Trolle voro skurkar, att Kung Kristian var vilseledd, och att I, herr Sten, endast handlat lagligt och ärligt.  
<sec/>
– Det med Trollarne var ju anklagelsens kärna ... och orsaken till vår bannlysning; därför tack doktor Hemming och särskilt för ert tillvägagående, som från er sida icke är klandervärt, men från legatens ... avskyvärt.  
<sec/>
– Men, herr Sten, jag måste locka honom med ett löfte också!  
<sec/>
– Vad har ni lovat?  
<sec/>
– Ingenting! Det var en förespegling, eller ett falskt löfte.  
<sec/>
– Ni är ryslig ...  
<sec/>
– Jag lovade, eventuellt, att han skulle få Ärkebiskopsstolen i Uppsala efter Trollen!  
<sec/>
– Hur kunde han inbilla sig det?  
<sec/>
– Jag hade ett prejudikat. I minns väl, att när påven, anno 1513 vägrade att bekräfta mitt val till biskop i Linköping, samme påve, det var Julius, gav Linköpingsstolen åt spanjoren Jaccobus Arborensis, romersk kardinal för resten. Språket låg honom emot, och Brask fick mössan – det behövde inte Arcimboldus veta.  
<sec/>
– Kan lögn och bedrägeri gå fram i världen, då har ni gjort ett mästerstycke.  
<sec/>
– Tacka mig ni sluppit, ty nu har legaten rest, söderut!  
<sec/>
– En samvetsfråga, doktor Hemming! – Om ni såg er fiende svälta, skulle ni ge honom mat?  
<sec/>
– Mat? Gift skulle jag ge honom, råttgift! Är det Kristian ni menar. Det är ingen människa, det är en djävul, men som alla tyranner har han fått en satans kvinna som tyranniserar sig. Dyveke är död, men Mor Sigbrit lever, krögerskan-kopplerskan är riksdrots i Danmark och hundsfotterar tyrannen, ja det är hon som skall få honom från tron och rike en gång.  
<sec/>
– Hur kan en sådan stark man låta regera sig av en kvinna?  
<sec/>
– Han låter icke, men Gud Fader tillåter det; Herren i himlen har givit despoten i Satans händer. Han behövde bara öppna ett fönster i slottet vid Amagertorg och vinka, så skulle häxan kastas i sjön, så hatad är hon.  
<sec/>
– Varför gör han icke det?  
<sec/>
– Han kan icke, ty han är förhäxad.  
<sec/>
– Gå in i gäststugan och vila er; jag skall ner till Blockhuset; sedan råkas vi alla vid middagsbordet.  
<sec/>
Om aftonen samma dag stod riksföreståndaren på Blockhusets torntak med sina hövdingar och betraktade danska flottans manövrer vid Kungshamn. En svag nordan hade givit vind i seglen och kungsskeppet med konvoj styrde in i Skurusundet, kvarlämnande dock tvenne svåra galioter.  
<sec/>
– Nu går han till Dalarö och Älvsnabben, sade Gustav Vase; I skulle aldrig ha givit den fågeln mat, så hade han icke flugit.  
<sec/>
– Dröj lite herr Gustav, så må vi se om han icke säger tack för maten. Sviker ej mitt öga, så kommer en båt från galioterna, styrande hit.  
<sec/>
– Jo, den kommer, bekräftade Lars Siggeson, och med vit duk på förstången.  
<sec/>
– Håll då kartoverna i ordning, sade doktor Hemming, ty med juten och djävulen skall endast underhandlas med krut. I sextio år har jag underhandlat med danskar, och varje gång blivit slagen; men kom jag med lans och lod, så blev han slagen. Stockholm tog jag in, med byssor och kulor; Kalmar tog jag också, men då ägde vi bara stenar att kasta, och det gick ändå – Men mulbändas med jutar, nej:  »Svenske män, I vakter eder än  För brev som de daner skriva!»  
<sec/>
Herr Sten gick ner i stranden för att sända ut båt mot danska parlamentären och han följdes av sina paladiner.  
<sec/>
Sveriges riksföreståndare, ännu icke trettioåring, högväxt, blond, blåögd, mera bonde än herreman, gjorde icke det starka intryck av härskare; han var alltför obevakad, lätt att påverka; hans saknad av sund misstro kunde härflyta av bristande erfarenhet; hans böjelse att tro alla om gott var nog framkommen ur begäret att njuta fred och ro, vara omtyckt; hans känslighet för andras lidanden kunde vara rotad i svagare motståndskraft mot egna plågor. Han var den siste riddaren, men i en tid då renässansens nyfödelse av hedendomens råhet utrotat den kristne riddarens ömhet för de svaga; därför kunde han endast leda Sveriges öden på öppet slagfält, under det han i rådkammaren lät besegra sig av den enklaste lögnare.  
<sec/>
När nu danska parlamentären nalkades och låg ett bösshåll från Blockhuset, stack svenskarnes båt ut från land under kartovernas skydd. Ett brev överlämnades och fördes i land, där riksföreståndaren mottog och öppnade detsamma.  
<sec/>
När han läst en sida, syntes han vilja dölja sin rörelse; men doktor Hemming bevakade hans ansikte, och lät med ett mummel tillkännage att man väntade ord och avsked.  
<sec/>
Herr Sten läste slut, men lämnade icke papperet ifrån sig, utan stoppade det i barmen.  
<sec/>
– Doktor Hemming, jag är stolt och lycklig på mänsklighetens vägnar, att ha fått rätt. Kung Kristian är icke den I tror, han är en människa som vi med alla de känslor man vill råka hos en kristen och en riddersman. Han är tacksam för den undsättning jag givit en nödställd, han är krossad av sin fiendes godhet; han lägger ned vapnen och vill sluta en evig fred med det folk som lärt honom högsinthet och barmhärtighet.  
<sec/>
– Vad önskar han? avbröt doktor Hemming, utom sig av raseri.  
<sec/>
– Han önskar underhandla! Och jag går i denna stund att möta honom i Dalarö eller i Öster-Hanninge kyrka.  
<sec/>
– Herr Sten, i Jesu namn ...  
<sec/>
Mera kunde icke den gamle biskopen och härföraren få fram, ty han blev mållös. Men Gustav Eriksson fick fatt i orden.  
<sec/>
– Herr Sten Sture, om I stiger i denna båt, så gå vi i nästa ögonblick in till Stockholms stad och rådstuga, och där välja vi ny riksföreståndare!  
<sec/>
Alla herrarne instämde med en mun. Men Herr Sten vidhöll, gripen av sina känslor.  
<sec/>
– Låt oss läsa brevet, föreslog doktor Hemming, som ägde största anseendet, såsom den äldste och den där varit alla de unga herrarnes lärare i både lärdom, statskonst och krigskonst.  
<sec/>
Motvilligt lämnade Sturen kungabrevet; herrarne gingo avsides att läsa och rådslå.  
<sec/>
Kristian, upplöst av sorg över sin Dyvekes död, krossad av skammen över Oxes process, tillintetgjord av nederlaget vid Brännkyrka och den iråkade nöden, hade verkligen gripits av ett ädelmod, som han kanske aldrig påträffat förr i livet. Och han hade under det friska intrycket av en god människas vackra handling skrivit ur sitt fulla hjärta, uppriktigt utan baktanke. Därför påverkades herrarne nu alldeles omedelbart, och ingen kunde motstå. Själva doktorn måste utbrista:  
<sec/>
– Detta är ur hjärtat, det kan inte djävulen förneka; det hade jag aldrig trott honom om! Men jag skall läsa en gång till.  
<sec/>
De andra herrarne, icke så skarpslipade som den förhärdade gubben, voro genast färdiga att öppna underhandlingarne, men när doktorn slutat andra läsningen, hade han sitt ultimatum färdigt:  
<sec/>
– Hören, herrar, vänner och svenske män! Detta brev är en sannfärdig mans, men det är även den frätande sorgens tunga ord; där är litet Dyveke med, och saknadens tårar ha spätt i bläcket. Men tro mig, sorg förgår, lyckan förhärdar, och med god vind torkar motgångens tårar. Därför, och för att benyttja ett upprört hjärtas snart förgående redobogenhet, så tagen mitt förslag: Herr Sten går till mötet i Dalarö, och vi här närvarande, en för alla, alla för en gå i båt, att som gisslan svara för Konung Kristians person. Jag har talat!  
<sec/>
– Och väl talat, gamle käre vän och fader! svarade herr Sten, under det herrarne tecknade bifall.  
<sec/>
Beslutet var fattat och skulle oförtövat sättas i verket. Tre timmar senare var herr Sten på väg till Dalarö, men då sutto de sex herrarne i danska båten, som lade till vid den större galioten i Kungshamn.  
<sec/>
Doktor Hemming stod vid fallrepstrappan, stödd på Gustav Erikssons starka arm, och skulle stiga först ombord, då han plötsligen slog sig för pannan och steg tillbaks i båten:  
<sec/>
– Herre Jesus, viskade han, det var ju vi som skulle begärt gisslan för herr Stens person! Tänk att han kunde lura oss, mig, Hemming Gadh!  
<sec/>
I detsamma lyftes hela båten i taljor och dävertar ombord; och när svenska herrarne upptäckte sveket, voro de snart övermannade, ty de voro vapenlösa.  
<sec/>
– Vinden har vänt, gud vare oss nådig! var allt vad doktor Hemming kunde få fram, innan han föll i en slö resignation.  
<sec/>
När herr Sten kom till Dalarö i gryningen följande dag, såg han ingen kung Kristian, men från lotsberget syntes danska flottan styra för god vind söderut över Mysingen. Då grät han, över människors falskhet och trolöshet, mera av smärta än vrede, och han ville icke leva längre i en värld, där det goda icke hade någon plats, och där det onda rådde.  
<sec/>
Tvenne år hade gått; Kristian var återkommen med stor krigsmakt, däribland 2.000 fransmän, och hade genom svenskt förräderi lyckats tränga upp till Stockholm. Men då var Sten Sture död; ingen av Stureätt fanns färdig att taga styret, ty sonen var blott sju år. Danska kungen låg återigen på Södermalm, men kunde icke få in Stockholm, som försvarades av Magnus Gren, Erik Kuse, Bengt Arendsson Ulf, Olof Björnsson, Michel Nilsson Krumme, Peder Erlandsson Bååt, Klas Kyle och Olof Bröms.  
<sec/>
Kristian som ånyo sett en sommar förgå och en höst nalkas, befann sig i ett förtvivlat läge, ty danskarne knotade högt över de ökade skatter som utskrivits för svenska fälttåget. Och när han icke med vapen kunde taga huvudstaden grep han till det gamla medlet: att skriva brev och förhandla. Hans huldrika skrivelser gjorde vanlig verkan och en stor del svenska herrar läto lura sig. Män sådana som Hans Petri, professor Sledorm i Uppsala, och biskop Mattias Gregersson i Strängnäs gingo av som sändebud till Stockholm för att få Sturens änka att uppgiva slottet, vilket stod i slottsloven under hennes namn. Men när sändebuden kommo till Norrebro, var denna uppriven, och Magnus Gren avbröt preliminärerna med några skerpentinors avlossande från Helgeandsholmen. En tid efteråt sändes nya underhandlare; och bland dem befann sig doktor Hemming Gadh, vilken åtföljt Kristian från Köpenhamn.  
<sec/>
När Fru Kristina Gyllenstierna fick höra att den gamle Sturevännen, den trognaste av det fosterländska partiet, begärde företräde, fattades hon av en ohejdad glädje; och förhoppningar om en sakernas lyckliga utgång väcktes, ty hon var alldeles övertygad om att den sluge doktorn bryggde något nytt skälmstycke mot danskarne, även om han för stunden måste bära en falsk mask för ansiktet.  
<sec/>
Den mindre slottssalen var i ordningställd för mottagandet, och Fru Kristina stod vid fönstret för att se sin gamle vän komma. Trumpeterna hade ljudit vid Norreport, och eskorten hade passerat förborgen, men ingen doktor syntes.  
<sec/>
Då ropade en härold upp danska sändebuden! och flygeldörrarne slogos upp.  
<sec/>
In trädde doktor Hemming Gadh, danskt sändebud. Sina åttitvå år bar han med lika heder som de åttio, när han för två år sedan skiljdes från Sture och hans maka ute vid Blockhuset; varken fängelset i Danmark eller den långa sjöresan, eller fäderneslandets betryckta ställning hade bitit på honom.  
<sec/>
Fru Kristina gick emot honom med uträckta händer, men möttes av ett främmande ansikte och kalla blickar, och med ens märkte hon att vännen icke kom ensam utan var åtföljd av Ryning, en av Kungshamns gisslan, samt biskop Mattias i Strängnäs, förr den yngre Sturens kansler, men nu erkänd som Kristians anhängare.  
<sec/>
Fru Kristina blev lika stel som sändebuden, och hon sökte förgäves läsa av doktorns anlete och blickar, utleta hans hemliga baktanke, en min av hemligt förstånd. Där fanns icke en linje i olag, icke ett klipp med ögonlocken som förrådde ett dubbelt spel.  
<sec/>
Återseendet var gjort, och Fru Kristina måste tala först:  
<sec/>
– Vad önskar de gode herrar?  
<sec/>
– Vår nådige Konung har låtit förbereda vårt ärende, svarade Hemming Gadh, och oss är förunnat med fullmakt underhandla om dagtingan.  
<sec/>
– Dagtingan? Har icke slottets hövding Magnus Gren, svarat på den frågan?  
<sec/>
– I menar med skott och skytte, väl, men nu är fråga om goda ord och visa råd.  
<sec/>
– Icke därför att jag och de mina ärna mötesgå några era förslag, men för att få höra doktor Gadh tala med ny tunga sedan han fått en konung efter sitt sinne, skall jag lyssna. Sitten ned, gode herrar.  
<sec/>
Doktor Hemming började tala:  
<sec/>
– Fru Kristina, det är två år sedan jag skildes från er; i ensamheten och i främmande omgivning har jag varit i tillfälle att tänka över det förflutna och särskilt de sista hundra åren i vår historia; Kalmarföreningen som uppstod av sig själv när den gamla Folkungaätten var utdöd, hade ett stort och lovvärt syfte, ty söndrade voro de tre nordiska rikena vanmäktiga utåt, men förenade kunde de inträda i Europeiska Statsförbundet, och under Danmarks fana få säte och stämma på kurfurstedagen. Hur ha vi svenskar vårdat detta konungaarv, som med övervinnande av börjans svårigheter, skulle lett oss ut ur vår förnedring och isolering? Vi ha valt och hyllat fem konungar, avsatt alla, och sedan rasat mot varandra. Med Sturar och Tottar på ena sidan, Oxenstiernor och Vasar på den andra, ha vi lidit av hundra års uppror och inbördes krig; det finns inte en åker, som icke är gödslad med landsmäns lik, icke en skog som ej vuxit upp ur de fallnes ben; hela landet är kyrkogård, en galgbacke, en avrättsplats. Av de fem kungarne voro fyra utländske män, men en var svensk, Karl Knutsson, och han var den sämsta. Vad nu den sjätte beträffar eller Kung Kristian II, som redan för tjugo år sedan hyllades av svensk riksdag såsom tronföljare, och därför är vår laglige herre, så vill jag tala för hans sak, emedan han är liksom anklagad, och emedan varje tilltalad har rätt att höras innan han dömes.  
<sec/>
När Kristian II efter sin faders död kom att besöka sitt svenska land och där låta kröna sig, blev han icke mottagen som vän, utan mötte uppror och väpnade skaror. Nu är han åter här, bjuder försoning och glömska; för två år sedan skulle jag ha varnat er, men efter mina sista lärdomar och erfarenheter anbefaller jag er i hans huldrika beskydd ty nu känner jag vår konung vilket I icke gören. Konung Kristian är i Danmark folkets man; han hatar herrarne, och är av dem förföljd, han är lika folklig där som Engelbrekt och Sturarne i Sverige; han är här även bondekonung, ty han har skyddat lantfolket mot rovriddarne ...  
<sec/>
Fru Kristina hade rest sig.  
<sec/>
– Vart går I? måste Gadh avbryta sitt anförande:  
<sec/>
Fru Kristina pekade på dörren!  
<sec/>
– Vad har I att svara oss? frågade den häpne doktorn.  
<sec/>
– Ingenting! sade Kristina Gyllenstierna och gick ut.  
<sec/>
Därmed voro förhandlingarne avbrutna. Men nerkomna på borggården överföllos sändebuden, och doktor Gadh var nära bli slagen; den oförfärade gubben flydde dock icke, utan gick ner på rådhuset, där han utvecklade sin vältalighet för borgmästare och råd, med den verkan, att dessa tågade upp till slottet och tvang slottsloven att öppna Stockholm för Kristian.  
<sec/>
Kröningen hade skett i Storkyrkan, och det som mest imponerat de svenske, var det kejserliga sändebudet, doktor Suckat, som överlämnade Gyllene Skinnets orden åt konungen, numera svåger med Kejsar Karl V. Gästabudet varade i två dagar, och där rådde den mest oförställda och hjärtliga glädje, såsom vid ett släktmöte eller en förbrödringsfest. Konungen var också den kärvänligaste och mest artiga av alla, och särskilt utmärkte han med sin nåd de svenska herrar som arbetat för hans återkomst och genast mottagit hans inbjudning till kröningen. Därför märkte man i hans närhet främst Gustaf Trolle, biskop Mattias i Strängnäs och Vincentius i Skara, Hans Brask i Linköping; vidare Erik Abrahamsson Leijonhufvud som visat danskarne vägen över Tiveden; Erik Johansson Vase – fader till den unge Gustav från Brännkyrka och Kungshamn, Erik Joakim Brahe samme Gustavs svåger; Magnus Gren som utlämnat Stockholms slott, de tre borgmästarne i Stockholm och alla rådmännen.  
<sec/>
Det enda som misstämde var att de danske stormännen höllo sig undan; Severin Norrby, Otto Krumpe, Niels Lykke, biskopen i Odense Jens Andersen och kanslern Didrik Slagheck, mor Sigbrits förtrognaste, skymtades endast i halvöppna dörrar.  
<sec/>
Emellertid vid middagstiden den 7:e november var rikssalen återigen fylld av alla inbjudna, herrar och damer. Man undrade om det skulle bli gästabud igen eller något riddarslag.  
<sec/>
Tronstolen stod tom och man väntade konungen; i grupper viskade man:  
<sec/>
– Var är Hemming Gadh? frågade biskop Mattias sin granne biskop Vincentius.  
<sec/>
– Han är redan i Finland, skickad att övertala finnarne; måtte han lyckas i sina bemödanden så att vi en gång få frid och ro i landena under en älskad konung.  
<sec/>
– Doktor Hemming var den förste som med sitt goda förstånd insåg vad Nordens framtid krävde ...  
<sec/>
Fru Kristina Gyllenstierna stod vid ett fönster och talade vid Erik Johansson Vase:  
<sec/>
– Era farhågor, frände, äro ogrundade, men även om så vore som ni säger, så har jag ett dokument, med vilket jag friar oss alla; och för övrigt, konungen är en hjärtegod människa, han kan förlåta och glömma ...  
<sec/>
– Käraste fränka, allt synes ju vara gott och väl, men en sak oroar mig; jag ser icke min son Gustav bland de hemkomne gisslan; det går dock rykten att han flytt ur fångenskapen i Kalö och tillochmed varit synlig oppe i Kalmar ...  
<sec/>
Fru Kristina svarade icke, utan vände sig bort för att tala vid Erik Abrahamsson:  
<sec/>
– Det var ingen vacker bragd på Tiveden, herr Erik, sade hon; dock I menten ont emot oss, men Gud haver vänt det till godo.  
<sec/>
– Jag gjorde min plikt mot landets rättmätige konung ...  
<sec/>
Herr Erik Johansson Vase, som stod vid en dörr, ville gå ut att söka sin maka Cecilia, men han hindrades av en knekt som ropade:  
<sec/>
– Ingen ut, men alla in!  
<sec/>
Detta väckte oro i salen, Joakim Brahe släpptes i detsamma in genom en dörr och gick rakt på sin svärfar Erik Johansson:  
<sec/>
– Här är ont och onda råd, svärfar, därför skall jag hastigt säga er min hemlighet. Gustav er son är lös; han sökte upp mig på Tärna, och ville resa folket, men jag avrådde honom; så gick han norrut; har varit synlig hos gamle Jakob Ulvsson i Mariefred, och vid detta laget är han gripen av danska utskickade.  
<sec/>
– O, Herre himmelens Gud; min son! – Då är det ute med oss!  
<sec/>
I detsamma öppnades flygeldörrarne; konungen syntes jämte Gustaf Trolle, och bakom dem den ryslige Slagheck, vilken dock drog sig ut igen.  
<sec/>
Konungen var strålande glad, skakade händer och bad sitta. – Sitt, sitt, god vänner! manade han; vi ska bara tala liten smula samman.  
<sec/>
Och han satte sig på tronen lik en ludi magister den där skall ställa tillrätta en liten misshällighet mellan scolares:  
<sec/>
– Ser ni, vi, I och jag, ha ingenting obytt; vi ha gjort opp vårt gamla och kvitterat räkningarne; vi ha ätit våra skeppor salt och prövat vänskapen; men jag litar icke på er gode svenske män att I hållen frid och sämja förrän I grejat era gamla affärer. Den här Gustaf Trolle är en arg karl, men icke så farlig som han bär syn; han är lite långsint, men redlig och beslutsam; han kommer nu med en liten efterräkning, som ni ska göra opp i godo; jag skall bara vittna att allt går rätt till, så fån I döma varandra efter gällande Rikets lag och stadgar. Tala nu Gustaf Trolle, så hör vi på; det skall snart vara över.  
<sec/>
Gustaf Trolle talade. Hans far Erik hade blivit vald av svenske herrar till Riksföreståndare efter Svante Stures död; men Sten, den yngre Sturen hade kasserat valet, gjort uppror och låtit sig väljas till Riksföreståndare; därpå låtit fängsla herr Erik. Detta var uppror, men det hade den nådige konungen förlåtit.  
<sec/>
– Ja ja ja ja! instämde konungen, och gnuggade sina händer!  
<sec/>
– Men, fortfor Trollen, det finns oss emellan en annan angelägenhet, som icke kommer konungen vid, och vilken icke är av enskild natur. När jag, Herrens ringe tjänare, blev av domkapitel vald till Svea rikes ärkebiskop, och erhöll den romerska Curians bekräftelse, så vågade Herr Sten kullkasta valet och jäva påvligt beslut; antastade mig i mitt hem Stäkets slott, lät bryta ner detta mitt hus och kastade mig i fängelse ...  
<sec/>
– Aj aj aj! bekräftade konungen. Det var inte vackert, det är farliga saker att bryta romersk lag! Aj aj aj! Fortsätt herr Gustaf! Till saken! Till saken!  
<sec/>
Herr Trolle fortfor:  
<sec/>
– Därför har Hans Helighet belagt Sveriges rike med bann och interdikt, icke jag likvisst. Jag har endast en blygsam begäran att alla de herrar som våldfört sig på Sveriges rikes ärkebiskop, må dragas till ansvar och ersätta all den skada honom tillfogats, enkannerligen måtte dem ådömas uppbygga Stäkets slott.  
<sec/>
– Vänta litet, tog nu konungen ordet. Det taltes om alla de herrar som kränkt kanoniska lagen och våldfört sig på kyrkans primas. Vad kan det vara för herrar? Herr Sten är den enda jag känner, och han är död; mot död man kan intet käromål ske, eller hur Fru Kristina Sture? även om denne man (här höjdes rösten och blev hotande) skulle ha gjort sig skyldig till förräderi mot landets herrar och Konung!  
<sec/>
Fru Kristina Gyllenstierna reste sig nu, lugn, segerviss:  
<sec/>
– Nådige Herre och Konung, svarade hon; värdigas mottaga mitt svaromål. Min avlidne make, var ingen upprorsmakare; som bevis därpå överlämnar jag det ständernas beslut av 29:e november 1517, varigenom Herr Gustaf Trolle förklaras såsom förrädare förlustig av ämbete och med Stäkets slott. Med detta pergament har jag friat min make, mig och samtlige herrar från Herr Trolles anklagelse, och anhåller jag jämte här tecknade herrar varda skild från målet.  
<sec/>
Med en obeskrivlig tillfredsställelse mottog konungen det viktiga och efterlängtade pergamentet; och under det han slukade namnen, gick munnen oavbrutet:  
<sec/>
– Jaså jag skall ha det här lilla papperet; min tro, det var ett rart skriveri; trösta mig, trösta mig; man skulle aldrig skriva på papper, det är så farligt, så farligt; här ha vi emellertid allihop, hela samlingen som flugor i en håv, allesamman, Erik Johansson Vase, Vasarne känner vi, Hemming Gadh, Mattias, mina goda vänner; men Johannes Brask! Fy! det hade jag icke väntat ...  
<sec/>
Nu kastades masken och konungens ansikte förvandlades:  
<sec/>
– Tack Fru Kristina, sade han med rå stämma; nu göres oss icke mera vittne behov!  
<sec/>
Han slog näven i bordet, och med ens förändrades skådebanan.  
<sec/>
Claus Bille och Severin Norrby inträdde i salen med knektar bärande facklor och bloss. Salen rensades; herrar och fruar släpades ut och kastades i fängelse.  
<sec/>
Följande dag, den 8:e november stod Niels Lykke på burspråket utanför Stockholms Rådhus under det Stortorget var belamrat med galgar och schavotter. Niels Lykke höll ett tal och uppläste namnen på de förnämste dödsdömde. Det började med biskop Mattias och Vincentius, samt Erik Abrahamsson och Hemming Gadh.  
<sec/>
– Men det är Kung Kristians vänner! hördes en röst från torget.  
<sec/>
– Ja, svarade den snedige dansken, men därför äro de förrädare mot sitt fosterland, och som sådana äro de hemfallne åt bödelsyxan.  
<sec/>
Det var svar på tal; och så började blodbadet.  
<sec/>
Detta summariska slaktande av vänner och fiender, har man icke kunnat tillskriva någon statsklokhetens plan hos Kristian. Slagheck fick skulden; och när Kristian sedan ångrade sin grymhet, lät han levande bränna den onde rådgivaren »såsom ett försoningsoffer».  
<sec/>
Om Hemming Gadhs uppförande och hans omvändelse har historien icke kommit till klarhet. Han blev halshuggen borta i Finland emellertid. Några mena att han spelat falskt med Kristian; andra tro att han blivit övertygad om unionens fördelar, och under personlig bekantskap med den intelligente Kristian, fått ögonen riktade på Danmark såsom ledare av Nordens öden; eller att han blivit trött på hundra års inbördes krig, och hellre tog en härskare än tjugo.  
<sec/>
Att Gadh sökte ett avlägsnare framtidsmål är möjligt; men Gustav Vase, som sökte det närmare, uppnådde sitt, och egendomligt nog var det Kristian, som med utrotande av överflödiga biskopar och herrar arbetade honom i händerna.  
<sec/>
Av de sex gisslan som togos vid Kungshamn, ha vi sett de två förnämste återkomma, den ena som Kristians man, den andre som flykting. Av de fyra övrige blev Lars Siggeson Sparre senare Gustav Vasas riksråd, marsk och trogne vän. Olof (Erik?) Ryning tvangs av Kristian gå mot Västerås, men följde sedan Gustavs fanor. Hans broder Göran gick också med Kristian, och höll vid sin nya tro, men blev ihjälslagen vid Kolsundet då besättningen i Västerås skulle fången föras till Stockholm. Bengt Nilsson Grip till Eka försvann, såvida han icke är förväxlad med Birger Nilsson.  
<chapter/>

<chaptername>Räfst- och Rättar-Resan.</chaptername>

<sec/>
En karavell låg för halv vind in i Slätbaken; det var ett stort fartyg, högt på vattnet, men såg illa faret ut; borden voro visserligen nymålade, men skavankerna lyste igenom; seglen hade lappar, masterna lutade något, men märskorgarne voro dock förgyllda; galjonen i rött och guld föreställde ett ondsint lejon, och karavellen bar också namnet Böse Lejonet.  
<sec/>
På skansen var en lysande samling att skåda, riddare, klerker, skrivare, damer, alla strålande ut från högste mannen på skutan, den nyvalde midsommarskungen, med det vitgula håret och skägget, Gustav Eriksson, numera den förste Vasa. Efter sitt intåg i det förödda Stockholm, och trött på det karga Uppsverige, ville han göra ett slags Eriksgata ner till sina götar, och särskilt beskåda det lummiga, feta Östergötland, som låg i högsommarskrud, skonat av befrielsekriget.  
<sec/>
Kring den trettioåriga konungen syntes rikets förnämsta herrar, men alla unga; ty den gamla stammen var utrotad av Kristian Tyrannen; och nu hette de främsta ätterna Leijonhufvud, Stenbock, Sparre, Gyllenstierna, Tre Rosor; släkterna Bonde, Sture, Oxenstierna saknades. Men bland damerna, märktes konungens syster Margareta, änka efter Joakim Brahe från Stockholms blodbad, senare gift med greven Johan av Hoya; samt Margareta, konungens syssling, gift med Berent von Melen, vilken nyss fått Stegeborg i förläning.  
<sec/>
– Nej, se vilket Kanaans land, utbrast den segerdruckne unge konungen, när stränderna nalkades! Åkrar täta som fällar, ängar som ryor; de feta nöten i sjöhagarne; rådjur och hjort i ekskogen, lax i strömmarne och gädda i sjöarne; det dryper av smör och hannog!  
<sec/>
Nu vände karavellen för en udde, och i detsamma mötte en roddjakt för fulla segel och god vind. Det var ett nytt glänsande lustfartyg med segel vita som svanvingar, vimplar och flaggor av sidentyg, och bestyckat med bronskanoner.  
<sec/>
Jakten gjorde intet tecken att vilja väja undan; men konungen blev vred, ty han hade hastigt blod, och ropade till styrmannen:  
<sec/>
– Ser han inte att det kommer folk; preja honom.  
<sec/>
Styrmannen pressade jakten mot land, men då lossade denne ett skott, ett löst dock, som kunde vara en varning eller salut.  
<sec/>
– Hissa kungsstandert! ropade konungen, så får han svara vem han är!  
<sec/>
Flaggspelet gick, och till svar hissade jakten två standarer på bogsprötet. På det ena syntes i en sköld två lejon, två gånger två kronor, ett kors och tre eldsprutande berg.  
<sec/>
Konungen, som icke kände heraldikens hemligheter ännu, vände sig till kanslern Laurentius Andreae och frågade: Wer da?  
<sec/>
– Ärkebiskopen, Ers Nåd!  
<sec/>
– Hå kors, äger han två kronor, jag har bara en! – Vem är den andra då?  
<sec/>
– Den är väl känd; han har satt ut sitt namn; Johannes, Dei Gratia, episcopus Lincopensis ...  
<sec/>
– Dei Gratia, det är Brasken med Guds nåde!  
<sec/>
Kungen tog roret ur styrmannens hand, och höll rätt ner på jakten!  
<sec/>
– Jag bara tar pekfingret av honom, varen icke rädda, sade han.  
<sec/>
Och i nästa ögonblicket skrapade karavellen bort bogsprötet från jakten så att båda standaren strökos i sjön!  
<sec/>
– Undskyll, ropade konungen över bord, trångt farvatten rymmer icke våra nåder. Hoppas ärkebiskopen icke är ombord, eljes skulle jag göra besök ...  
<sec/>
Resten blåste bort i vinden och båda fartygen höllo sin kurs.  
<sec/>
– Tänk, vi kommer som tattare, och de där far fram som kungar! Jag trodde vår nya Ingjald Illråda tog med alla småkungarne, men det finns flera kvar ser jag. Två kronor, med Guds nåde!  
<sec/>
Nu syntes Stegeborg alldeles inpå, och det var lustresans första mål.  
<sec/>
– Nå, Bernt, sade kungen till von Melen, kan du ta emot oss kungligt nu?  
<sec/>
– Ja, Ers nåd, nog har jag sänt ilbud till hovmästaren, men våra tre hundra knektar tror jag icke får plats.  
<sec/>
– Då skickar jag dem att gästa Brasken i Söderköping eller Linköping, själv skall jag hedra honom med ett besök på Munkeboda som han aldrig skall glömma.  
<sec/>
Skeppet lade upp mot vinden och gick in till slottets brygga.  
<sec/>
– Men det är ju en ruin vi skola bebo, min kära Melen, klagade konungen.  
<sec/>
– Ja, det är ju intet palats, men nog få vi rum, svarade slottsherren, som icke sett huset.  
<sec/>
Ståtligt, som ruin betraktat var Stegeborg, men prinsessan Margareta i egenskap av husmor greps av farhågor då landstigningen började. Kastellanen på bryggan såg bekymrad ut, när han märkte att gästerna räknades i hundratal.  
<sec/>
– Var är hovmästarn? frågade konungen, vilken var en man som kunde umbära, när det behövdes, men som hatade försakelse, när det icke behövdes.  
<sec/>
– Hovmästarn blev sjuk inne i Söderköping, men han sände sin son; det är en ung man, vilken har gjort sitt bästa ...  
<sec/>
Man tågade upp; vindbryggan var nerfälld och porten smyckad med löv, blommor och flaggor.  
<sec/>
Allt hovfolket, jämte allmoge från granngårdarne togo emot den nya konungen; kanoner smällde, trumpeter ljudade, och Gustav Vasa mottog den enkla hyllningen med tacksamhet och rörelse. Han hade velat komma på häst med silverskor och strött mynt omkring sig, men han var så fattig att det var frågan om mat för dagen; och på sjöresan hade de tyska knektarne knotat över otillräcklig proviant. Den usla karavellen, som han köpt begagnad och på kredit av lybeckarne, sändes därför genast in till Söderköping att förlägga knektarne i klostret.  
<sec/>
Emellertid hade det kungliga följet stigit in i slottet, vars tre längor voro nerskjutna och vars fjärde mera liknade en fästning. Där luktade fukt, var mörkt och tungt. Konungen gick, från rum till rum, spejande efter möbler och skymten av ett duktyg, men han ville icke fråga så mycket för att ej göra gästerna ledsna, och ställa sin värd i en ogunstig dager.  
<sec/>
Hovmästarn, en ung man kallad Olof, kom och gick liksom väntande en befallning, men sade ingenting. Konungen blev trött och satte sig slutligen i nedre våningen på en bänk; försökte lustiga samtal, med följet, men kunde icke hålla ut. Man såg hur han var hungrig och ledsen och hur det mörka rummet tryckte honom.  
<sec/>
Slottsherren inträdde slutligen förande konungens syster:  
<sec/>
– Kära hjärtans så ledsamt, började hon gråtfärdig; aldrig skulle vi ha tagit hit; intet har den förrädaren Norrby lämnat efter sig, varken i visthus eller källare, och vi får draga in till Söderköping.  
<sec/>
– Gråt inte barn, det finns väl några brödskalkar och en tunna öl!  
<sec/>
– Nej, nej, nej! Ingenting, ingenting; men var icke vred, kära hjärtans broder ...  
<sec/>
– Då seglar vi igen, svarade kungen, reste sig och tittade ut genom fönstret.  
<sec/>
Karavellen hade lagt ut och gått med god vind inåt viken. Det var för mycket till och med för en lustig herre, som kung Gösta, och hans blod sprang upp i kinderna.  
<sec/>
Då vände sig prinsessan till den lille hovmästaren och viskade honom i örat. Denne höjde sin stav, trumpeter skallade, rummets väldiga skjutdörrar gingo åt sidorna, solskenet störtade in i det mörka rummet, och utanför i trädgården på en gräsmatta syntes dukade bord, med alla härligheter från den feta Östgötabygden, samt med öltunnor, vinkannor och venetianska glas.  
<sec/>
Detta var tidens sätt att skämta, och konungen var genast inne i läget, kysste sin syster på kinden, bjöd henne armen och gick ut att sätta sig i högbänken under en baldakin, varpå gästabudet tog sin början. Och det räckte i sex timmar med nya skämt, nya överraskningar och små upptåg. Ibland spordes att bästa vinet var slut, då det bjöds på surt dricka; när gästerna då grinat, stodo nya glas till reds med det ljuvligaste franska vin, så att ansiktena logo och hjärtana hoppade.  
<sec/>
Efter måltiden lade man sig i gröngräset och hörde musik. Konungen spelade själv på en luta till prinsessans sång; och sedan sträckte han sig ut att andas:  
<sec/>
– Ja, kära syster, sade han. Tio år, tio förfärliga år sedan jag låg i gröngräs – Du får inte tala om dem! – Solen skiner åter på mig, vänner har jag och vänliga ansikten omkring mig ... Jag är kung, så sällsamt, jag vet att mödorna börja, men jag känner krafter att möta dem; i morgon har jag över mig alltsammans, men därför vill jag glädjas i dag ... låt musiken spela, jag sluter bara ögonen, ingen får tala mig till ...  
<sec/>
Det spelades och konungen låg med ögonen slutna, mitt i solen; hans läppar rördes sakta som om han talade vid någon ...  
<sec/>
När spelet tystnade, sprang han upp, slog i händerna så att alla samlades. Därpå ordnade han till lek och dans som varade till aftonen, då man gick till sängs. Följet fick ligga i syskonbädd på halm i stora borgstugan, men sedan de lagt sig, gick von Melen och hovmästarn runt med sömndrycken.  
<sec/>
De kommo först in i kungens gemak, och när de sutto på sängkanten skämtades ännu en stund:  
<sec/>
– Svåger ligger så ensam, sade von Melen.  
<sec/>
– Jaså du vill också gifta bort mig, din skälm. Du har väl någon tysk prinsessa, som skall regera mig; tids nog med det ... – Emellertid, sista glaset för lilla hovmästarn, han är så tyst, men det var en huggare att reda mat ..  
<sec/>
– Han kallas Tyste också, heter eljes Olof. Hans far är från Vadstena och han själv är i Braskens hov.  
<sec/>
– Donner Wetter, därför kan han göra gästabud! Jag skall minnas dig Olof! Res ut nu, för här måste sovas.  
<sec/>
– Tusende godnatt!  
<sec/>
– God natt, god vänner; längesen jag sov, utan vaktknektar; god natt!  
<sec/>
Följande morgon steg konungen upp i otta, gick tyst ner till sjöstranden och badade; därpå sökte han upp kastellanen, bröt in i hans sovrum och väckte honom med en larmsignal på sänggaveln:  
<sec/>
– Det har kommit landkurirer från Söderköping i natt?  
<sec/>
– Ja Ers nåd, tre väskor; jag har sovit på dem, svarade kastellanen och tog under huvudgärden tre skinnväskor med riksvapnet på mässingslåsen.  
<sec/>
– Gå nu och väck Lars Kansler och befall honom ner i lusthuset vid sjön. Men utan att väcka Knut Domprost.  
<sec/>
Konungen gick ner i sjöhagen, kastade in väskorna i lusthuset och började vandra på bryggan tills Mäster Lars, eljes Laurentius Andreae hann tillkomma.  
<sec/>
– God morgon Lars, hälsade konungen, nu är slut med leka, här ligger arbetet, sitt ner.  
<sec/>
Mäster Lars satte sig, tog fram skrivdon och rödkrita.  
<sec/>
– Innan jag öppnar väskorna, skall jag säga dig en stor nyhet som jag fick i går under pågående fest. – Kristian Tyrannen har flytt från Danmark, fördriven – och nu är jag obestridd Sveriges Konung.  
<sec/>
Mäster Lars teg och såg icke förvånad ut.  
<sec/>
– Visste du det förut? frågade konungen skarpt.  
<sec/>
– Jag hörde det i förrgår ...  
<sec/>
– Och icke sagt mig?  
<sec/>
– Ers nåde mottager icke gärna rykten eller nyheter på omvägar; för övrigt ...  
<sec/>
– Lars, du börjar bli mig för slug... Men likagott, jag är konung, obestridd; ty Fredrik, den förste, har jag intet obytt med; han har aldrig varit hyllad i Sverige som Kristian dock var. – Emellertid du såg Braskens jakt i går, han bar Ärkebiskopens standar; vad betydde det?  
<sec/>
– Det kan blott betyda att Johannes Magnus befinner sig hos biskopen i Linköping.  
<sec/>
– Gott, då råkas vi i Söderköping, dit jag stämt herrar och biskopar för samtal. Säg dock, (en något barnslig fråga kanske) kan jag lita på Johannes?  
<sec/>
– Nej, Ers Nåde, lita på någon kan man aldrig.  
<sec/>
– Och denna, som jag gjort till Ärkebiskop, för det första: emedan han var personlig vän med påven Adrian VI, studiekamraten i Löwen; för det andra, emedan han genom valet skulle uttränga Gustaf Trolle.  
<sec/>
– Ja, Johannes kom hit med ärendet att föra Trollens talan, men när Ers Nåde gjorde honom själv till Ärkebiskop, nedlade han sin talan, naturligtvis. Så pålitlig är Johannes Magnus.  
<sec/>
– Då äro vi klara med den. Har du haft ögonen på Mäster Knut? Nu under resan särskilt?  
<sec/>
– Utan att vara spion, har jag märkt hur han mest uppvaktar Ture Jönsson ...  
<sec/>
– Min fiende! Det är vänskap! Denna Mäster Knut och hans stämplingar oroa mig mest; jag skulle ha tagit hans huvud redan, om icke han genom sitt ståtliga tal i Strängnäs avgjort konungavalet. Tacksamhet heter bandet som binder! Förklara varför han ville ha mig till konung.  
<sec/>
– Jo, Ers Nåde, varje präst är svensk i sinnet, men han är på samma gång romersk medborgare; som fosterlandsvän såg han i er den värdigaste; men när I rörde vid fadren i Rom, så ...  
<sec/>
– En fader i himlen har jag, men den i Rom ger jag fanen. Vi ha redan brutit med Rom, när påven bannlyste landet under Sturens tid, och med Kejsarn också, då han förklarade oss i akt. Ser du, det var befrielsekriget, och icke bara fejdandet mot dansken! – Säg nu: hur långt har Luther kommit?  
<sec/>
– Luther har lämnat Wartburg, uppträtt i Wittenberg mot sina lärjungar, Karlstadt och vederdöparne, som tillämpade hans läror på så sätt, att de rensat kyrkorna från alla bilder och prydnader.  
<sec/>
– Aj, aj! Stormen lös!  
<sec/>
– Ers Nåde vet om doktor Martins vilda skriftväxling med Henrik VIII i England?  
<sec/>
– Ja, det tyckte jag inte om! En furste är en furste och en fripräst skall icke uppträda som påve. Nej, där är jag icke med! – I alla händelser, då nu dansken icke längre är vår fiende, skulle ju de fångna fruarne som Kristian satte in i Blåtornet lösgivas ... Min arma mor och mina små systrar äro ju döda – ja! – 
<sec/>
Här hejdade konungen sig i talet, förkrossad av minnena:  
<sec/>
– Lars, upptog han; var min biktfar ett ögonblick, red ut denna Casus conscientiae: Jag stod för Västerås, hade grepp på staden; den var nyckeln till Upplanden och Stockholm. Då kom ett brev från Kristian, blodhunden: med innehåll: uppgiv belägringen, eller din mor och dina systrar äro dödens! – Jag besvarade icke brevet, men upphävde belägringen, en timme! Under denna timme talade jag med Gud, jag brottades med honom för att få ett rent svar; jag kastades mellan avgrunden och himlen, men fick intet svar. Då tog jag Västerås! Men när jag skulle in i Stockholm, fick jag veta att mor och systrar voro döda. Jag hade dödat dem, men Sverige levde, andades och var fritt. – Nu frågar jag: hur skulle du handlat i mitt ställe?  
<sec/>
– Ers Nåde, svarade kanslern med tårar i ögonen. Skilda äro människors öden; jag, en andans man, utan edra stora mål och uppgifter, jag som endast har att torka tårar, lösa fångar, jag ... jag vet icke, fråga mig icke ... jag är icke Gustav den förste Vasa, jag är bara Lars Andersson från Strängnäs ...  
<sec/>
– Giv mig avlösning då, andans man; trösta mig som dödat mor och systrar ...  
<sec/>
– Jag kan icke lösa eller binda ...  
<sec/>
– Gott; då löser jag mig själv! – Se där ha vi Mäster Knut, konungamakaren som han kallas! – Jag har älskat denna man, jag kysste hans hand efter Strängnäs-valet, och jag hade honom på högra sidan vid intåget i Stockholm. Nu hatar jag honom; icke därför att han fordrar tacksamhet, utan därför att jag är skyldig honom något. Man älskar ju icke fordringsägare, och jag är icke född bland de tacksamma. Se på honom! Han har dåliga underrättelser åt mig, ty han ser glad ut invärtes.  
<sec/>
Domprosten Knut i Västerås, sedermera bekant såsom Mäster Knut i bedrövligt sammanhang med Peder Sunnanväder, kom nu trippande genom hagen och bar något i handen. Troende sig vara konungens vän, hade han anlagt en förtrolig min, vilken just retade den ömtålige Gustav Eriksson Vasa.  
<sec/>
– Vad för du i skölden? hälsade kungen.  
<sec/>
– Ers Nåde älskar icke nyheter ur andra hand, svarade domprosten, men när fäderneslandet är i fara ...  
<sec/>
– Då får till och med du tala; alltså tala!  
<sec/>
– Kort och gott! Kung Fredrik i Danmark har översvämmat vårt land med proklamationer och brev, i vilka han gör anspråk på svenska tronen, åberopande sig på Kalmareföreningen och Drottning Margaretas ...  
<sec/>
– Så, så! Får jag läsa!  
<sec/>
Konungen läste och vredgades:  
<sec/>
– Åh Herre Jesus Frälsaren, skall jag börja om igen, om igen! Är jag kungen eller icke?  
<sec/>
– Jo, Ers Nåde; men när man fått kronan, skall man försvara den också!  
<sec/>
– Han kallar mig usurpator, inträngling, drottsvikare, upprorsmakare! Nåväl; vi skola förhandla om ärendet i Söderköping, men dessförinnan vill jag göra ett besök i Munkeboda hos biskop Hans, och med mina tre hundra knektar. Nu får ni orlov, jag skall läsa mina brev.  
<sec/>
Och efter ett ögonblicks betänkande, tillade han för att trösta sig:  
<sec/>
– Det finns ett hopp: Kung Kristian tog alla danskvänner bort; tror I det finns någon kvar i livet?  
<sec/>
Han väntade icke svaret, utan öppnade väskorna.  
<sec/>
Munkeboda var mer än ett slott, det var en fästning med vallar och gravar, torn och sträckmurar; ner emot Roxens lummiga strand fanns vattuportar och bryggor, där jakter lågo förtöjda med härbärgen för båtsmän, styrmän och skeppare. Landsidan försvarades av vattengravar med vindbryggor och vallar med kanoner.  
<sec/>
Inom murarne låg ju slottet, men omgivet av en mängd byggnader att det hela liknade en småstad. Lador och ladugårdar; varuhus, verkstäder med hantverkare, arkli med vapensmedjor och krutkvarn. Där funnos flygelbyggnader för hovmän och kammarjunkare, stallmästare, fodermarskar, munskänkar, spelmän, sadelsvenner, slädsvenner, örtagårdsmästare, aptekare, barberare.  
<sec/>
Och under slottet lydde hundratals gårdar med landbönder, så att fogden och räknemästaren hade arbete året om i uppbördskammaren.  
<sec/>
Vid denna tid, då konungen knappt hade mat åt de sina, ägdes 2/3 av svenska jorden av kloster och biskopar; Vasagodsen voro icke många: Rävsnäs, Rydboholm, Lindholmen, hette stamgårdarne, men genom giften och arv voro de splittrade; Gripsholm som fallit under Mariefreds kloster, lekte konungen i hågen, och han tog det snart igen. Den rikaste släkten var Sture som ägde stenhus i nästan varje stad; och när Svante Stures änka, Märta Leijonhufvud dog, skiftades mellan arvingarne 572 hela gårdar, 49 kvarnar, 2 hyttor, 155 halva gårdar, 129 torp, 88 utjordar och 63 tomter i städer. Att försöka en räfst eller reduktion i Karl Knutssons anda genom att reducera världsliga gods, vågade konungen icke, ty han måste ju ha vänner; och när han riktade sin uppmärksamhet på de andliges egendomar, nödgades han vinna adeln genom att lova dem samma rätt att återbörda andliga gods.  
<sec/>
Huru Hans Brask i Linköping kommit till dessa ofantliga jordagods är okänt; att han drev handel och sjöfart vet man, och någon grundplåt hade han väl börjat med, då fadren var borgare i Linköping. Rom hade han besökt under Leo X; där hade han troligen lärt att inrätta sig och taga för sig, och då hans jord var fri från skatt, samlades ju i ladorna, utom vad som genom gåvor och testamenten kunde falla till hans bord. Denne biskop hade hittills intresserat sig för alla världens ting utom de andliga; dock när i Tyskland det stora befrielsekriget från Rom lät tala om sig, då vaknade Brask, men han var då gubbe; och reformationsverket hade krupit in i Sverige, dels genom hemkomna studerande, dels genom tyska köpmän. Det hade gått fram i det tysta, detta kätteriet, och konungen var endast misstänkt att hylla detsamma; hans kansler Lars Andersson hade icke blottställt sig, men man visste hans tankar. Olaus Petri däremot hade predikat den nya tron i Strängnäs, och mot honom gick nu motrörelsen från katolska sidan ehuru likaledes i det tysta.  
<sec/>
Under dessa sakernas förhållande satt biskop Brask på Munkeboda en tidig morgon och höll mottagning, medan hans ärade gäst ärkebiskop Johannes Magnus sov i det grannaste gästrummet.  
<sec/>
Hövitsmannen för slottet stod framför sin förste, som satt på en tronstol under en baldakin och var klädd i violett sammet.  
<sec/>
– Alltså konungen är på väg hit, säger du; kan jag icke hinna till Linköping? frågade biskopen.  
<sec/>
– Det är för sent; och finner konungen slottet öde, tar han in ändå, och så blir sista villan värre än den första.  
<sec/>
– Rätt talar du! Hur många hästar och knektar har jag på gården?  
<sec/>
– Ett par hundra.  
<sec/>
– Då skall du ställa till en vapensyn ute på fältet, med skytte och båtsmän, så behövs inga onödiga förklaringar; var sak talar för sig själv. Men akta väl att ingen rörelse får utseende av hot; och låtsas framför allt att bli överraskad av besöket. Gå i frid min son!  
<sec/>
Hövitsmannen gick, och kammarjunkaren införde en dominikan.  
<sec/>
– God dag, du Herrans hund, träd närmare. Du kommer från Stockholm; vad gives nytt?  
<sec/>
– Ers Nåd, det är längre gånget än vi anat.  
<sec/>
– Är det silvergärden från klostren?  
<sec/>
– Ja!  
<sec/>
–Jag har redan varnat klostren i mitt stift! – Men kätteriet är värre.  
<sec/>
– Vi ha upprättat listor på alla misstänkta; vi följa varje deras steg; Mäster Knut är vår man, och han har Västergötland och Dalarne ...  
<sec/>
– I yttersta nödfall, ja; men ingen brådska, inga våldsamma medel... Den heliga inkvisitionen har alltid handlat, tyst, klokt – – –  Var är kungen?  
<sec/>
– En mil söderut! Han har fattat ett brottsligt tycke för detta nyupptäckta Kanaans land, och han har redan släppt 300 knektar på bete i Söderköping.  
<sec/>
– Och seglat av bogsprötet på min bästa jakt. Nåväl, jag har redan tänkt ut ett annat Kanaan åt denne Josua; och kan jag bara vända hans uppmärksamhet åt det hållet ... Se på väggen där; se den kartan över Linköpings stift. Ser du Östersjöns öga, del rika Gotland med dess hundrade kyrkor – kungen går visserligen icke gärna i kyrkor – men sakristiorna förstår han värdera; nu är Gotland ledigt att ta in; bara gamla Norrby som ligger där ... Det kallas i taktiken en digression eller diversion tror jag ... Du går till Vadstena härifrån?  
<sec/>
– Jag är på vägen!  
<sec/>
– Varsko då, hela konventet; man har viskat om oordningar ... de dansar om kvällarne i parken, bröder och systrar, det kan ju vara oskyldigt, men det får icke ske nu! Icke ge hugg på sig nu! Och att de gömmer silvret! Han är alldeles vild på silver, guld har de väl icke så mycket. – Vale frater!  
<sec/>
Dominikanern gick ut.  
<sec/>
– Kalla hovmästarn och munskänken! befallde biskopen; eller vänta!  
<sec/>
Han kastade en blick i sitt kalendarium:  
<sec/>
– Säg hovmästarn att han täcker borden genast; konungen väntas, och det skall vara furstligt, utan prål, dock; men efter som vi räkna Sankta Elins dag, så gives intet kött på bordet. Fisk och annan fastemat, i överflöd; rhenskt vin, men intet rött! – Kalla sekreteraren!  
<sec/>
Sekreteraren trädde in.  
<sec/>
– Har du fått trycket från Söderköping än?  
<sec/>
– Ers Nåd! Konungen har passerat Söderköping, och upptagit alla tryckpressarna för sin, eller kronans räkning.  
<sec/>
– Mitt tryckeri?  
<sec/>
– Konungen säger att alla pressar äro regale.  
<sec/>
– Nu börjar det gå väl långt; och franciskanernas kloster begagnar han också som regale; han har lagt in tre hundra knektar där.  
<sec/>
– Jag såg dem och deras vilda liv; det var obeskrivligt och de sällarne frågte efter nunneklostret!  
<sec/>
– Har ärkebiskopen vaknat?  
<sec/>
– Han går i vinhuset med sitt breviarium.  
<sec/>
– Väl! – Säg åt hovmästarn att han dukar ett litet bord för tre på salens kortända; för mig, vanlig plats, de andra så att jag har en på var sida. – Om något förefaller, finner du mig i vinhuset!  
<sec/>
Ärkebiskopen, som levat länge i Rom och andra sydliga orter, var bleven frusen; därför hade han sökt upp vinkastet där värme fanns tillräckligt. Under de hängande blå burgunderdruvorna gick han av och an mediterande en lektie ur breviariet, då biskop Brask trädde in.  
<sec/>
– Johannes, utbröt han, jag tror yttersta tiden är kommen!  
<sec/>
– Vi så?  
<sec/>
– Kungen är straxt här, och handsken har han kastat över trätopparne ...  
<sec/>
– Vi så?  
<sec/>
– Det är över gränserna gånget! Han seglar ned min jakt ...  
<sec/>
– Vad gör så det?  
<sec/>
– Han stänger mitt tryckeri ...  
<sec/>
– Småsaker!  
<sec/>
– Han lägger knektar i klostret.  
<sec/>
– Det har väl hänt förr.  
<sec/>
– Nu frågar jag: Vi så? Vi talar du så?  
<sec/>
– Därför att hans dagar äro räknade. Fredrik i Danmark gör anspråk på svenska kronan; Kejsaren och Lübeck håller med; Kristian den Andres mågar, Pfalzgreven och Lothringern bistå ...  
<sec/>
– Johannes! I min ungdom var jag Unionsvän, men danskvän var jag aldrig. Sverige är valrike, kan därför icke ärvas, varken av svensk eller utländsk ...  
<sec/>
– Jag är varken det ena eller andra; jag är romare, därför är mig likgiltigt vem som vallar hjorden!  
<sec/>
Nu avbröts samtalet av basuners och trummors ljud.  
<sec/>
– Där är kungen! Låtom oss gå, till mötes ej, men emot honom.  
<sec/>
– Icke går jag med honom!  
<sec/>
De båda prelaterna gingo ut i trädgården och kommo genom en lönngång upp på sträckmuren, där de genom en lunett betraktade det skådespel som ute på fältet uppfördes. Konungen ridande i spetsen för hovmän och knektar hade bemärkt de biskopliga truppernas rörelser, och antingen manövern missförstods och togs som hot, eller konungen ville roa sig att skrämma prelaterna, nog av, hans styrka föll i skarpt trav, red ner mellan slottet och bryggan, där ryttarne delade sig och bildade häck för den intågande konungen. Utan sedvanliga signaler och växling av lösen red konungen över bryggan, in på borggården, kastade tyglarne åt en hovjunker, och trädde in i stora konventsalen.  
<sec/>
Efter att ha betraktat möbler och dyrbarheter en stund, såg han de båda potentaterna stiga in. Otvunget gick han dem till mötes och klappande Brasken på axeln:  
<sec/>
– Skrämde jag er? hälsade han.  
<sec/>
– Åh nej, svarade Brask, så lättskrämda äro vi icke ...  
<sec/>
– Hör du Hans, gamle vän, avbröt konungen, jag kallade dig förr fader, men sedan jag är vorden landsens fader, så betrakta vi oss som bröder; det är ju bara titlar ändå, enär ingen av oss har barn ännu, eller hur? – Nu har jag kommit hit för att tala om viktiga ting, men vi kanske ska äta först, efter som jag såg dukade bord och jag är uthungrad.  
<sec/>
– Om Ers Nåd behagar, så är allt redo.  
<sec/>
– Men har du något åt mitt folk också?  
<sec/>
– Beror på hur många de äro.  
<sec/>
– De äro i dag bara dubbelt så många som du förde med till Strängnäs, men får jag tid och råd ska de bli flera.  
<sec/>
Dörrarne till matsalen slogos upp, order utdelades, och under tiden gick kungen rakt fram till Braskens stol, satte sig i tronstolen, slog i händerna och inbjöd de andra att taga plats.  
<sec/>
Biskoparne dolde illa sin förtrytelse, men här var ingenting att göra.  
<sec/>
Liksom tre skickliga kortspelare sutto de nu och lurade på varandra, men två mot en dock. Denne ene var icke mer än trettio år, men hade prövat mycket, lidit mer än de två motståndarne, och därför övat sina förståndsgåvor, sin behärskning. Han hade bara sett trolöshet, svaghet och köpslående, därför trodde han ingen och litade på ingen annan än sig själv. Förställning hade blivit en lovlig stridskonst för honom, han kunde dölja sina avsikter under en medfödd godlynthet och en sund lust att skämta.  
<sec/>
Samtalet rörde sig först om väglaget och väderleken, men prelaterna yttrade sig även om likgiltiga ting rätt försiktigt. Rätter avlöste emellertid varandra, och konungen drack vin, ganska försvarligt, ty dels tålde han mycket, havande studerat sex semestrar i Uppsala, dels fann han sig mera obesvärad i ett litet rus; han talade då visserligen bredvid mun, men han hade märkt att han då lättare blev ogenomtränglig, och att motståndaren icke kunde följa hans slingrande vägar; även råkade han, i den muntra sinnesstämningen, att överraska sin fiende och leta ur honom hemligheter; ty ruset smittade och skämtet dolde allvaret.  
<sec/>
När nu konungen märkte hur fisk- och mjölrätter efterträdde varandra, började han vädra oråd:  
<sec/>
– Ni har gott om fisk här i sjöarne, sade han.  
<sec/>
– Ja, Ers nåd, vi ha Guds välsignelse av fisk, svarade Brask.  
<sec/>
– Har ni lika mycket fågel i skogarne?  
<sec/>
– Ja, Ers nåd.  
<sec/>
– Men en fågel på bordet är bättre än tio i skogen.  
<sec/>
– Menar ... Ers Nåde ... ja si, vi har helgondag i dag, och därför synes intet kött på bordet.  
<sec/>
– Är inte var dag helgondag året om?  
<sec/>
– Jo, men det här är ett särskilt, ett svenskt helgon; dagen heter nämligen Helena.  
<sec/>
Konungen tänkte efter:  
<sec/>
– Är det Elin av Skövde?  
<sec/>
– Densamma! Alldeles, ja.  
<sec/>
– Hå kors, nu minns jag, min salig far som var lite fribytersk av sig, brukade berätta historier om de heliga kvinnorna; på sitt sätt förstås. Jag minns särskilt om den här Elin. Hon blev ju ihjälslagen för att ha förlett sin dotter att mörda mannen ... det är ju inte så alldeles ...  
<sec/>
– Hon var beskylld, orätt beskylld, Ers nåd ... avbröt ärkebiskopen.  
<sec/>
– Många är väl det, som icke bli helgon. Min far till exempel ...  
<sec/>
– Riksrådet lutade starkt åt kätteriet och kunde kallas prästhatare, svarade Brask.  
<sec/>
– Ja, mina förfäder voro alltid lite prästhatare. Erik Karlsson Vase till exempel våldgästade som bekant hos prästen i Över-Selö, men blev ihjälslagen ...  
<sec/>
– Det var han som lovade sin hustru en krona.  
<sec/>
– Han skrockade, och jag gol. Men far min gjorde en gång ett besök i Ekerö kyrka och ett sådant besök att biskop Mattias bannlyste honom.  
<sec/>
– Han fick sitt straff också i det stora blodbadet, svarade Brask retad.  
<sec/>
– Ja, biskop Mattias var ju numro ett, som miste huvudet ...  
<sec/>
– Jag menade Riksrådet Vasa ...  
<sec/>
– Och jag menade biskopen; så där kan man missta’ sig på personer! – Emellertid ...  
<sec/>
Konungen kände härvid på en liten väska han bar i bältet:  
<sec/>
– Vad nytt, go herrar, från Tyskland?  
<sec/>
Det var brännarn som skulle tända; och båda prelaterna lutade sina huvud över faten:  
<sec/>
– Ingenting från Tyskland! svarade Brask häftigt.  
<sec/>
– Men du Johannes Magnus, du är ju så verserad i de tyska sakerna; god vän med Hadrian den Sjätte?  
<sec/>
– Jag har haft den stora förmånen njuta av hans bekantskap en gång ...  
<sec/>
– Det ska vara en klok karl det där, vän med Erasmus Roterodamus.  
<sec/>
– Jag känner icke Erasmus, svarade ärkebiskopen.  
<sec/>
– Inte? Han har ändock skrivit Dårskapens Lov och översatt Bibeln. Känner Brask honom?  
<sec/>
– Nej!  
<sec/>
– Hum! Känner I Luther då?  
<sec/>
Vid detta namns nämnande flögo biskoparne bakut på stolarne, fällde armarne och kunde icke röra maten. Konungen åter fattade vinkruset, fyllde ett glas och tömde. Därpå harskade han sig och tog ordet igen.  
<sec/>
– Visst känner ni Martin Luther, han som uppträdde mot avlatshandeln och fick ett vackert utlåtande av Leo X ...  
<sec/>
– Det är lögn! skrek Brask. Leo bannlyste honom!  
<sec/>
– Ja, efteråt, ja; men nu är Leo död och Adrian har upptagit Luthers mantel.  
<sec/>
– Det är lögn! skrek Brask igen.  
<sec/>
– Vänta lite, min gubbe, svarade kungen och tog fram sin väska. Här ha vi ett brev från din broder Olaus, du ärkebiskop ...  
<sec/>
Konungen vecklade opp ett brev och anförde några ställen, aktande sig dock att citera den rasande brevskrivarens kommentarier:  
<sec/>
– »Den nye påven gjorde sitt intåg i Vatikanen, utan hovmän, endast ledsagad av sin gamla hushållerska; därmed angivande att en nyordning skulle införas; att det andliga överhuvudets världsliga makt måtte begränsas, och simonien först av allt avlysas.» Veten I vad simoni är?  
<sec/>
Det leende som följde frågan föranledde ett utbrott av galghumor från Brasken:  
<sec/>
– Nej, Ers Nåde, vi veta icke vad det är.  
<sec/>
– Då skall jag förklara ordet. När en biskop utnämnes i Sverige, betalar han till Rom för pallium; och när en domprost tillsättes i Östergylln, så betalar han till biskopen i Linköping, icke alltid i pengar dock. Detta att sälja andliga ämbeten förbjöds redan av Gregorius VII vid strängt straff, men praktiseras likafullt, så att om »jag skulle vara rättvis» som domarn sa’, avsatte jag genast alla Sveriges biskopar, och finge genast påvlig bekräftelse på åtgärden. Det var simonien, så kallad efter Simon Magus, som ville köpa Andens nådegåvor. Emellertid; vår Hadrianus hade 5.000 andliga sysslor att besätta, och som alla hans släktingar lupo över honom, förklarade han genast att det var slut med nepotismen. Vet herrarne vad nepotism är? Inte? Jo, det är att föredraga vid befordran en oförtjänt släkting framför en förtjänt annan. Men det var bara självklara saker. Nu kommer Luthers mantel, upptagen av Hadrianus påve. Vi veta, fastän vi låtsades nyss vara okunniga därom, att Luther först uppträdde mot avlaten. Detta hans uppträdande mot en uppenbar skändlighet och vilken kunde räknas som det grövsta kätteri, gillades i början av Leo X ...  
<sec/>
Här ville Brask avbryta, men konungen slog näven i bordet så att krus och glas hoppade:  
<sec/>
– Tyst när jag talar! röt han! – Leo skrev nämligen om doktor Martins första teser till Sylvester Prierias då denne yrkade på strängaste straff: »Broder Martin är ett förträffligt huvud och det är bara munkavund som retar sig mot honom.» Och även kejsaren hyste så goda tankar om Luther att han bad att kurfurstligt råd »noga bevara munken Martin; det kan hända att vi behöva honom». Som vi erinra, fastän vi nyss låtsades ha glömt det, så anställdes också räfst med den usle avlatskrämaren Tetzel, som verkligen avsattes av de påvlige; detta, I herrar, ha vi Luther att tacka för. Men nu fortsätter Hadrian ju Luthers verk och förbjuder bestämt all handel med syndernas förlåtelse.  
<sec/>
– Ers Nåd! avbröt återigen den gamle Brask, som var vorden vit i ansiktet, och vars huvud skakade, så ovan var han att höra andra tala; men kungen tog återigen ordet:  
<sec/>
– Nu komma vi till våra angelägenheter. Jag har nämligen låtit beräkna att det finns 20.000 gårdar och slott här i landet, vilka genom de olagliga formerna av simoni, nepotism och avlat, råkat i munkars och biskopars händer ...  
<sec/>
– Genom testamenten och gåvor ... skrek Brask.  
<sec/>
– För syndernas förlåtelse; det är simoni och avlat! högg kungen emot. Därför är jag betänkt på en reduktion, ett återbördande av dessa gods, men på laglig väg ...  
<sec/>
– Olaglig är varje sådan väg till sådant!  
<sec/>
– Och därför, om tre år, kallar jag er till möte i Västerås – jag älskar Västerås som I veten! – och där skall jag bjuda er på ett gästabud I kunnen kalla kungligt, och inte på en sån här svältkur ...  
<sec/>
Kungen reste sig häftigt, så häftigt att bordet vältades:  
<sec/>
– Och du Johannes, Magnus gubevars, fortfor han; du bär två kronor i din flagg, men jag har bara en; stryk du din standert i tid, annars kan jag peka bort den en gång till; och du Hans med Guds nåde, se till att din nåd icke råkar i opposition mot min nåd, ty då blir det både sol- och månförmörkelse på samma dag!  
<sec/>
Han gick ut, samlade sina hovmän, och befallde uppbrott; men när han såg knektarne ännu sitta till häst, utan att ha fått förplägning, roade det kungen att drilla biskopen. Därför kommenderade han »Sitten av», och bjöd dem på biskopens vägnar intaga en lätt frukost uti stora borgstugan; men de skulle skynda sig.  
<sec/>
Själv steg han till häst, och red med sina hovmän upp till Söderköping.  
<sec/>
Gustav Vasa hade hållit sitt möte i Söderköping, och fått ny trohetsed av ständerna, vilka skymfligt tillbakavisade danska konungens anspråk på Sverige. Nu skulle de fångna svenska fruarnes öde varit, beseglat och kung Gustav fått ny börda på sitt samvete, men han var född till lycka, ehuru alltid med svårigheter. Kristian II:s anhängare höllo kvar Malmö och Köpenhamn så att Fredrik måste söka hjälp. Gustav Vasa erbjöd sitt bistånd, och därmed voro två knutar lösta, de fångna svenskorna och de danska anspråken.  
<sec/>
Därmed hade vintern gått in; och i Linköping firades julen. Återseendet med biskop Brask blev förtroligare än man kunnat vänta; julölet dracks i sämja, och Brasken lyckades övertala konungen till det farliga och dyrbara Gotlandståget; men efter som Gotland låg i Braskens stift ansåg Gustav sig berättigad att fordra undsättning av biskopen såsom intresserad part. Hade Brasken haft någon illvillig avsikt, så fick han betala, ty hundra man måste han ställa, och därtill lägga upp en större summa. Det var inte lätt att spela kort med Gustav Eriksson, den bondsluge Roslagsbon.  
<sec/>
I januari var riksdag utlyst till Vadstena, och dit kommo danska sändebud; men även lybeckarne passade på, och den gamle vännen Herman Israel uppträdde ånyo som fordringsägare. Tacksam av naturen, ehuru han själv icke trodde det, hade Gustav aldrig glömt att Sveriges och hans egen befrielse utgått från Lübeck; och vid lybeckarnes första besök i Stockholm hade han som Konung mottagit sändebuden med den största vördnad, till och med stigit av hästen och hälsat dem med militärisk salut. Men lybeckarne voro köpmän och inga riddersmän, därför hade de tagit betalt med oerhörda räntor: först genom ett tryckande handelsmonopol, sedan genom lämnande av dåliga varor och uselt mynt. När det då gällde fäderneslandets väl, tvangs Gustav Vasa till en ny otacksamhet, och han sökte kringgå sin traktat med Lübeck, genom att anknyta med Holland, vilket land då steg upp såsom handlande medtävlare.  
<sec/>
Emellertid, nu på vårvintern satt konungen i Vadstena. Staden med befästningar och varenda hustomt ägdes av klostret, som dessutom besatt 800 gårdar spridda kring land och rike. Från rådhuset där Gustav bodde, höll han skarp utkik på den för honom värdelösa inrättningen, och van vid medgång väntade han bara ett gynnsamt tillfälle att få lägga sin tunga hand på de samlade skatterna. Laurentius Andreae, kanslern, biträdde härvid, höll spejare nere i klostret, och sökte alla vägar att åtkomma handlingarne.  
<sec/>
Nu var det en sedvänja, att varje nyvald konung bekräftade klostrets privilegier; Gustav Vasa hade icke vägrat, men han ville se handlingarne först, innan han underskrev dem, förklarade han. Men detta förnekades honom såsom icke tillhörande konventet.  
<sec/>
Så kom en vacker dag den väntade gynnsamma tillfälligheten.  
<sec/>
Vadstena befann sig i uppror; man skulle just skrinlägga Brigittas dotter Katarina, och hade vädjat till hela rikets offervillighet. Silverskrinet stod färdigt, de lysande ceremonierna voro förberedda, klostret behövde all sin popularitet, då ryktet bröt ut att en nunna flytt med sin älskare.  
<sec/>
Kungen gnuggade händerna, då Lars Kansler kom instörtande med en stor bok under armen:  
<sec/>
– Äpplet var moget, och det föll, hälsade konungen; men vad bär du i ditt sköte?  
<sec/>
– Klostrets diarium, Ers Nåde!  
<sec/>
– Har du stulit det?  
<sec/>
– Nej jag har lånat det, mot kvittens, dock utan licens.  
<sec/>
– Låt oss då studera; men först, vem är den fräcke kvinnorövaren?  
<sec/>
– Det är Olof Tyste ...  
<sec/>
– Den lilla hovmästaren från Stegeborg som lagade så gott gästabud; han har god smak, han. Nu har dock saken två sidor; vi skola skärskåda den ena först och suga musten ur den; sen kan vi se på den andra sidan. – Punctum saliens är denna: en nunna har haft en älskare. – Nu går jag att studera dagboken, sedan mötas vi i klostret efter vespern!  
<sec/>
Om aftonen samma dag stod konungen med sin kansler utanför brigittinernas kloster och ringde på klockan. Han hade ringt flera gånger utan att det öppnades. Då blev han otålig; började först klämta, sedan ringa larm, med den påföljd att hela klostret råkade i rörelse; han hörde spring, flyttande av möbler, slående i dörrar och kistlock; därpå togs upp en körsång, av manliga och kvinnliga röster.  
<sec/>
– Kyrkan är öppen, låt oss gå in den vägen, sade konungen till Mäster Lars.  
<sec/>
De gingo om byggnadens hörn, travande i snön, och smögo in i kyrkan. Dolda bakom pelarne sökte de sig upp åt koret, där bröder och systrar sjöngo vespern; och genom gallret betraktade konungen de båda konventen som stodo där uppställda mitt emot varandra liksom till en contre-dans.  
<sec/>
– Det var ett rysligt sällskap, viskade kungen. Männen se ut som feta tjuvar och kvinnorna som h-r; de göra miner åt varann. Se på den där tjocka buken med röda näsan, han skrattar i mjugg under det han sjunger Monstra te esse matrem! 
<sec/>
Just som sången slutade gick konungen med raska steg upp i koret, fann dörren till klostret öppen, bröt sig väg mellan korherrarne och kom in i en täckt gång.  
<sec/>
– Vem sökes? frågade en storväxt munk, som ställde sig i vägen.  
<sec/>
– Abbedissan sökes av konungen! svarade Gustav och sköt munken framför sig. Visa vägen nu, genast.  
<sec/>
Munken försökte motstånd, men konungen slamrade med sin värja, och blev åtlydd. Genom en mängd gångar anlände de slutligen till en dörr med överskrift: Abbedissan. Munken knackade, släpptes in, mottog ett besked och vändande sig till konungen, sade han:  
<sec/>
– Vår moder är sjuk!  
<sec/>
– Jag har läkare med mig, svarade konungen och trädde in.  
<sec/>
Där var ett stort vackert rum med blommor i fönstret, bekväma stolar med virkade överdrag. Mitt på golvet stod ett bord med grön duk, och i en ljusstake brann ett grenljus av talg med insmälta lackdroppar i mönjerött, föreställande Kristi fem sår.  
<sec/>
Abbedissan satt vid bordet, vars låda hon hastigt sköt igen liksom döljande något.  
<sec/>
– Förlåt jag tränger in, började konungen, men jag har ställ utanför och ringt en alltför lång stund. Nu sätter jag mig! Sitt kansler.  
<sec/>
Konungen satte sig mitt emot abbedissan, som vart stum av vrede och häpnad; men när hon fick se klostrets diarium läggas opp på bordet, då lossnade tungans band och en ordström flödade. Konungen klippte dock tvärt och höjde sin väldiga stämma:  
<sec/>
– Jag är väntad hit att bekräfta Vadstena klosters privilegier; då skall jag genast säga ifrån: det vill jag inte; och på följande grunder – tyst när jag talar! Denna klosterstiftelse, som uppkom för över hundra år sedan, är olaglig och byggd på ett skälmstycke, efter vad diariet utvisar. För hundra år sedan utkom nämligen en påvlig bulla som förbjöd stiftandet av nya ordnar, emedan världen hade Gudi nog av dessa latmansnästen, vilka blevo överflödiga som lärdomsanstalter då universiteten omhändertagit den högre bildningen. För att kringgå förbudet inordnade Fru Brigitta detta kloster under augustinernas regel, men kallade orden San Salvator, först, och sedan brigittiner. Detta sätt att resa sig en ärestod var som jag sade ett skälmstycke, och det står jag vid. Sedan har denna byggnad endast varit en förargelsens härd. Den första vigda abbedissan blev avsatt för bedrägerier och dålig vandel. Vid midsommartiden 1422 (säger diariet) anlände hit en bulla från Martin V som förbjöd samboende av munkar och nunnor; anledningen okänd, men kan gissas. Nu frågas: när upphävdes den bullan? – Intet svar: det är uttytt så: bullan är icke upphävd, och därför är hela orden olaglig. Vidare: anno 1453 (upplyser diariet) uäffades båda konventen av bannlysning. Frågas: är bannet upphävt? – Intet svar! Alltså detta kloster är ännu under bannet; och likafullt existerar orden. Men anledningen till bannlysningen var dålig vandel anmärkt både hos abbedissan Ingeborg Gerhardsdotter, och konfessorn Magnus Unnesson, vilka avskedades cum ignominia. Hela detta ruckel skulle ha varit jämnat med jorden för länge sedan, om icke fruarne förstått ställa sig väl med drottningarne, särskilt Filippa av England och Margareta Valdemarsdotter. Och det har endast varit av ridderlighet mot fruntimren som Vadstena kloster fått lov att fortbestå. Nu har vi fått andra tider, och vi ha varken lust eller råd att offra rikets välfärd för en missförstådd artighet. Dock, vore här ett hem för kvinnliga dygder och manlig verksamhet, kunde ännu nåd gå före rätt; men då vi förnummit att levernet här icke är heligt, utan att bröder och systrar leka i trädgården, till och med öva dans och spel, så anser jag vidare nåd vara förverkad. Kommer därtill den sista förargelsen, att en nunna flytt med sin älskare, så är domen fälld. Jag hoppas att ni för klostrets heder icke jävar dom, och begär rannsakning, utan ställer er under min kungliga vård och värjo.  
<sec/>
Varje gång abbedissan ville avbryta, hade konungen slagit näven i diariet.  
<sec/>
– Nu, fortfor Gustav Vasa, vill jag sluta med två frågor: Är Katarina, Brigittas dotter, förklarad helgon eller kanoniserad?  
<sec/>
– Hon är beatificerad.  
<sec/>
– Det var icke svar på min fråga: är hon kanoniserad?  
<sec/>
– Hon är beatificerad.  
<sec/>
– Svara kvinna, eller vid djävulen ...  
<sec/>
– Hon är ännu icke kanoniserad!  
<sec/>
– Ännu icke; alltså icke! Varför skall hon läggas i silverskrinet då?  
<sec/>
– Det är bruk!  
<sec/>
– Gammalt bruk; men nu kommer nya bruk! En andra fråga: Är det sant att ni visar Jungfru Marias mjölk för betalning.  
<sec/>
– Det är sant!  
<sec/>
– Och ni skäms inte?  
<sec/>
– Det står i Brigittas uppenbarelser att den är äkta.  
<sec/>
– Står det i den lögnboken, då är det inte sant! – Emellertid hör jag att Uppenbarelsernas hela upplaga, tryckt i Lübeck, har brunnit opp här i klostret. Det är ett dåligt järtecken finner jag! Tag nu fram klostrets inventarium!  
<sec/>
Abbedissan störtade ut ur rummet, icke som om hon skulle hämta det begärda, utan som om hon aldrig ämnade visa sig mer.  
<sec/>
– Den får vi inte se mer! sade konungen, och inte något inventarium heller. Men jag skall inventera realia själv. – Öppna bordslådan Lars!  
<sec/>
Mäster Lars drog ut lådan, och fick fram ett radband, en luktflaska och en kortlek.  
<sec/>
– Korten på bordet! Nu har vi vunnet spel! avslöt konungen sin klostervisitation.  
<sec/>
När Gustav Vasa lämnade Vadstena medförde han den heliga Katarinas silverskrin och en mängd andra värdesaker.  
<sec/>
Tre år senare, i Västerås, tilldömde han svenska statsverket de tre härliga biskopsslotten: Munkeboda, Tynnelsö, och Leckö; åt sig själv Gripsholm. Från klostren återbördade han 20.000 gårdar till Kronan utom allt silver och guld. Och vid samma tillfälle löste han alla klosterlöften, varigenom Olof Tyste fick behålla sin unga hustru som han tagit ur Vadstena kloster.  
<chapter/>
Örbyhus.  
<sec/>
Kapellanen på Örbyhus slott, Urban Västgöte låg i sin ökstock och fiskade ål vid Vendelsjöns strand. Det var en av dessa mörka tysta sjöar i norra Uppland, där allt är stillastående och tungt; i stränderna lummiga alar, svarta kolvassar, näckblad; gyttjebotten med iglar, ödlor, grodor och en mängd dyfiskar. På en udde i sjön låg det hemska Örbyhus slott med murar, runda torn, vallar och bastioner, troligen ämnat till försvar mot dalkarlar och hälsingar, då det bevakade södra stranden av Dalälven.  
<sec/>
Det var solig höstmorgon omkring dagjämningen, då prästen i ökan vittjade sina revar; han plockade in många feta ålar i båtens håll och syntes nöjd med sin fångst; torkade svetten ur pannan och vilade på årorna.  
<sec/>
Slottskapellanen bodde icke i slottet, utan i en ryggåsstuga i stranden. Han var över sjuttio år, liknade en torr munk och hade tillhört franciskanerklostret i Stockholm, då detta öppnades av Kung Gustav anno 1527; det var jämnt 50 år sen. Med reformationens lösande av klosterlöften och prästeder hade munkar och präster så grundligt njutit av den vunna friheten, att ett allmänt förfall inträtt. De förminskade inkomsterna gjorde också att prästerskapet måste snugga hos bönderna, förlorade aktningen, kunde icke få gifta sig med en ärlig bonddotter, utan voro hänvisade till skörlevnad på allmänningen.  
<sec/>
Kapellanen hade en gång varit gift, men efter hustruns död slog han sig på att supa; det nya kornvinet eller brända vattnet, som var vigare och behändigare än det tungrodda ölet, gav hastigare resultat och skrymde icke så mycket. En tid hade han råd hålla sig en kökspiga, men när det gick utför, blev han ensam i stugan. Lönen var njugg och utgjordes i natura-prestationer, bland annat fiskrätt i Vendelsjön. Han måste alltså fiska för att kunna leva, och han bytte bort fisken mot mjölk, bröd och brännvin; ibland arrenderade han bort fisket delvis åt bönder, ibland pantsatte han det för gäld mest uppkommen vid kortleken. Han var icke aktad av bönderna, men allmänt omtyckt som en glad sällskapsbroder här uppe i den stora ensamheten. Ibland goda grannar ägde han bergsmännen vid Dannemora, vilket först varit silververk, men nu övergått till järnet; där vid gruvan fanns rikt folk och mycket av denna världens goda.  
<sec/>
Till slottets hövitsman Erik Andersson från Bjurum i Västergötland stod han i ett förhållande, som endast kunde kallas landsmannens, då de båda voro västgötar. Kamrater, som måste fördraga varandra, men mer icke.  
<sec/>
Emellertid, och efter lyktad fångst, började Mäster Urban vissla som en stare, och samtidigt spejade han runt om sjön. Det dröjde en stund, men så kom en ökstock ut ur kolvassen, och i den satt en bonde, som stakade sig fram med ett ljuster.  
<sec/>
– Är du där Mats? hälsade prästen, och tjyv-fiskar på mitt vatten?  
<sec/>
– Nej, jag låts bara! svarade bonden halvhögt, och lade sida om sida.  
<sec/>
– Hur långt har vi kommit nu då? frågade kapellanen.  
<sec/>
– Gästabudet går inte; knektarne få icke supa med bönder; kungen är mer misstrogen än nånsin efter de skotska herrarnes försök nere i Småland. Men vi ha tänkt vid Brittmässan, då avraden skall lämnas inne på slottets borggård ... man kör in med hästar och vagn, och ingen vet vad som finns i lassen förrän det är sport.  
<sec/>
– Det är bättre; så kan det gå.  
<sec/>
– Vet kung Erik om det här?  
<sec/>
– Är I galen? Han skulle sladdra om det genast. Han får ju så sällan tala, och därför är han vorden pratsjuk; berättar alla sina hemligheter och andras med. Nej man får ta ut honom med en tång som tax ur gryte. – – –  Se där går han!  
<sec/>
På slottets sjötorn, på taket syntes en gammal gråskäggig lutande man, sakta vandra av och an under uppsikt av en vaktare. Därpå stannade han vid balustern, lutade huvudet i båda händerna, stödd på armbågarne.  
<sec/>
Det var förre konung Erik XIV som nu satt fången på nionde året, och gjorde sitt tredje år på Örbyhus.  
<sec/>
– Är hon kvar hos dig, Matsen? frågade Mäster Urban.  
<sec/>
– Hon sitter i vassen därborta ...  
<sec/>
– Stackars, stackars barn! – Ser han henne?  
<sec/>
– Ja, vad han gör! De tecknar som dövstumma, ett eget språk som jag lärt på. – När han vänder huvudet åt höger, betyder det: hur mår Sigrid? Åt vänster betyder: Gustav. Hon kan svara med händerna, för det ser icke väktaren; hon kan berätta hela historier med händerna, men han får bara svara med huvudet ... Han ser ut som en sextioåring, men är fyrtiofyra – 
<sec/>
– Låt en komma ut i solskenet, så grönskar han igen ...  
<sec/>
– Inte kan en kalla honom tokig, inte?  
<sec/>
– Långt ifrån; han har varit sjuk, men är icke längre. – Vill du ta fisken, Mats, och följa mig i land.  
<sec/>
De vände båtarne mot strand och landade snart vid kapellanens brygga, varpå de skiljdes.  
<sec/>
Men när Mäster Urban kom upp till sin stuga, såg han en svartklädd man sitta och sola sig vid bikuporna, och hade något dolt i ett kläde.  
<sec/>
– Botvid? Sitter du här och vallar bina? hälsade Urban.  
<sec/>
– Ja, jag kommer från Uppsala; kapitlet har skickat ut mig; du gissar vad det gäller.  
<sec/>
– Är det nu verkligen sant, är det möjligt att Gustav den förstes son skall fördärva vad fadren byggt?  
<sec/>
– Ja, kungen har fått ständerbeslut på Liturgien, och Stockholm är belägrat av jesuiter!  
<sec/>
– Ska vi bli katoliker igen, tillbaka? Var jag icke med i Västerås, då vi förkastade den gamla läran? Jag stod då emot i det längsta, men vräktes ut ur klostret, slängdes på landsvägen, svalt, tills jag måste predika den nya läran. Jag blev missionär för Luther, höll på bli slagen ihjäl för Augsburgiska bekännelsen; och nu skall jag predika påven igen. Nej det kan jag inte; jag vill inte! Jag är för gammal att springa som ett spektakel och lära ut kachesen baklänges, som fanen läser bibeln.  
<sec/>
– Du får säga som Pius II, när han tog tillbaks Baselkonciliets beslut: jag avfaller från villfarelser! lyckönsken mig!  
<sec/>
– Får jag se på den djävla boken!  
<sec/>
Urban röck åt sig knytet och fick fram en kvart i röda pärmar:  
<sec/>
– Röd är han också, som kung Rödskägg! – Vad är det här för slag? Latin, mässoffret, korstecknet, kalkens upphöjande! Jag vill se mina bönder, när jag kommer med den handboken för altaret.  
<sec/>
– Det är ständernas beslut!  
<sec/>
– Nödda och tvungna! av polska hejdukar, och romerska papister!  
<sec/>
– Det är ständerbeslut! Böj dig, annars kommer du till Åland, som Abraham Angermannus.  
<sec/>
– Är han fängslad?  
<sec/>
– Fängslad!  
<sec/>
– Jag vill inte leva längre! det är sanning det!  
<sec/>
– De andra motståndarne mot Liturgien äro också fängslade, på Häringe och Svartsjö. Men ärkebiskopen Laurentius Petri Gothus är med; han mässade i Uppsala Domkyrka på latin om förleden julafton. Per Brahe, Hogenskild Bielke, Erik Sparre och Erik Stenbock voro med och vigde Ärkebiskopen under alla katolska ceremonier.  
<sec/>
– Vad säger Hertig Karl då?  
<sec/>
– Han är arg som alltid och körde ut liturgisterna, när de ville omvända honom. – Emellertid, behåll du boken, och packer dig efter konungs och Ständers beslut, eljes går dig illa – Har du någon mat?  
<sec/>
– En brödkant och lite brännvin! – Låt oss gå in i stugan.  
<sec/>
De gingo in i hyddan som bestod av ett enda rum; där var icke sopat, skurat eller städat på långa tider. Sängen, som aldrig bäddades om, liknade en lumphög. Men vid ett haltande bord satte de sig att dricka, supa och svära, tills kortleken kom fram.  
<sec/>
Hövitsmannen på Örbyhus satt i sin kammare samma dags afton och såg på månskenet ute på Vendelsjön. Fönstret stod öppet och det var lugnt väder; flädermössen foro fram och åter snappande myggor; en fisk slog i vassen och gjorde ringar; ugglorna skreko från slottstaket och vakternas steg hördes från muren.  
<sec/>
Hustrun kom in med en lykta:  
<sec/>
– Han är visst sjuk däruppe, sade hon.  
<sec/>
– Jag har skickat efter Mäster Urban också, svarade mannen.  
<sec/>
– Drottningen har kommit från Hörningsholm och bor hos Mats.  
<sec/>
– Karin kan du säga; det vet jag; och det skadar inte oss. Men den dag jag blir fri från det här bestyret, skall jag sova en hel natt och en hel dag.  
<sec/>
– Kan han inte få gå på muren och trötta sig till natten, det är ju fasligt att höra honom stöna och mumla, när en annan skall sova?  
<sec/>
– Näh, han får inte gå ute lös, för då hoppar han i sjön.  
<sec/>
– Jaså, jaså!  
<sec/>
– Och så kan de ta opp honom i en båt.  
<sec/>
Nu syntes borta på sjön en ekstock sakta flyta fram, och i den satt en vit gestalt. Hövitsmannen stack ut huvudet genom fönstret och lyssnade:  
<sec/>
– Det är hon, sade han åt hustrun.  
<sec/>
Då hördes oppifrån ett sakta spel på luta:  
<sec/>
– Han spelar för henne, vad gör så det?  
<sec/>
Men hastigt sköt en annan båt fram från motsatta stranden, det blixtrade blått från stålhuvor och bardisaner; ekan med den vita gestalten vände mot stranden, och då höjdes rop: Wer da? varpå svarades Hallåh från stränderna.  
<sec/>
– Det är ingenting att göra åt! sade Erik Andersson.  
<sec/>
Nu inträdde Mäster Urban med ett fältskärsbestick; han såg ut som om han sovit ut ett rus:  
<sec/>
– Vad står på? frågade han vresigt. Är det sämre?  
<sec/>
– Gå upp och tala vid honom, det brukar lugna honom.  
<sec/>
– Vad är det på sjön för buller? frågade Urban, med spetsade öron.  
<sec/>
– Det är falskt alarm som vanligt.  
<sec/>
– Så, så; låt mig låna lyktan nu, så går jag upp.  
<sec/>
Det hade blivit alldeles tyst ute på vattnet, och nu hördes uppifrån en svag röst som ville ropa högt, men icke förmådde: Karin!  
<sec/>
Karin! upprepade rösten, men utan att få svar.  
<sec/>
När Mäster Urban kom in i konungens fängelse, stod fången vid fönstret, men han vände sig genast om, ändrade ansikte och blev hög. Den fyrtiofyraårige Erik såg ut som en sextioåring med vitt hår och skägg. Ögonen hängde och voro fuktiga, munnen hade behållit det förtvivlat vemodiga draget från ungdomen.  
<sec/>
– Vad var det du sade? hälsade han sin läkare och präst. Urban hade ingenting sagt, men konungen var i ensamheten så vand att tala och svara för sig själv, att han numera icke kunde märka om en närvarande höll tystnaden eller ej.  
<sec/>
– Ers nåde har kallat mig, svarade Urban.  
<sec/>
Konungen syntes eftertänka om han gjort det, och svarade därpå, i det han satte sig vid bordet:  
<sec/>
– Ja, jag ville tala vid dig innan jag dör.  
<sec/>
– Dör?  
<sec/>
– Jag är dömd till döden nämligen.  
<sec/>
Urban fixerade fången ett ögonblick.  
<sec/>
– Jag vet allt som sker, fortfor Erik; jag hör vad man säger i Stockholm, jag hör vad du tänker nu; du undrar om Karin har talt om det där för mig; det har hon icke, vi talar om helt andra saker. Emellertid vill jag säga dig att jag är oskyldig. Johan lät jag först varna när han pantsatte sju svenska slott i Livland, åt Sveriges fiende polacken; det var landsförräderi, och förtjänade döden, men jag gav nåd; när Johan reste finnarne mot mig, förtjänade han andra gången döden, och han blev dömd från livet av laglig domstol; men jag benådade honom med anständigt fängelse; och sedan gav jag honom fri. Vad har han att klaga då? Du svarar med Sturarne och de andra. Men Ständerna dömde dem såsom förrädare, och de voro förrädare. Svara nu: vad har jag brutit?  
<sec/>
– Ers nåde erkände ju att anklagelsen mot Sturarne var falsk, bad själv de efterlevande om förlåtelse och gav ut skadestånd ...  
<sec/>
Här blev konungen stum, stirrade förtvivlad framför sig. som om något stöd brustit för honom; handen som låg på bordet plockade sönder pärmen till en uppslagen bok; läpparne rörde sig under skägget:  
<sec/>
– Det är sant; jag erkände jag haft orätt ... men jag tog tillbaka det också.  
<sec/>
Här ljusnade ansiktet opp som om han funnit den sökta utgången.  
<sec/>
– Men, fortfor han, jag vet inte i denna stund om Sturarne voro skyldiga eller ej, och det kan vara just detsamma. Det är så många som lider oskyldigt här i världen, och få människor ha lidit så mycket som jag ... Men Svante Sture var intet helgon, han skolkade med rust-tjänsten till Kronan, och jag dömde honom från adelskapet, men benådade honom, jag benådade alltid, men ingen benådar mig. Emellertid, nu har jag slutat min översättning av Johannes Magnus’ historia; jag undrar ibland om han ljuger eller om de andra ljuger; i förra fallet var jag aldrig Erik den fjortonde utan Erik den åttonde. Tänk dig att ingen Erik den fjortonde funnits; då har jag aldrig funnits, det är logiskt. Och om jag icke funnits, så sitter jag icke här, och ingen kan anklaga eller döma mig. Det är ett ovanligt fall, och som jäv vid domstolen är det rent av förkrossande ...  
<sec/>
– För så vitt Johannes Magnus har ljugit, men det blir svårt att bevisa ...  
<sec/>
– Ja, kanske det! Vem kan bevisa något egentligen; den ena tror ju icke vad den andra säger; jag läste i går om religionssamtalet i Marburg... Luther och Zwingli drabbade, protestanterna slita sönder varandra, de kunna icke övertyga varandra, och icke bli ense; varför tror icke den ena människan vad den andra säger? Därför att alla ljuger, stora och små, sannfärdiga och bedragare; vet du att jag tänkt ut så här: att allt vad man säger är lögn och sant på en gång. Du ser till exempel att månen skiner därute, och så påstår du att det är månsken. Det är sant att det är månsken här, men på de ställen där det är mulet har man icke månsken. Det var således både lögn och sanning. Man påstår att jag är tokig; ja, men jag är även klok ibland, alltså är jag både klok och galen! jag tror att alla kategoriska och alla disjunktiva omdömen äro falska; därför är logiken galen och borde skrivas om. Du hör inte på vad jag säger.  
<sec/>
Urban hörde verkligen icke på, utan lät konungen tala ur sig det överskott, som eljes skulle ha sprängt hans huvud; och under tiden undrade han om denna söndertrasade själ vore värd ett uppror.  
<sec/>
– Vad skulle Ers nåde göra om han blev fri? frågade han försöksvis.  
<sec/>
– Jag, fri? – Jag skulle fängsla Johan att börja med ...  
<sec/>
– Och sedan?  
<sec/>
– Det vet jag inte! Jag vet ingenting; jag orkar ingenting ...  
<sec/>
– Har ni ingen önskan Ers nåde?  
<sec/>
– Vad är det värt?  
<sec/>
– Skulle det icke glädja er om ni fick råka gemål och barn?  
<sec/>
Nu ljungade några blickar, och ett leende drog över det vita ansiktet, men straxt mörknade det igen:  
<sec/>
– Nej, det är bara bländverk det också; uppriktigt sagt, Mäster Urban, när jag har dem i rummet här, så tränger de ut mig; de bli så stora, de taga luften ifrån mig, de kväva mig, och jag har ingenting att säga dem ... Och då blir återseendet så smärtsamt. Ser ni jag är målare, och jag vill se tavlor som jag målat själv, men det fordras distans för att se vackert; när jag ser Karin på avstånd, i båt, ute på sjön, i månsken helst då är mig väl. För övrigt behöver jag icke se dem; jag har dem härinne jämt och samt på mitt sätt; ser ni de här tre lediga stolarne vid bordet; där sitter mor, där är Sigrids plats, där är Gustavs. När jag spisar middag, sitter vi här alla fyra; jag talar vid dem, jag ser dem, det är mig nog. Då slipper jag rätta barnen: spill inte på dig, tala icke så högt, rör icke mina papper. Det är gott nog som det är; ensamheten har gjort mig ömtålig att jag icke lider verkligheten; det äcklar mig redan att behöva äta, jag tycker det vara en smutsig sysselsättning; jag har svårt att taga i något med händerna, att kläda mig, tvätta mig; min kropp är död, endast själen lever, någon annanstädes, där den hämtar sin näring av ett ämne som är tunnare än luft, renare än källvatten; jag spisar dofter och dricker välljud; när jag somnar går jag ut i rymden, ser sköna landskap; och när jag vaknar finner jag mitt lik ligga här i sängen, och då skall jag krypa in i det som i gamla kläder; om jag fick sova och aldrig vakna, det vore saligheten! God natt, Mäster Urban; tack för jag fick tala; nu går jag i säng, och därifrån reser jag ut till grönskande öar där jag endast råkar vänner. God natt!  
<sec/>
Ehuruväl Mäster Urban icke hyste stora förhoppningar om kung Eriks vederfående, måste han dock blåsa på den eld han varit med att tända mot konung Johan. Det fanns ju en möjlighet att Erik i friheten kunde försonas med livet, och om icke, bleve ju sonen Gustav tronföljare under hertig Karls förmyndarskap; huvudsaken vore alltid Johans avsättande.  
<sec/>
Beväpnad med den röda boken, gick alltså kapellanen till Vendels kyrka söndagen före Brittmässan, och med låtsad laglydighet, böjande sig skenbart för konungens och ständernas vilja, började han mässan med korstecknet och latinska kanon.  
<sec/>
Församlingen satt och gapade, trodde prästen druckit något starkt på morgonen, men väntade. När så helgons namn började susa om öronen, knäfall växla med tysta böner, och slutligen kalken höjdes till mässoffret, då steg en gammal bonde ut på stora gången, knäppte upp tröjan, tog upp ett radband, och utbrast i Simeons lovsång:  
<sec/>
– Herre nu låter du din tjänare fara i frid, ty mina ögon hava sett din härlighet. Välsignad vare Konung Johan III.  
<sec/>
Och så avgav han en bekännelse, att han aldrig trott på de nya funderna, utan i stillhet bevarat den enda sanna romerska tron ...  
<sec/>
Här avbröts han av Mats, som grep honom i kragen och ledde honom ut ur kyrkan.  
<sec/>
Kapellanen tog nu ordet och förklarade inför menigheten att han endast följt konungens befallning (ständerna talte han icke om), att han personligen höll vid gamle Kung Göstas kyrkoordning, men han varnade för olydnad. Därpå berättade han hur Abraham Angermannus satt fängslad på Åland, då hertig Karl förgäves lagt sig ut för honom; hertig Karl beskyddade nämligen den evangeliska läran; och dess anhängare flydde i massor till honom; men de borde erinra att konung Erik var den första som pekade på Johans papisteri, och därför fått lida så omänskligt; därpå skildrade han sitt sista besök hos konung Erik, som visserligen var svag; men väl försatt i frihet skulle bliva dem en nådig herre, med hertig Karls hjälp, väl förståendes. Han målade upp scenen på sjön om aftonen, huru knektar jagat bort Karin, som endast infunnit sig för att få hälsa sin make med en oskyldig viftning av näsduken ...  
<sec/>
Församlingen grät; gudstjänsten förklarades avslutad, kvinnorna fingo gå hem, men karlarne samlades på kyrkbacken. Och när de skildes, var beslutet fattat: kung Erik skulle befrias i nästkommande vecka, vid Brittmässan. Bönderna, som då fingo köra in med sina lass på borggården, skulle ha vapen dolda i vagnarne, och på givet tecken intaga slottet.  
<sec/>
Dagarne före Brittmässan syntes Mäster Urban på landsvägarne, löpande socknen runt, alltjämt med sin röda bok under armen. De hade en otrolig förmåga att synas dessa röda pärmar; på en gångstig i gröna åkern lyste den som en vallmo eller en tuppkam; som den röda hanen skrek den vart den kom; och slutligen satte Urban den på en stång, och kallande den för blodfanan, samlade han bygdens pojkar efter sig. Han planterade stången i sädesskylar och anförde stenkastning mot densamma, så att innanmätet kröp ut, men pärmarne höllo.  
<sec/>
Slutligen var den stora dagen inne. Avradsbönderna samlade sig vid tingshuset, och sedan de formerat kolonn, satte sig foran i rörelse. Som en stor, tjock orm kröp den fram, slingrande sig mellan avskördade gärden, och efterst syntes kapellanen med de röda pännarne, dock icke på en stång.  
<sec/>
Tåget slingrade fram mot Örbyhus’ slott, och vid framkomsten fann man vindbryggan uppdragen. Bönderna smällde med piskorna för att giva sin ankomst tillkänna, och efter någon väntan, visade sig en slottsskrivare på muren, ledsagad av en trumslagare. Han hade ett papper i handen och efter trumslag, läste han upp:  
<sec/>
– I anseende till förre konung Eriks iråkade sjukdom, kunde icke avradsbönderna insläppas i slottet, utan befalldes återvända till tingshuset och i därvarande kronolada, avlämna sina varor etcetera.  
<sec/>
Bönderna förstodo att där var förräderi å färde. De slogo sina huven i hop och rådgjorde.  
<sec/>
Men då sköts en båt ut från slottet, och över vattengraven kom roende en annan skrivare som bad att få tala vid Mäster Urban.  
<sec/>
Efter någon tvekan, och mest driven av nyfikenhet, gav denne sig i båten och infördes genom en vattuport, där han genast belades med handbojor, vilket han fann helt naturligt då hans samvete var så pass orent, ehurväl han ångrade sin dumhet att gå i snaran. Han infördes i borgstugan, där han fann Erik Andersson jämte två civila herrar, den ena förfärligt supig till utseendet. Denne tog ordet utan långa företal:  
<sec/>
– Mäster Urban, sade han; jag är konungens Sekreterare, Johan Henriksson. Jag medför tvenne dödsdomar, dock över en och samma person. Riksens råd, biskopar och herrar, ha redan dömt förre konung Erik till döden tvenne gånger; anno 1569, då salig ärkebiskop Laurentius Petri jämte biskoparne i Strängnäs och Västerås undertecknade med egen hand, och anno 1575 på herredagen i Stockholm den 10:e mars. Dessa domar voro dock villkorliga, i så måtto, att exekution endast skulle följa i händelse av uppror. Nu ha vi upplevat tre uppror, och därför följer instruktion för Erik Andersson och mig att låta domen gå i verkställighet. Av särskild nåd, och av aktning för det krönta huvudet, har konungen beviljat den livdömde välja dödssätt. Nu vet ni det! Mer behöver ni inte veta.  
<sec/>
– Må jag se papperen! var allt vad Urban kunde få fram. Han fick läsa domarne, och inför de stora vördnadsvärda namnen blev han först svarslös.  
<sec/>
– Får jag tala vid... konung Erik? viskade han slutligen fram.  
<sec/>
– Nej, han vill icke tala vid er; han har sin hovkapellan, har haft. Däremot skall ni få tala vid en stockeknekt nere i källaren ...  
<sec/>
Vändande sig till hövitsmannen avslutade han sittningen:  
<sec/>
– Låter nu knektarne från muren ge en salva, över böndernas huvuden; hjälper icke det, så tar vi till skarpen.  
<sec/>
Mäster Urban avfördes; salvan gick, och bönderna flydde.  
<sec/>
Tre dagar senare utfördes kung Eriks lik ur Örbyhus slott, för att i stillhet begravas i Västerås domkyrka.  
<sec/>
Även de som beklagade hans öde, lyckönskade honom till hädanfärden.  
<sec/>
Eftervärlden har haft svårt att döma mellan bröderna. Hertig Karl, som säkert skulle ryggat för en offentlig avrättning, ogillade den hemliga akten, och utlät sig så om den döde: att han jämte det myckna onda, dock även uträttat mycket gott och manligt under sin regering.  
<sec/>
Gustav den Andre Adolf yttrade mera oförbehållsamt: konung Erik slog ihjäl Sturarne och bragte många eljes om halsen, och efter de många voro, dömde världen att de alla voro oskyldige. Efter mänskligt utseende att döma, var hans ånger ännu skadligare än hans brott.  
<sec/>
Gustav den Tredje säger i sin gravskrift över Erik XIV, att han, lysande genom bedrifter i krig och fred dukade under för inhemskt försåt.  
<chapter/>

<chaptername>Apostata. </chaptername>

<sec/>
På Tyska Ordens gamla slott i Reval satt Johan III nu mot slutet av sin levnad och rådlade med sin tjugotreårige son Sigismund om rikenas framtida öden.  
<sec/>
Tjugo år hade förflutit, sedan Johan såsom hertig av Finland börjat på egen hand arbeta på Sveriges utvidgning utom gränserna; och enär Danmark med sin flottilj av öar bevakade tyska stranden, såg han framtiden åt öster och sydost, viljande gräva sig ut ur isoleringen, dels genom erövrandet av Finland och Estland, dels genom att söka tronen i Polen varmed följde förnäma förbindelser både med Kejsarhuset Österrike och Hertigskapet Milano-Sforza.  
<sec/>
Allt detta var nu förverkligat, trots ett fyraårigt fängelse. Svenskarne sutto fasta i Reval, Sigismund var konung i Polen, romerska läran var åter upprättad, och Sverige såg möjligheten att bli en av Europas stora makter. Men likafullt rådde bara oro och missnöje i det kungliga palatset.  
<sec/>
Katarina Jagellonica var död, Johan var omgift med Gunilla Bielke, vilket giftermål misshagat alla adliga ätter till och med Bielkarnes. Det syntes som om konungens kärlek till den avlidna makan överflyttats på sonen, ty han kunde icke leva utan honom, och när nu far och son mött varandra en gång i Reval, trodde man att de aldrig skulle kunna skiljas mer.  
<sec/>
De voro instängda i konungens gemak, och den unga drottningen såg med missnöje huru styvsonen fick del av gemålens alla planer och tankar, under det hon måtte sitta ensam.  
<sec/>
Bordet stod framför fönstret och var fyllt med kartor, dokument och stamtavlor.  
<sec/>
– Min son, fortgick konung Johan, man kan icke förutse en handlings alla följder, därför måste man fatta ett beslut på Guds försyn; och det sakförhållande vi i dag bygga på, kan i morgon vara ramlat. Din farbror hertig Karl är änkling bliven och utan manliga arvingar; huru fruktansvärd han än är, skall han dock icke kunna eftersträva tronen för sin ätt, då han ingen äger – allt detta i fall han icke gifter om sig. Din ställning i Polen är icke hållbar; polackarne äro ett folk, som vill lydas av sina furstar och icke lyda; gör du som Henrik III, när han släppte det ovissa Polen för det vissa Frankrike, res hem och bliv i ditt land, tag in din faders tron, och förkovra Vasaarvet inom dina egna gränser.  
<sec/>
– Min far, svarade den fromme, undergivne Sigismund; din vilja är mitt högsta, men jag fruktar det är för sent att vända om; min uppfostran är icke svensk, min mor gjorde mig till polsk tronföljare, jag talar icke samma språk och dyrkar icke samma gudar som det svenska folket.  
<sec/>
Johan var vankelmodig, men kunde icke lida trycket av en motsägelse, och nu när han bekämpade sig själv och sina forna strävanden, blev allt vad han föreslog till snaror om halsen.  
<sec/>
Han reste sig, den långe, gänglige mannen med det hängande röda kämpaskägget, och vandrade på golvet, som om han ville lämna bakom sig denna härva omöjlig att reda.  
<sec/>
– Sköt dig själv då! avklippte han vresigt.  
<sec/>
– Var icke vred, min far, svarade Sigismund, ty jag är utan skuld. Du uppfostrade mig, du och min mor, i den romerska läran; men när en dag kom att jag fick styvmor av den protestantiska bekännelsen, då fordrade du att jag skulle lämna min ungdoms tro; och när jag icke kunde villfara din begäran, slog du mig ...  
<sec/>
– Tyst! Du får icke riva upp min levnads vävnad, som just nu höll på att gå ihop; du får icke ställa mig till rätta, icke konfrontera mitt forna med mitt närvarande. Men ett skall du veta: Du har aldrig förstått mig! – Jag har aldrig ämnat en återgång till Rom; jag åsyftade endast en kyrkornas och lärornas försoning, då jag fann det orimligt att kristna människor, med samma tro samma dop skulle stå som fiender för de yttre ceremoniernas skull ...  
<sec/>
– Men, far, du övergick formenligt till den katolska läran.  
<sec/>
– Formligt, aldrig; och det har jag glömt. Men när jag den tiden såg protestanterna söndra sig själva som lutheraner, zwinglianer, kalvinister, anabaptister, då satte jag mitt ankare i den allmänna, apostoliska, kristna kyrkans säkra botten; och tro mig, söndringarne äro icke slut; hertig Karl lutar åt kalvinismen, liksom Erik och jag en gång gjorde, båda två. Nu har jag emellertid prövat allt och behåller vad gott är av varje bekännelse, därför har jag genom grundliga studier vidgat målet, och för dig skall jag bekänna, att jag har vidtagit åtgärder för vinnande av en sammanslutning mellan alla kristna kyrkor, även den grekiska. Ser du, den tanken är den största som är född i nutid, och jag skulle på en högre plats redan ha uträttat ting dem ingen före mig vågat eller förmått ...  
<sec/>
Här bröt detta Vasalynne fram, som vållat beskyllningarne för det vanvett man velat tillskriva både Gustav den förstes fader, honom själv, alla hans söner mer eller mindre, och vilket hos döttrarne yttrade sig som moraliskt svagsinne.  
<sec/>
Stora krafter visa sig i stora planer, och ingen av Vasasönerna planerade så stort som Johan III.  
<sec/>
Han fortfor, då sonen med nedlutad panna ville dölja sin blygsel över fadrens utsvävande fantasier:  
<sec/>
– Genom avbrottet av förbindelserna med Rom råkade Sverige i lägervall; bildningen sjönk, prästerskapet förföll, lärdomen försvann; därför, ser du, måste min store fader söka från utlandet kunnige män, ty det fanns icke en man som kunde skriva ett brev, och därför blev hans tyska regemente, så illa anskrivet det var, en ren nödvändighet. Klostren stängdes för tidigt, innan universitetet ännu hunnit giva ersättning; allt vad vi sedan hedendomen erövrat och vilket kommit från Rom, förlorade vi i ett slag; vi voro blivna barbarer igen, och hedendomen låg över oss. – Då kom jag och räddade Sverige, detta »otacksamma, dumma, laglösa, förbannade land» som Erik kallade det; och det var min plan att genom Estland, Polen, Österrike, Milano öppna ny landsväg till Rom; jag hade ju själv Polens krona i min hand – men så hindrade avunden mig, du vet, min bror Erik; han hade också planer, men västerut, till England och Skottland ...  
<sec/>
Nu märkte Johan hur han snärjt sig igen, då han nyss velat släppa Polen, och nu pläderade för dess anknytning med Sverige; och när näten slogo honom i ansiktet vaknade han och bröt ut i raseri mot sig själv.  
<sec/>
– Hör inte på mig, svara mig icke, jag är gammal och bruten. Jag skulle aldrig tala, utan sitta i ett kloster, där evig tystnad var påbjuden ... Bry dig icke om vad jag säger, handla på egen hand; låt oss tala om ingenting; det är middag straxt, då ska vi äta och dricka, och sedan sover jag, det är dock det högsta man kan komma fram till.  
<sec/>
Konung Johan hade stannat vid ett fönster vettande åt staden och plötsligen syntes han ryckas upp ur sin förmenta trötthet. Bland Sigismunds medförda följe uppgående till ett par tusen man, märktes en ovanlig rörelse nere på torget, och där måtte något särdeles obehagligt ha visat sig, ty konungen gick straxt till fönstren på salens andra sida som vette åt Finska viken. Han stod och trummade på rutan, då hans blickar började stirra och kröpo in i huvudet. Hastigt avlägsnade han sig från fönstret och satte sig i ett hörn, där han icke kunde se utåt.  
<sec/>
Han hade sutit ett par minuter och slutit ögonen liksom för att slippa se, då det knackade på dörren.  
<sec/>
– Där kommer han, sade Johan, den fruktade, den jag hatar mest av alla storherrarne, Erik Sparre, vilken jag måst begagna trots mitt förakt. Han är icke en människa utan en makt; han föreställer den där släktingen som alltid protesterar arvet; det är Vasarnes eviga avundsman, och förrän hans huvud ligger under en bila, skall kronan icke ligga säkert på vårt huvud. Var gång jag hör den mannen knacka på min dörr, låter det som spikades på min kista; han medför alltid dåliga underrättelser, alltid Uriabrev. – Nu skall jag släppa in honom – – –  se noga på hans sneda ansikte, om han ljuger eller hyser baktankar – – –  Sigismund, tro din gamle vise fader, när han säger: Man kan icke tänka nog lågt om mänskligheten! – Stig in herr Erik!  
<sec/>
Dörren öppnades; greve Erik Sparre, författaren till Kalmare-stadga och skriften Pro rege, lege et grege, trädde in. Som han nödgades se åt båda konungarne på en gång, och dessa befunno sig på betydligt avstånd från varandra, råkade hans ögon att skela, vilket gav det tråkiga ansiktet ett fasligt uttryck.  
<sec/>
Johan mottog ett brev.  
<sec/>
– Från Hogenskild Bielke, av stor vikt, sade Sparre.  
<sec/>
Johan som icke ville, att Sparre skulle läsa brevets innehåll i hans ansikte, vinkade åt budbäraren att gå. Men det stred mot grevens beräkningar, och han låtsade icke förstå vinken.  
<sec/>
Konung Johan hov upp sin röst:  
<sec/>
– Lämna oss, Herr Erik.  
<sec/>
Nu måste han gå, men kunde icke dölja sin förargelse.  
<sec/>
– Stäng dörren i lås, Sigismund, eljes låtsas han ha glömt något! – Häng din handske för nyckelhålet, eljes tittar han på mitt ansikte när jag läser. – Jag såg honom nyss gå upp, och genom torntrappans fönster märkte jag hur han läste ett liknande brev; alltså från Bielken! 
<sec/>
Konungen läste, och fällde brevet på golvet:  
<sec/>
– Se där, hur allt är bräckligt, och hur fåfängt det är att bygga planer på det bestående; det bestående har ändrat sig; hertig Karl bullrar, och umgås med giftermålsplaner. Gifter han sig och får manlig avkomma, så är du ifrån tronen. Hör nu på huru jag måste ge dig ett nytt råd, alldeles motsatt det jag nyss gav: res hem till Polen, ty där är du säker.  
<sec/>
– Min far, svarade Sigismund, nu är det min tur att ändra beslut: jag tar hellre svenska kronan säkert än polska osäkert.  
<sec/>
– Men du är katolik; vill du gå tillbaka?  
<sec/>
– Aldrig! Men jag vill sitta i Sverige såsom ett levande tecken på att den ena läran åtminstone är lika god som den andra!  
<sec/>
– Då mister du huvet; du känner icke din farbroder Karl! Det är Gustav Vasa och Kristian Tyrann i en person!  
<sec/>
Sålunda sutto nu far och son, slitna, sållade, av de stridiga intressen som uppvuxit av förhållandena i det o-mornade Sverige och det alltid yrvakna Polen.  
<sec/>
De ältade och tuggade, bytte ståndpunkter och åsikter, icke mäktande fatta ett beslut, då allting visat sig vara så opålitligt, och händelserna växlade utseende varje ögonblick.  
<sec/>
Nu hördes utanför tre slag i golvet av hovmästarens stav; det betydde att taffeln var dukad.  
<sec/>
Far och son rycktes ur sina tankars kvarnhjul, och genom en tapetdörr tågade de ut i drottningens lilla matsal.  
<sec/>
Den tjugoettåriga Gunilla Bielke, styvmoder åt den tjugotreårige konungen Sigismund, mottog de båda herrarne med ett behagfullt, något skälmaktigt leende. Sigismund, en svärmisk yngling, ogift ännu, kunde icke se upp till henne som till en styvmor, utan betraktade henne som en ung kvinna, eller snarare flicka; när han kysste hennes hand, rodnade han hastigt, men kännande fadrens blickar på sig, bleknade han, vilket roade den lilla drottningen som visste att hon ägde sin gemål i klänningsfickan.  
<sec/>
– Nå, började hon, när de satt sig, herrarne ha konsulterat, riken och nationer vänta på ett ord som skall avgöra öden; han I blivit eniga?  
<sec/>
– Vi äro alltid eniga, svarade Johan.  
<sec/>
– Det skulle vi vara också, om Rödskägg ville vara förståndig.  
<sec/>
– Hur skulle vi då bära oss åt? frågade Johan med ett jättens leende under sitt kämpaskägg.  
<sec/>
– Jo, du skulle alltid lyda mig! svarade Gunilla.  
<sec/>
– Du lilla, du lilla, svarade Johan och strök hennes fina kind.  
<sec/>
Och när ett kärligt leende sken över hans torra, kärva drag, såg han än mera grym ut.  
<sec/>
Sigismund som var tidigt vorden klok, aktade sig noga att med en min röja sin mening, ty vilket parti han än tog, skulle han törna på klippor.  
<sec/>
Drottningen skänkte ett stort glas vin åt sin gemål, och när Sigismund ville överbringa det åt fadren, råkade hans hand vidröra Gunillas, som icke var fri från behagsjuka och begär att reta sin gamle make. Hon grep i den vita handen och låtsades beundra en ovanligt vacker ring:  
<sec/>
– Vem skall äga den handen och ringen en gång? frågade hon.  
<sec/>
– En kejsares dotter, svarade Johan barskt.  
<sec/>
– Då blir jag rädd, sade Gunilla skälmaktigt. Fastän, det är sant, jag är ... nej, du, Johan är ju i släkt med kejsare?  
<sec/>
– Ja, på visst sätt, dock icke direkt. Men min son, Sigismund har vunnit polska kronan efter sådana medtävlare som ärkehertigar, som en konung av Frankrike, och kejsar Maximilian själv – det är något att vara svensk prins nu för tiden.  
<sec/>
– Det är nästan mer än svensk konung, snärtade Gunilla.  
<sec/>
– Håhå, vackert! Jag kunde själv ha sutit i Krakau, men jag ville inte; jag är arvtagare efter en Sforza, och väntar arv i Neapel, i hertigdömena Bari och Rossano; jag är nästan romersk medborgare ...  
<sec/>
– Vad är då jag, stränge herre?  
<sec/>
– Du är min lilla hustru ... och som sådan delar du ljuvt och lett med mig.  
<sec/>
I den öppna dörren syntes nu en polsk herre i lysande dräkt; han föll på ett knä, räckte fram ett brev mot Sigismund, som reste sig från bordet, och gjorde en kort ursäkt:  
<sec/>
– Min stallmästare med depescher från Krakau.  
<sec/>
Konungen och hans gemål vände sig på stolarne för att se vem som vågade störa, och när de igenkände Lilliesparre, betraktade de varann ett ögonblick, och slaga sedan ner ögonen.  
<sec/>
Drottningen skakade i hela kroppen, konungen grep om en gaffel och började sticka i ett mjukt bröd; han såg ut som jätten i sista stadiet, när godmodigheten övergick till hetshunger.  
<sec/>
Detta spelades bakom Sigismunds rygg, och han var okunnig om Lilliesparres förhistoria; huruledes denne varit Gunilla Bielkes fästman och blivit sänd till Polen för att glömma och glömmas. Enär varken Gunilla eller Lilliesparre kunnat förgäta, blev scenen än mer pinsam, men Sigismunds depesch räddade alla parterna på en gång dock icke med en gång, ty Sigismund hade bett sitt sändebud resa sig och stiga fram.  
<sec/>
Drottningen fann sig först och gick ut ur salen:  
<sec/>
– Herrarne önska ensamheten, förstår jag.  
<sec/>
Och hon gick ut att dölja sina tårar.  
<sec/>
Konungen blev stum, tog Sigismunds arm och ledde honom ut till samtalsrummet, varifrån de kommit.  
<sec/>
– Tala, vad har hänt? stammade han.  
<sec/>
– Ödet har fattat det beslut, som vi icke förmådde. Tartarerna hava infallit i Polen; hela riket ropar på kungen; jag måste återvända ...  
<sec/>
– Ske Guds vilja! min son; gå till ditt, så går jag till mitt! Länge lever jag icke, vi ses aldrig mer, jag känner det så ... men jag skall hem och vårda ditt arv ...  
<sec/>
Här föll den gamle konungen i tårar, och slöt sonen i sin famn.  
<sec/>
Sigismund, sensibel ända till svaghet, greps av en förkänsla för den stora ödsligheten som i främmande land väntade honom, då han ännu icke var bunden där med familjens band, och fasande för det ovissa, bröts hans styrka ned ända till roten:  
<sec/>
– Jag kan icke resa, snyftade han, jag kan icke; jag vill hem!  
<sec/>
Johan svarade icke, ty han visste att stunden var avgörande, och att Sigismund genom sin trosförändring var omöjlig i Sverige. Sonen fattade detta som ett medgivande och skulle gå ut att ge besked åt sändebudet, då ett ropande som ett härskri trängde upp till slottet nerifrån staden. Från fönstren visade sig nu ett skådespel som satte skräck i både far och son uppe i borgen.  
<sec/>
Polackar och svenskar hade bildat en front mot slottet och nedlade ostentativt fanor och vapen, därmed antydande att de uppsade båda monarkerna tro och lydnad.  
<sec/>
Två kronor stodo på spel, och beslutet gav sig självt. Konung Johan väpnade sig först; pekande på de upproriska, räckte han sin hand åt Sigismund med det enda ordet: farväl!  
<sec/>
Och jagad av fruktan för sin svaghet flydde Sigismund ur rummet, under det konung Johan föll ner på en bänk, tillintetgjord av skilsmässan från den enda människa som höll av honom i hela världen. Så trodde han nu fast, sedan han i en sekund hade sett huru hans makas hjärta ännu tillhörde en annan.  
<sec/>
Johan III har blivit kallad Sveriges sämsta konung. Det var han sannolikt icke. Hans återvändande till sina förfäders tro var motiverad dels av det andliga förfall han såg följa reformationen, dels av fruktan för den isolering från stora världen, från Europa och dess centrum Rom, som åtföljde skilsmässan. Hans första samtida, kejsar Maximilian II var så gott som protestant och sökte försoning mellan de kristna kyrkorna; detta kom Johan att utvidga sitt religiösa program, så att han icke vidare sökte återföra Sverige under det romerska oket, men väl förmedla en anknytning. Johan blev aldrig katolik, ehuruväl han återupptog äldre ceremonier, och Röda Boken var en kompromiss med gamla bruk, som kunde vara likgiltiga i trosväg, men säkerligen förskönade den magra kulten. När sålunda Possevino 1578 sändes till Rom för att underhandla, visade sig Johan, ehuru han då var närmast den katolska kyrkan, så fast i sina förmedlingsförsök, att han icke eftergav i reformationens viktigaste punkter. När han sålunda fordrade mässans hållande på svenska språket, prästernas rätt att gifta sig, nattvardens utdelande under båda formerna, och då han vägrade återställa de indragna kyrkogodsen, stod han på Gustav Vasas och Olaus Petri ståndpunkt i alla huvudsaker. Då Rom icke ville ingå på villkoren, avbröt Johan underhandlingarne. Farligare var icke hans katolicism.  
<sec/>
Vad Johan III:s statskonst beträffar har man undrat vad han syftade med Polen. Men om man betänker att det dåvarande Polska riket utgjorde till hälften ett Östersjövälde med Danzig, Riga och Reval som huvudstationer, så blir den polska politiken mera förklarlig. Estland med Reval var en fortsättning söderut på Finland och ett värn mot ryssar, tartarer och turkar; Sverige delade uppgiften som gränsvakt med Polen, och att deltaga i en världshistorisk roll som denna, lockade ju mer än det eviga smågrälet med Danmark som stängde ut Sverige från Europa. Johan III var den förste svenske regent som arbetade för Sveriges införande i europeiska statslivet; och när han söker traktater med Spanien, Kejsaren och Påven, är det Sveriges hegemoni på skandinaviska halvön han åtrår, och därmed annullerar han den alltid utsträckta mellanhanden Danmark, som ville tvinga sig till att vara transitoplats åt Sverige.  
<sec/>
Detta var varken huvudlöst eller fantastiskt: det var stort sett och tänkt, men var väl för mycket för bysvenskarne, som sedan i 60 år visade sin avund mot Vasaarvet Polen, där dock två duktiga Vasar regerade under namnen Vladislav IV och Johan Kasimir, båda Johan III:s sonsöner. Att hindra och förstöra var det enda synliga syftet med dessa svenskarnes krig mot Polen; avunden lyste igenom och visade att Johan III verkligen lyckats genomföra något, som var avund värt.  
<chapter/>

<chaptername>Vasa-Arvet. </chaptername>

<sec/>
Återigen hade Sverige inträtt i en union, denna gång med en stormakt, den kungliga republiken Polen, vars tron innehades av Gustav Vasas sonson. Enär Danmark hindrat Sveriges tillväxt åt söder, hade landet sträckt ut sig åt norr först, kringgått Bottniska viken, ringat in finska Viken, krupit ner till Weichsel, fattat fot i östra Europa och pekade nu ner åt Donau. Det var ett sammanhängande helt och gjorde sig vackert på kartan.  
<sec/>
Unionskonungen var gift med en österrikisk prinsessa, av kejsarhuset Habsburg, vilket ansågs som en stor ära; de båda ländernas mellanhavande reglerades genom Kalmare-stadga som försäkrade Sverige självständig styrelse. Allt var väl ordnat, som det tycktes, och ändock stannade det i första början. Hertig Karl, farbrodern, kunde icke se brorsonen i en så upphöjd ställning utan att kränkas och känna sig förbigången; härsklysten och född att styra, tog han makten till sig, lät Ständerna välja sig till Riksföreståndare, skrev in i ständerbesluten vad han behagade, och fick därigenom sina våldshandlingar lagstadda. Vid Uppsala möte erhöll han dock ett bakslag, när han fullkomligt olagligt ville förbjuda katolicismen; själv kalvinist måste han underskriva den handling, som bannlyste kalvinister och zwinglianer. Sverige blev därigenom inskränkt och positivt lutherskt ifrån att ha varit generellt protestantiskt. Detta mötesbeslut som han själv måste underskriva och som utgjorde en dom över hans egen tro, blev även Sigismund tvingad att bekräfta för att kunna bli krönt. De båda herrarne handlade sålunda mot övertygelse, och leddes de blott av maktskäl och hänsyn till nyttan att förskriva sig till bekännelser som båda ogillade.  
<sec/>
Men det fanns även ett personligt skäl till Hertig Karls agg mot Sigismund, och vilket motiv stoltheten tvang honom att dölja. Karls andra gemål Kristina av Holstein-Gottorp, dotter av den Kristina till vilken Erik XIV friat, hade en gång varit lovad Sigismund, men när han vägrade mottaga henne som brud, kan man föreställa sig den hämndgirige hertigens känslor som upptagit vad brorsonen ratat. Alla Karls självrådiga tilltag under Sigismunds frånvaro röja också en hätskhet och ett systematiskt sökande efter strid; och när Sigismund lämnat Sverige, likgiltigt vändande ryggen åt alltsammans, förföljes han av konungen Karl IX med krig inom Polens gränser.  
<sec/>
Sigismund, vars historia är skriven av Karl IX och hans anhang, synes alls icke varit den stackare eller den fanatiker man gjort honom till. Han beviljade lutheranerna i Sverige full religionsfrihet, men förbehöll sig motsvarande frihet åt sig och de sina, vilket dock vägrades honom. Född i fängelse, uppfödd i sin moders religion, upplevde han alla Vasatidens eländen. Såg sin farbror Erik som vansinnig och mördare; hörde sin egen far beryktas som brodermördare; farbrodern Magnus behandlades som dåre och självmördare, fastrarne visade sig moraliskt svagsinta; farfadrens storverk, rikets enhet hotades med undergång genom hertigarnes inbördes fejder och trostrider. Allt som i föregående tid ansågs avgjort, togs fram igen till diskussion; beslut revos upp, själva arvföreningen sattes i fråga; på rikets nybyggnad under Vasatid syntes Folkungasagan gå igen; Nyköpings gästabud dukades åter på Gripsholm och Håtunalek lektes på Örbyhus.  
<sec/>
I detta vacklandets och osäkerhetens tidevarv uppväxte Sigismund, en vek, fin natur, som ryggade för varje utbrott av råhet, och hellre ville ont lida än ont göra. Avsmaken för det förvildade fäderneslandet efterträddes av en förkärlek för hans moders land; och när han tvenne gånger besökt Sverige som konung och funnit söndringen och oredan åtminstone lika stor som hemma i Polen, beslöt han sig för det senare, där han nu var rotfäst genom maka och barn. Den sista resan företagen 1598, med dess äventyr och faror, visar i bjärta drag de båda kämparnes karaktärer och utgör för övrigt en vändpunkt i Sveriges historia, vid vilken man dröjer med deltagande lika mycket för den ena parten som för den andra.  
<sec/>
Prinsessan Anna, Sigismunds syster, satt på Stegeborg, som nu var blivet ett praktfullt slott, tillbyggt av Gustav Vasa med sten från Söderköpings kloster, och förskönat av Johan III. Som gäster hos henne bodde Johan Gyllenstierna och Siri Brahe, vilkas beryktade onsdagsbröllop hon stiftat, och därjämte hennes vän Gustaf Brahe, med vilken hon sades vara förlovad.  
<sec/>
Anna var en rask och beslutsam flicka, som höll hjärtligt av sin broder Sigismund trots hans katolska tro, den hon frånbett sig en gång för alla; hon hade följt honom till Polen, varit med om mötet i Reval, och väntade nu Sigismunds ankomst till Stegeborg, då hon visste att han med flottan nyss lämnat Kalmar. De främmande skeppen hade varit synliga i Östgötaskären, men oväntat nog gått norrut förbi Slätbaken, så att man fruktade en sammanstötning med Hertig Karl, vilken låg på Kolmården med 5000 man.  
<sec/>
Då anlände oförmodat ett ridande bud med underrättelse att konungens skepp Vita Örnen var synligt ute på viken. Prinsessan steg ombord på en galär, och mötte sin bror på sjön, där han kom i lysande följe av utländska hertigar och markgrevar. Syskonen roddes i land, under det skeppet ankrade för att invänta den övriga flottiljen, som skingrats av en storm i Kalmarsund.  
<sec/>
Och så suto de åter samman på den gamla Vasaborgen, väntande ut sitt öde.  
<sec/>
– Hemma igen, alltså, men mer främmande än någonsin, sade konungen, där han mönstrade den stora räckan av öppna halvtomma rum.  
<sec/>
– Borta är bäst, svarade systern; till och med jag saknar de polska lindskogarne med deras näktergalar ... Men nu skall du berätta om din resa.  
<sec/>
Konungen såg sig om efter lyssnare, kastade en blick ut genom trädgårdsfönstret och såg hur man skördade en körsbärshage. Därpå började han tala, med sin dämpade röst utan höjningar och sänkningar:  
<sec/>
– Du vet hur hertigen uppfört sig under min frånvaro; hur han sammankallar riksdagar och gör ständerbeslut; nåväl efter min sista härvaro har han rest omkring på marknader och uppviglat folket, bönderna framför allt; beter sig som en upprorsmakare, och när jag kallad hem hit skall avresa, nekar han mig skeppen. På utländska fartyg infinner jag mig i Kalmar; stadsportarne äro stängda för mig, landets konung, och jag måste belägra min egen stad. Då jag dessutom fått veta att hertigen samlat 5000 man, medförde jag lika många av mina polska värvade, och alldenstund rikena leva i unionsförhållande kunde jag icke kalla polackerna främmande trupper. Nu sänder dock hertigen mig bud, och frågar om jag kommer som fiende, efter jag indrager främmande trupper. Han vill att jag skall inställa mig vapenlös inför hans samlade vapenmakt. Hans enfald är så blandad med elakhet att han själv icke märker hur han blottar sina dolska avsikter. I vilket annat land som helst vore han förvunnen upprorsmakare, och förlorade liv, ära och gods i första instansen. Men – 
<sec/>
Konungen hejdade sig:  
<sec/>
– Kan man icke upphöra med arbetet därute i trädgården? Det stör mig, och jag får intrycket att man lyssnar.  
<sec/>
I detsamma small ett skott, och lik en skjuten kråka ramlade en karl ned från det närmaste körsbärsträdet, knäckande grenar i fallet.  
<sec/>
Jägaren trädde fram ur hallonskogen invid, granskade bytet, och kastande en slängkyss åt prinsessan i fönstret som han menade vara ensam, utropade han:  
<sec/>
– Alls todt! En av hertigens skrivare som spion!  
<sec/>
Prinsessan reste sig och rodnade, men konungen som sett det han icke borde och icke ville, trädde fram och tilltalade skytten:  
<sec/>
– Gustaf Brahe; är det krigstid efter du skjuter landsmän?  
<sec/>
– Ja, majestät, det är krig, men vi måste ...  
<sec/>
– Vi måste vänta min flotta, och du har börjat för tidigt. Kom nu hit och ställ till rätta, om du kan.  
<sec/>
Prinsessan ämnade ingå i en förklaring över den oförmodade slängkyssen, men broderns tankar voro fjärran och han älskade inga förtroenden i den vägen.  
<sec/>
Gustaf Brahe, kammarherre och legat i Sigismunds hov, trädde in genom den öppna trädgårdsdörren, och anlade en för tillfallet passande min, som intet röjde utan att dölja något.  
<sec/>
– Är mannen död? var konungens första fråga.  
<sec/>
– Till er tjänst, majestät.  
<sec/>
– Jag tycker icke om blodsutgjutelse, och än mindre om lättsinnigt tal ... Emellertid har första skottet fallit; vad vill du nu göra?  
<sec/>
– Vi få uppehålla hertigen med underhandlingar ...  
<sec/>
– Uppehålla? Du menar ett svekfullt förfarande att därmed vinna fördelar? Det är skam, och det vill jag inte; jag har redan lockats att underskriva ohållbara fördrag; denna gång vill jag däremot söka fred, förlikning och fasta överenskommelser – antingen mina trupper hinna anlända eller icke. – Gå nu, och sök upp Johan Gyllenstierna, bed honom hit, att vi må rådgöra.  
<sec/>
Kammarherren gick, och syskonen voro åter ensamma.  
<sec/>
– Sigismund, började prinsessan; du skall icke tro något, något ont, fastän det ser ut ...  
<sec/>
Konungen öppnade stora ögon som om han ville utestänga varje tanke på andras älskog, vilket verkade orenande på honom.  
<sec/>
– Jag tror ingenting, min syster, och det intimaste av allt skall man noga dölja, för sig själv och andra, att det icke ohelgas ... Din inblandning i Gyllenstiernas och Siri Brahes giftermål ogillar jag; du har ju sett följderna, hur man dragit en hjärtesak inför ständerna – – –  det skall vara den brutale hertigen som gör sådant ... Nu vill jag icke veta mer om detta eller annat ...  
<sec/>
En kammarherre avbröt det pinsamma samtalet, anmälande ett sändebud från hertigen.  
<sec/>
Den man som nu infördes tillhörde den nya tidens borgerliga skrivaretyp som efterträtt gamla tiders andlige kancellerer. Av ofrälse stånd vanligen, emedan herrarne ännu satte svärdet högre än pennan, hade desse sekreterare ofta studerat vid utländska universitet. Hos Gustav Vasa hette de Norman och Pyhy, hos Erik XIV Göran Persson och Mårten Helsing; hos Johan III Rasmus Ludvigsson och Johan Henriksson; hos Hertig Karl Erik Elofsson och – den som nu inträdde på Stegeborg såsom utsänd av hertigen.  
<sec/>
Sigismund ögnade i den framlämnade fullmakten, granskade noga och skarpt den utskickades obetydliga yttre och mindre vinnande person.  
<sec/>
– Detta är således Erik Göransson, sekreteraren; var äro legaterna?  
<sec/>
Göran Perssons son stod där letande ett svar, ty konungens högdragna sätt och avvisande tonfall konfunderade honom.  
<sec/>
– Legaterna?  
<sec/>
– Ja, jag underhandlar icke med subalterner utan med reguljära eller utomordentliga sändebud, svarade konungen.  
<sec/>
– Riksföreståndaren har skickat mig, det är allt vad jag kan säga ...  
<sec/>
– Hertigen skickar sina sekreterare i alla väder, till och med att lyssna i körsbärsträd; men jag skall sända holländska och engelska ambassadörerna att underhandla med hertigen så snart de anlänt med skeppen, och till deras biträde följer markgreven Edvard av Baden; hälsa din herre det!  
<sec/>
Den ovälkomne sekreteraren såg icke förvånad ut, icke heller sårad av mottagandet; det glimtade tvärtom av tillfredsställelse från hans väl skötta ögonlock, ty hans mission var lyckad, när han fått tre viktiga upplysningar: att spejaren var upptäckt, att utländska sändebud följde flottan, och att denna väntades, men ej var anländ.  
<sec/>
Han avlägsnade sig därför under en tvetydig komplimang och endast uttalande som förhoppning att underhandlingarne måtte lyktas till ömsesidig belåtenhet.  
<sec/>
I fjorton dagar gingo sändebud mellan konungen och hertigen utan att något blev avgjort. Men under tiden hade konungens 5000 man samlat sig framför Stegeborg, under det hertigen ställt upp sina vid Linköping. Sigismunds ställning var särdeles gynnsam, ty Västgöta och Smålands rytteri hade slutit sig till hans fanor och överbefälet fördes av Johan Gyllenstierna och Gustaf Banér.  
<sec/>
Avgörandets stund nalkades; hertigen sände en enspännare med två trumpetare till Stegeborg för att överlämna ett brev, på vilket fordrades svar inom två timmar. Sigismund fann detta sårande och lät fängsla buden. Hertigen förlorade all besinning och röck fram med sina trupper.  
<sec/>
Det var en dimmig höstmorgon, då Sigismund stod i tornfönstret och betraktade det vackra landskapet, vilket tycktes vara svept i en slöja av vitaste snö. Men på en gång reste sig en skog av blanka spetsar upp genom det vita; straxt därpå dök en svärm fjäderruskor upp likt brokiga simfåglar, och så gungade hästhuven ... En blixt bröt fram, och snart dundrade kanonerna från konungens tjugofyra skepp, vilka lågo ankrade i viken. Dimman skingrades av skjutningen, och Sigismund stod och såg huru hertigens folk inringades av de polska ryttarne, höggos ner utan pardon och betäckte fälten.  
<sec/>
Segern var given; men då greps Sigismund av dessa veka känslor som oftast blevo hans olycka. Det var farbrodern han såg, Gustav Vasas yngsta son, det var landsmän som föllo döda på de gröna gräsmattorna, och bland befälet funnos nära släktingar. Då lät han avblåsa bataljen, och sände tvenne furstar att bjuda hertigen fred och förlikning. Karl som icke var van vid ädelmod, blev upprörd, ville gå ut ur riket och lämna alltsammans; men straxt därpå förhärdade han sitt hjärta igen, när de påbörjade underhandlingarne strandat. Medan Sigismund tågade ner till Linköping för att möta sin farbror som vän och frände, gjorde denne en motrörelse, intog och plundrade det övergivna Stegeborg, samt bemäktigade sig konungens flotta, som lämnades till skövling.  
<sec/>
Emellertid hade hertigens nederlag vid Stegeborg blivit utbasunat kring riket, och de flesta hans vänner och anhängare avföllo, vändande sig till Sigismund. Denne satt nu på Linköpings slott efter ett kort besök i Vadstena kloster, och när han fick veta huru hertigen brutit stilleståndet och så illa lönat hans ädelmod, fattades han av leda vid alltsammans. Men han fick icke tid att länge grubbla över livets ostadighet, förrän hertigen kom tågande med sina trupper. Och det var åter en morgon, då naturen drog sin vita slöja över styggelsen, när fränder skulle mörda varandra. Striden fördes också med lamhet, och scener av igenkännande spelades här i morgondimman. Anders Lennartsson med hertigens ryttare mötte Göran Posse med konungens:  
<sec/>
– Broder, skola vi nu mötas som fiender! hälsade Posse sin gode vän.  
<sec/>
Men denne svarade:  
<sec/>
– Här gäller intet broderskap utan krut och lod.  
<sec/>
Konung Sigismunds skrivare Nils Rask kom springande och bad Posse och Gyllenstierna »skona landsmän». Enär detta uppfattades som en befallning från konungen, stannade de båda överstarne overksamma, vilket avgjorde segern till hertigens förmån; och så slutade det obegripliga slaget vid Stångebro.  
<sec/>
Konungen bad nu om ett samtal med farbrodern; och när detta beviljats, red han ut på fältet att möta honom. Så stor vördnad bar hertig Karl för majestät och kunglighet, att han oaktat sin ålder steg av hästen och nalkades brorsonen gående. Men denne gav tecken åt hertigen att stiga i sadel, varpå de båda fränderna redo utåt fältet för att icke höras av närstående.  
<sec/>
Det långa samtalet slutade med överenskommelsen att man i Stockholm inför ständer och råd skulle uppgöra om rikets styrelse, och att konungen med hertigen där skulle infinna sig personligen. Men när hertig Karl därjämte fordrade utlämnandet av Sigismunds trognaste anhängare, så sade denne bestämt nej, då en sådan låghet icke fann ett rum i hans sinne. När farbrodern dock svor vid sin själs salighet att herrarne intet ont skulle vederfaras, utan att »de skulle dömas av en riksdag i närvaro av kejserliga, kungliga och furstliga sändebud», så bådo desse själve att få bli utlämnade för riksfridens skull. Sålunda råkade Erik Sparre, Ture Bielke, Gustaf och Sten Banér samt Göran Posse att bli fängslade; och två år senare dömdes de till döden i Linköping av en domstol som åtminstone icke var kejserlig, och där Göran Perssons son uppträdde som åklagare.  
<sec/>
Sigismund satt kvar på Linköpings slott sedan hertig Karl dragit upp till Stockholm och hans syster Anna höll honom sällskap. Det hade just kommit ett brev från hertigen, vilket kullkastade alla Sigismunds beslut att infinna sig vid den beramade riksdagen.  
<sec/>
– Jag kan icke underhandla med denna man, utfor konungen och kastade brevet på golvet; han blir ju ond, när jag svarar honom på sak; han vägrar att igenlämna skeppen, som icke voro mina, och det plundrade godset behåller han; mina trognaste vänner fängslar han som förrädare, och han kallar mig rikets fiende därför att jag infört främmande soldater i landet; när jag då svarar att jag inga andra äger, och då jag anmärker att han själv hyser utländska legoknektar, blir han ursinnig på mig, därför att han har orätt. Nej syster, jag är ingen stridens man utan fridens; bäst att lämna riket åt honom som älskar ofrid och har hjärta av järn ...  
<sec/>
– Går du icke upp till Stockholm?  
<sec/>
– Nej, jag går hem till mitt och de mina, till mitt land där maka och barn väntar mig; där man talar min moders språk och tjänar mina gudar ... Följer du mig, Anna?  
<sec/>
– Ja, broder, om ... om ...  
<sec/>
– Om han följer, menar du! Han skall följa dig, Anna, och jag skall själv leda honom till altaret, om du vill – och han!  
<sec/>
Sigismund lämnade staden, kom ombord på ett skepp, som troddes vara destinerat gå upp till Stockholm.  
<sec/>
Sigismund stod på däck med sin syster och Gustaf Brahe när skeppet löpte ut ur Slätbaken. Rorsmannen skulle just vända åt norr, uppåt Stockholm, då konungen kommenderade: Full syd! – Söderut! Skeppet lovade och vände åt söder, till allas förvåning och de flestas glädje!  
<sec/>
Mellan de täckaste lövholmar gick färden i solsken på blått vatten; under det konungen återhållande sin rörelse hälsade åt stranden:  
<sec/>
– Farväl du vackra land, min faders hem och grift; farväl, för evigt; utan bitterhet, men också utan saknad!  
<chapter/>

<chaptername>I Bärwalde. </chaptername>

<sec/>
I januari 1631 drog en liten skara resande fram på landsvägen norr om Berlin. De kommo västerifrån, syntes trötta och nedslagna, där de vandrade i snön, som sparsamt betäckte de sandiga slätterna med deras martallar, ljung och ginster. Varje mötande tillspordes om vägen till Bärwalde, där svenska konungen låg i kvarter, och man pekade till svar österut. Genom öde byar gick alltså färden österut; en marodör, en flykting syntes i skogsbrynet och försvann; dagen led mot slutet och där gjordes lägereldar för natten.  
<sec/>
De två äldste som anförde skaran satte sig ner avsides för att rådpläga, sedan hela truppen sjungit en aftonpsalm på franska språket, och vilken icke var katolsk åtminstone, ty då hade den varit på latin.  
<sec/>
– Nej, Leroux, jag fruktar vi komma för sent, sade den ena av förarne.  
<sec/>
– Aldrig för sent; men under vår långa färd har hela läget ändrat sig och det ändrar sig för varje dag.  
<sec/>
– Det gick väl an, men det trasslar sig också. Med Wallensteins avsättning på kurfurstedagen i Regensburg borde kriget ha varit slut, men då dyker svenska kungen upp; man frågar med Kristian IV vad vill han här, dock, efter som han redan är inne i landet, så bör han lyssna på nödställda trosförvanters böner om hjälp. Hade vi hugenotter haft en sådan vid La Rochelle skulle Frankrike nu sett annorlunda ut.  
<sec/>
– Vet du vad kurfurstedagen i Regensburg betydde egentligen?  
<sec/>
– Ja, efter vad man hört, så råkade kejsaren i bakgrunden. Han sökte nämligen få kronan ärftlig åt sin son, men misslyckades; i dess ställe förmådde Richelieus båda sändebud, Brulart och Pater Josef uppställa Ludvig XIII som kandidat till romerska konungatronen, som därmed skulle för första gången besättas av en icke tysk.  
<sec/>
– Det lyckades icke?  
<sec/>
– Nej, icke det, men Wallensteins avsked lyckades, och Katolska Ligan med Bajraren kom upp, varigenom ett visst närmande mellan protestanterna har inträtt.  
<sec/>
– Detta har alltså förvandlat kriget till ett politiskt ifrån att det varit religiöst; och därför ha våra utsikter minskats ...  
<sec/>
Nu hördes hästtramp; en kurir rusade fram, gjorde halt och bad att få värma sig vid elden. Han frågade ingenting, inbjöd icke till samtal, bara värmde sig, medan hästen pustade. Därpå satt han upp igen och försvann.  
<sec/>
– Det var en bajersk ryttare eller Kronbergare, sade Leroux.  
<sec/>
– Ja, men kurirväskan bar de franska färgerna.  
<sec/>
– Saint-Denis! Då är kardinalens följe icke långt efter, och vi måste bryta opp. »Fram, fram, korsmän!» ropade han till sällskapet, som ovilligt reste sig och ordnade tåget till uppbrott.  
<sec/>
Med nötta skor, slitna kläder, trötta, hungriga satte sig pilgrimerna i gång, ut i mörker och köld, alltjämt österut, mot solens uppgång, där de förlagt sitt hopp.  
<sec/>
Under tiden låg Gustav Adolf overksam i Bärwalde, straxt nordost om Berlin. Där hade han tillbragt julen och nyåret, och på en hel månad hade ingenting hänt; kriget stod stilla av brist på trupper och pengar; även av brist på fiender, ty de kejserlige hade utplundrat Östersjöprovinserna och dragit sig undan.  
<sec/>
I prästgården i Bärvalde sutto då Gustaf Horn och Johan Banér inkvarterade under det konungen låg på Rådhuset. De båda generalerna av så olika lynnen måste fördraga varandra nu då nöden stod for dörren och hela kriget hotade upplösas i ett fiasko.  
<sec/>
Horn, den allvarlige, redbare, fromme mannen, konungens närmsta vän och högra hand, var sorgklädd, ty han hade förlorat sin hustru, Axel Oxenstiernas dotter, under pesten i Stettin; Banér, musketören med det lätta sinnet, sökande faror och äventyr, betraktande kriget som en större jakt, där bytet och äran lockade, satt i en lätt lägerdräkt med ett glas bredvid sig, skrivande ett troligen mycket lustigt brev till sin hustru på Djursholm.  
<sec/>
Horn hade nyss trätt in i rummet, och ville icke störa brevskrivaren, som emellanåt småskrattade för sig själv; men när Banér ritade sitt namn under episteln, ansåg Horn tiden vara inne:  
<sec/>
– Får jag tala lite, Johan?  
<sec/>
– Är du här! Ja visst får du tala ... jag skall bara kasta på en pinne i kakelugnen!  
<sec/>
Efter förrättat ärende satte sig Banér mitt emot sin något äldre vän och frände, och Horn började försiktigt.  
<sec/>
– Ser du Johan, det här kriget är lite oklart ...  
<sec/>
– Nå, var det polska klarare? Sigismund ville icke erkänna Gustav Adolf som konung, emedan Johan hade arvsrätten; men Johan hade avsagt sig, och Sigismund var ju närmast, allt det där påvens skägg togs som förevändning för oss att anfalla Polen, som icke var nödvändigt; rätt eller orätt, men det var en härlig kampanj, och jag ångrar den aldrig!  
<sec/>
– Emellertid ... nu har vi kommit därhän ... att konungen vill resa hem – vänta lite ...  
<sec/>
Men Banér kunde icke vänta:  
<sec/>
– Se så för tusan, skall man ge tappt i första hugget?  
<sec/>
– Vänta lite, Johan; kungen ämnar resa hem för att ... att ordna om värvningar och pengar ...  
<sec/>
– Han längtar efter hustru och barn; julen var ju odräglig här, men en krigare får lov att leva munk ibland; det vill jag inte höra talas om ...  
<sec/>
– Min goda Johan, låt mig tala ut; jag fick ju lov att tala?  
<sec/>
– Resa hem? Jo, då får vi ruttna kålhuven som kung Smek; nej hellre tar jag värvning härute eller i fransk tjänst. Varför vill han resa hem?  
<sec/>
– Erinra dig vår konungs avskedstal vid riksdagen i fjor; hur han bedyrade att icke personlig ärelystnad, utan trosförvanters betryck här i tyska landet, drog honom ut i kriget ...  
<sec/>
– Jo, men Oxenstierna uttryckte sig på annat sätt uppe i rådet: »att huvudändamålet med kriget icke var att försvara religionen vars vapen äro av andligt slag såsom böner och tårar, utan på det att svenska kronan och dess religionsförvanter tyska kurfurstarne måtte sitta i säkerhet och vara oberoende».  
<sec/>
– Mycket bra; men när nu varken Pommeranaren, Brandenburgaren eller Sachsaren önska något beskydd, emedan de efter freden i Lübeck och kurfurstedagen i Regensburg icke behöva något beskydd, så anser konungen sin mission löst ...  
<sec/>
– Och ämnar sluta kriget?  
<sec/>
– Han känner sig med ett ord överflödig, och sedan Wallensteins avsked, lite löjlig. Tänk dig, Johan, han kommer hit med 15.000 man och erbjuder beskydd, men har inga trupper att beskydda med; det är löjligt! Och de få han äger kvar kunna icke betalas; därför ha de gjort myteri ...  
<sec/>
– Jaså, det var bullret i dag morse? Då ändrar sig saken ...  
<sec/>
– Den har redan ändrat sig, Johan ...  
<sec/>
– Gott, då ändrar jag mig också; låt höra!  
<sec/>
– Om Johan tar på sig rocken, så följas vi åt till konungen, som väntar oss; efter en sömnlös natt har han i dag på morgonen mottagit ett brev från rikskansleren, min svärfar, och enär denne på det bestämdaste avstyrker hemresan, inser konungen att han måste stanna, på vilka villkor som helst; därför finner han sig i den hårda nödvändigheten att återöppna underhandlingarne med fransmannen.  
<sec/>
– Kardinal Richelieu – och Gustav Adolf? Jag fattar icke sammanhanget ...  
<sec/>
Gustaf Horn teg en liten stund, gick till brasan och rörde med staken i bränderna:  
<sec/>
– Johan Banér, svarade han; det finns flera krigsorsaker angivna i proklamationen: den första var att de svenska sändebuden utvisades från fredskongressen i Lübeck; den andra var Wallensteins infall i Östersjöländerna, Mecklenburg och Jutland; den tredje var kejsarens vägran att erkänna Gustav Adolf som konung; den fjärde var den att Österrike skickade Polen hjälptrupper under vårt polska krig. Därav synes, att politiska grunder föreligga tillräckligt många för att kriget icke behöver betraktas som religionskrig ...  
<sec/>
– Då är jag med; jag tycker om rena kort och har ingen kallelse för korståg. Låt oss gå med detsamma.  
<sec/>
Banér kastade på sig rock och kappa, varpå de båda generalerna skyndade ut på gatan.  
<sec/>
Där var folk i rörelse och franska språket hördes här och där talas. På stora torget funno de hästar, vagnar, lakejer, ridknektar samt en myckenhet packlårar och halm.  
<sec/>
– Det här ser ut som uppbrott! sade Banér, under det de trängde sig in i rådhuset.  
<sec/>
Ini rådmännens samlingsrum befann sig Gustav Adolf ensam vandrande i stor oro. Den nu trettisexårige monarken, som skulle dö året därpå, hade under sina fälttåg blivit korpulent, vilket gjorde att det lilla huvudet syntes ännu mindre; den smala flyende pannan närmade sig undermåttet; de enkla redbara dragen visade intet rikare linjespel, intet förnämt, utan medelklassens alldagliga. Konungen var icke heller av någon sammansatt karaktär, icke heller djupsinnig. En ljus, öppen, alltid lustig herre, som undvek det invecklade, så länge han kunde; men denna gång hade han kört fast.  
<sec/>
Han väntade Horn och Banér, tycktes haft tid att bereda sig på vad han skulle säga:  
<sec/>
– Kriget är slut! hälsade han de inträdande, låtom oss packa in och resa! – Se inte så handfallna ut, fastän sakläget är förtvivlat.  
<sec/>
Båda generalerna frågade med miner.  
<sec/>
– Kurfursten av Brandenburg, som lämnat mina brev obesvarade, har slutligen sänt sin Wilmersdorf med anhållan att jag skall vända om. Som han hotar med en ny protestantisk union från Sachsen, Oldenburg, Ostfriesland och flera, vilka själva ämna föra sin sak utan mig och mot mig, kan jag anse min scen utspelad. Därför har jag utbett mig licens av danska konungen att få passera hans länder på hemresan.  
<sec/>
– Ers Majestät ... började Horn.  
<sec/>
– Oxenstierna har avrått mig från att vända om, men jag kan icke lyda honom alltid, nu allraminst, då trupperna för andra gången gjort myteri.  
<sec/>
– Finns ingen hjälp? försökte Banér komma till ordet.  
<sec/>
– Ingen, då protestanterna resa sig mot mig, sin hjälpare och befriare, och då den nya unionen ställer sig under kejsarens beskydd mot ligan ...  
<sec/>
– Protestanterna och kejsarn?  
<sec/>
– Ja, så spelar man schack här i Tyskland; alla pjäserna gå som hästar: hoppa över och slå åt sidan.  
<sec/>
Då konungen tystnat, men med en min som om han önskade bli motsagd, tog Banér oförskräckt till ordet, och anslog en muntrare ton, vilken med ens skulle blåsa på alla betänkligheter:  
<sec/>
– Majestät, sade han, det talas franska därnere på torget; om vi skulle lära tyskarne parlera ...  
<sec/>
– Det kan jag inte, det vill jag inte! Vad i himlens namn skulle Kristenheten säga i morgon, om jag i dag toge Kardinalen Richelieus blodiga hand i min? Man skulle kalla mig Condottiere – det ordet har redan fallit! – och ni vet att jag återvisade Charnacés anbud i Stettin, emedan det var förödmjukande i ordalagen; lika förödmjukande som när Kristian IV ville ha mig till sin sekond.  
<sec/>
– Förlåt, avbröt nu Horn; om vi den gången översett förödmjukelserna och gått med dansken, så vore Tilly ur spelet, kanske ur livet.  
<sec/>
– Det kan du säga nu; nej icke sekund-officer åt Kristian IV, hellre premier åt Ludvig XIII, om så skulle vara.  
<sec/>
Konungen önskade det franska förbundet, men han ville övertalas. Ty redan 1628 hade han skickat sekreteraren Lars Nilsson till Paris för att få subsidier, och i Västerås 1630 förhandlades med fransmän om ett förbund, men allt strandade på svenska konungens högmod, och icke alls på religiösa skrupler.  
<sec/>
Banér hörde hur konungen i sitt sinne övergick till kardinalen, och därför beslöt han hjälpa på:  
<sec/>
– Charnacé är i närheten; om Ers Majestät överlämnar åt Horn och mig att underhandla, skola vi kringgå alla klippor och rädda äran både åt kung och fädernesland.  
<sec/>
– Tyskland skall förstå det, Europa också, men Sverige och svenskarne skola aldrig fatta den åtgärden.  
<sec/>
– Jo, i samma stund religionskriget avblåses, börjar ett nytt fälttåg – mot kejsaren; det är statskonst.  
<sec/>
– Om jag vore ur detta, om jag vore ... Denna kalken går aldrig ifrån mig!  
<sec/>
– Töm den då, Majestät! Den välkomstbägaren, som väntar vid hemkomsten, den må fan själv dricka! Jag går aldrig hem; hellre söker jag mig en överstebeställning i Wallensteins armé; där är absolut religionsfrihet, och han har flera protestantiska generaler än katolska.  
<sec/>
– Överger ni mig? Ni också?  
<sec/>
– Ja, om I vänder hem, med vanäran, eviga skammen ...  
<sec/>
– Vad säger Horn?  
<sec/>
–Jag instämmer med den rådvise rikskansleren. Vi kan icke komma hem!  
<sec/>
Gustav Adolf vandrade på golvet som om han ville undgå det värsta; slutligen stannade han:  
<sec/>
– Med Frankrikes hjälp kan allting ändra sig; kurfurstarne kunna skrämmas mot kejsaren, och så går skeppet på rätt köl igen. – Kom ihåg att Moritz av Sachsen frampressade Passauerfördraget med Henrik II:s hjälp ...  
<sec/>
Här stannade konungen och drog en lättnadens suck; han hade funnit prejudikatet han sökte, och hans beslut syntes fattat.  
<sec/>
I detsamma inträdde en kammarherre och anmälde: Franska beskickningen anhåller i största ödmjukhet om företräde. – I största ödmjukhet? upprepade konungen och ljusnade; då får de komma!  
<sec/>
– Försynens vink! Majestät, inföll Banér.  
<sec/>
Dörrarne öppnades på vid gavel, och in trädde den lilla skaran från landsvägen, trasiga, trötta.  
<sec/>
Kungen gjorde stora ögon, och kunde ej återhålla sin förvåning:  
<sec/>
– Är detta ... är detta franska beskickningen?  
<sec/>
Den som hette Leroux, föll på knä och började läsa upp sitt tal på latin.  
<sec/>
– Stormäktigste nådige Konung; de obetydliga främmande män du ser inför ditt ansikte här, voro en gång borgare i staden La Rochelle ...  
<sec/>
Konungen föll ner på närmsta stol, men åhörde talets fortsättning, med sin vänstra hand för ögonen, som om han letade i mörkret efter en väg ut, ut ur detta infernaliska bakhåll i vilket han råkat.  
<sec/>
Talaren drog så upp en livlig skildring av belägringens fasor; huru kardinal Richelieu själv anförde fiendens här, och byggde dammen som hindrade tillförseln; huru man svalt och dog i åsynen av engelska flottan som förgäves bjöd undsättning ...  
<sec/>
Vid ordet »engelska flottan» tittade konungen upp, gav Banér en blick, vilken besvarades med en böjning på huvudet.  
<sec/>
Talaren slutade med en ödmjuk bön om hjälp för sina betryckta trosförvanter, vilka hört ryktet om den ädla monark som från Nordens snöberg tågat ner ...  
<sec/>
Gustav Adolf vinkade åt Horn och Banér, förde ett kort viskande samtal, under vilket han tycktes begära några upplysningar. Därpå lät han talaren sluta; harskade sig, och tog ordet.  
<sec/>
– Gode män, borgare i La Rochelle; med allt mitt deltagande for era utståndna lidanden och mitt ömmande för trosförvanters betryckta ställning, måste jag inskränka mig till att säga er några sanningens enkla ord, då ert dåliga minne och ert fanatiska hat synes ha vänt opp och ner på era rättsbegrepp. Vad som skedde i La Rochelle var icke en följd av er fromma iver för en renad Kristendom, utan drabbade er såsom rikets fiender, då I upprättaden en republik mitt i monarkin; och slöt förbund med en främmande mot Frankrike fientlig makt, med England. Efter vad jag förnummit har kardinalen efter fästningens och stadens uppgivande beviljat både full amnesti och oinskränkt religionsfrihet åt alla hugenotter, samt åt dessa givit lika rättigheter som åt katoliker. Då frågar jag: vad önsken I mer? – Hämnd? Jag är ingen hämnare! Söken I mitt bistånd att undertrycka Frankrikes katolska befolkning, så mån I veta att jag icke är er man! Gån I hem, varifrån I kommit, och besvären mig icke mer. Jag har talat!  
<sec/>
Beskickningen kröp ut baklänges, slagna såsom människor, vilka länge levat insvepta i falska föreställningar och plötsligen stå avklädda.  
<sec/>
– Det var svåra fem minuter, sade konungen och torkade svetten ur pannan; men de där för-buden som jag trodde utsända från avgrunden ha likvisst utrett mina tankar; nu ber jag er genast söka Charnacé och skriva franska papperet.  
<sec/>
– Majestät, svarade Gustaf Horn; krigets buller och tummel kommer ju oss ofta att glömma vad vi borde minnas; det nya tränger undan det gamla, så att vi stå rådvilla när vi som bäst behöva våra argument; stundom narras vi beljuga oss själva, emedan vi glömt att vi hade rätt. Nåväl: Ers Majestäts farhågor rörande svenskarnes opinion i denna fråga äro fullkomligt ogrundade, ty ärendet behandlades redan för två år sedan på rådsmötet i Uppsala, offentligt. Jag minnes nu, att Johan Skytte invände mot franska förbundet, det varje hjälp från det hållet var opålitlig; vartill Ers Majestät svarade: »Fransmännen erbjuda i januari 400.000 riksdaler i förskott.»  
<sec/>
– Sa’ jag det? Tänk att jag glömt bort en så viktig sak! Tack emellertid, Horn; nu börjar kriget mot Habsburg!  
<sec/>
Horn och Banér inledde straxt därpå underhandlingarne med Frankrike; och Gustav Adolf mottog 400.000 riksdaler om året, mot skyldighet att hålla 20.000 man fotfolk och 6.000 ryttare. Det fanns dock ett men, nämligen svenskarnes förbindelse att iakttaga neutralitet mot Bajern och Ligan. Detta men annullerades dock av ett annat men, »såvida dessa mot Gustav Adolf iakttogo samma neutralitet».  
<sec/>
Dock, det franska förbundet skrämde icke protestanterna till eftergivenhet, tvärtom; Leipzigerkonventet där kurfurstarne sammanslöto sig mot svenskarne, visade hur man betraktade Gustav Adolf som den objudne gästen och intränglingen. Först med Magdeburgs undergång i maj månad, skyndade kurfurstarne att söka Gustav Adolfs beskydd; och efter Breitenfeld börjar det svenska Trettiåriga kriget. Men efter Lützen vidtager det franska Trettioåriga kriget som var rent politiskt och slutar med Habsburgska husets undergång i Westfaliska Freden.  
<chapter/>
och Den lilla drottningen.  
<sec/>
Eftersommarens dunkla entoniga grönska hade utbytts mot höstens livliga färger rött och gult, så att man egentligen icke saknade den flydda sommaren; och när den glödande Alvaren började avkylas, vaknade människor och djur till nytt liv på det tysta ensliga Öland. Därför hade jakten öppnats; och till ära för den lysande gästen, stridskamraten och fältmarskalken Arvid Wittenberg, hade Karl Gustav anordnat en jakt på hjort och vildsvin i stor stil, nästan liknande en batalj. Då fälten voro avskördade, kunde drevkarlar och pikenerare röra sig fritt över hela ön; och de kanaler prinsen låtit gräva för att dika ut Skedams mosse skulle utgjort det enda hindret; men svårigheterna ökade bara spänningen i det eljes ofarliga företaget. Det var på eftermiddagen, och jakten hade pågått sedan soluppgång, då prosten i Köpings by straxt öster om Borgholm, stod på förstukvisten och borstade sin bästa rock.  
<sec/>
På landsvägen utanför grinden hade en främling hållit in sin häst, och betraktade utsikten med en kikare; men hur han vände sig stannade dock hans blickar på den ofärdiga slottsbyggnaden i väster. Norra och västra längorna bildade en vinkelhake, som icke var vacker, mera liknande en ruin än en bebodd byggning.  
<sec/>
Prosten Jon, som bemärkt den nyfikne resanden och känt sig stött över utebliven hälsning, beslöt sig nu att öppna samtal:  
<sec/>
– Söker herren kyrkoherden, så är det jag, fastän jag står i skjortärmarne, men tiderna äro dåliga, så att en Herrans tjänare får borsta åt sig själv, får gå på åker och i ladgård, så att en nätt och jämnt kommer i Herrans hus på den sjunde dagen som är vilodagen; när salig biskopen Johannes Rudbeckius levde, så var det ännu utsikter, det var en man, en Elias profet, som ville svenska kyrkans bästa, och jag glömmer aldrig när han vägrade betala lilla tullen eller accisen ...  
<sec/>
Då nu den första frågan drunknat i den talträngde prästens ordsvall, så kunde främlingen icke besvara den, utan fann sig i stället föranlåten att fråga om kungliga jakten kunde vara långt borta.  
<sec/>
– Så långt borta är han icke, jag hörde nyss jakthornen ute på mossen och smällarne i småskogen, kanske herren var bjuden, men kommit för sent; saken är den att jag är befalld på slottet till gästabudet som börjar i solbärgningen, och därför putsade jag min rock, men nu är jag rustad, om herren vill stiga innanför grinden och sitta; varför jag är befalld på slottet vet jag inte, nog för att prinsen och jag har lite pyssel med bönderna här; Karl Gustav är ju en rasande rar herre, som vill alla väl, och därför odlar han och dikar ut, liksom han har låtit bygga en stenmur att de kungliga hjortarne inte ska fördärva grödan; det har inte alla gjort bland jaktherrarne här på ön, där bönderna sen urminnes varit förbjudna hålla sig hundar, och där endast dödsstraff guldit ett skjutet högdjur; jag är inte adelshatare, tvärtom, men folk är folk, få är ni, och någon skillnad skall det vara – – –   
<sec/>
Främlingen var en god hörare, och syntes icke angelägen taga ordet; prästen däremot njöt i fulla drag att få höra sin röst, att få klandra och klaga; och när han väl fått sitt offer innanför grinden och på kvisten, lät han sin svada än mer ohejdat gå för fullt.  
<sec/>
– Kanske herren är en arkitektör som skall bygga på slottet, kanske Nicodemus Tessin själv, som nu lär förvandla alla rövade pengar i slott; har herren hört alla slott som de ärna resa kring land och rike – det var nu ett vikingatåg, det här trettioåriga kriget, och hade inte ett spår med religionen att skaffa; ser ni Wallenstein hade från början både katoliker och protestanter till överstar, och Gustav Adolf satte genast opp ett regimente av de kejserliga fångarne efter erövringen av Frankfurt an der Oder, för att inte tala om vad han gjorde efter Breitenfeld; det där äro vi klara med, och nu skall Tessin bygga Drottningholm, Skokloster, Näsby, Sjö, Eriksberg, utom Axel Oxenstiernas palatser i Stockholm och på Tidö; men – – –  det var religionen jag talte om; vår nådiga drottnings (häu!) lärare, den härlige mannen Johannes Matthiae anklagades och förföljdes, som ni kanske minnes, därför att han sökte försona alla kristna bekännelser, såsom vi ju minnas att salig konung Johan III redan försökte, men med snöplig utgång; vi som hylla försoningens heliga lära, vi äro de mest oförsonliga av alla; och så snart någon träder upp med förslag till sammansmältning, så blir han genast förföljd; jag hade en studiekamrat som hette Arnold Messenius, hans fader var katolik och ... häu ...  
<sec/>
Främlingen hade följt samtalet med största spänning, men när han icke gjorde ett försök få ordet, blev prästen slutligen orolig, och när vid namnet Messenius den tystlåtne röck tillbaka på bänken, så vaknade Mäster Jon till besinning.  
<sec/>
– Kanske jag sitter och talar huvet av mig? avbröt han, och denna gång gjorde han uppehåll, så att den andre måste köra fram:  
<sec/>
– Jag är bara en borgare från Kalmar, som har en liten räkning på prinsen ... för mig kan ni tala fritt; för resten vet jag väl vem Messeniusarne äro, farfar, far och son.  
<sec/>
– Skarpa huven, va? skarpa som liar, men sitta osäkert på axlarne – – –  som sagt jag kände Arnold, han är protegerad av prinsen, var förut hans kammarsven eller page ...  
<sec/>
– Är han ännu protegerad av prinsen? frågade främlingen mera nyfiket än han ville.  
<sec/>
– Ja, si det vet jag inte, men överste Würtz, prinsens bästa vän härnere står i brevväxling med den gamle Messenius ...  
<sec/>
– Nej, kors, vad ni säger!  
<sec/>
Pastor Jon blev rädd och ville dra sig tillbaka; men det var för sent, ty nu tog främlingen frågandet om hand:  
<sec/>
– Har pastorn hört att drottningen avsäger sig regeringen?  
<sec/>
– Måtte väl det! Så mycket mer som prinsen liksom ger sitt avskedskalas i dag och därmed firar sitt anträde till regeringen ... Gud välsigne honom, och allt folk tacke och love Herren som gjort ett slut på detta eländiga regimente!  
<sec/>
– Det är nog allmänna meningen, pastor Jon!  
<sec/>
– Är det? Nå, då ... och jag som trodde mig sitta här som en förrädare ...  
<sec/>
– Herr pastor, sedan jag nu hört vem ni är, och att ni står på prinsens bästa, så skall jag bedja er om en stor tjänst, mycket obetydlig i sig själv. Skulle ni vid lägligt ögonblick och till prinsen personligen, i djupaste hemlighet dock, vilja framlämna detta brev; helst i denna kväll?  
<sec/>
Pastor Jon mottog ett ganska stort konvolut, vägde det i handen, betraktade de fem röda sigillen och svarade:  
<sec/>
– Det kan ju inte vara farligt! att lämna fram ett brev, som man icke skrivit.  
<sec/>
– Hur skulle det kunna vara det? – Emellertid är mitt ärende uträttat, och jag återvänder till Färjestaden. Tack herr pastor att ni besparade mig en odräglig väntan... och ... Men nu är jakten slut! Farväl!  
<sec/>
Det såg nästan ut som om främlingen flydde, och detta väckte pastor Jons misstänksamhet så att han skyndade till grinden för att fråga namnet på den okände. Men denne hade kastat sig upp på hästen och sprängt i väg söderut mot Färjestaden.  
<sec/>
– Den där var ingen borgare från Kalmar, sade sig pastor Jon när han gick tillbaka genom grinden. Men vad rör det mig?  
<sec/>
Riksrådet, krigsrådet och muntrationsrådet Lorentz von der Linde deltog icke i jakten, utan hade stannat på slottet för att anordna festen, vilken skulle bli extra lysande, då man trodde det vara den sista, enär ryktet om Kristinas tronavsägelse hade hållit i sig.  
<sec/>
Största salen i västra längans jordvåning var inredd till gästabudet. Taket var flätat med granris och hängande murgrönsrevor, i vilket grönverk, oranger, granatäpplen, franska päron, meloner och vindruvor voro infästade så att de kunde plockas från sittande bord. Mitt på bordet låg ett helt vildsvin, blomstersmyckat med ett stort rött äpple i munnen; på bordsändarne tvenne påfåglar med utspända stjärtar; servisen av förgylld och försilvrad koppar var lånad från den rike borgmästaren i Kalmar, ty prinsen var fattig; vid varje kuvert låg en laddad ryttarpistol att begagnas till salut vid skålen för tronföljaren. För övrigt var hela salen inrättad till en småskog av bok och gran, och raden av mm som öppnade sig i långt perspektiv liknade en enda lövgång, där varje dörr utgjorde en äreport. Men i bakgrunden av matsalen var en grotta för musiken och en estrad för upptåg och gyckel, varförutom lövverket dolde vissa tillställningar avsedda att ge såkallade surpriser av mer eller mindre grovkornig art. För att skona glasrutorna voro alla fönster uttagna, och mot eldfara funnas sprutor och hinkar placerade här och var.  
<sec/>
Von der Linde, eller Lasse Lind kallad, överskådade sitt verk, ordnade sin armé av tjänare, prövade maskinerierna och gick ut på borggården, när han hörde jägarne anlända.  
<sec/>
Så fälldes vindbryggan och salut gavs från vallarne. På sin svarta spanska hingst syntes Karl Gustav i spetsen för det lysande tåget. Den lille mörke mannen med den tjocka kroppen skulle verkat grotesk, om icke han sutit så väl i sadeln och burit sitt huvud som han gjorde. När tio skott dundrat, lyfte prinsen på hatten för att tacka för honnören; men ett nytt tiotal skott började smälla och därtill ett. Det var tjugoett skott, kunglig lösen. Prinsen log, och vändande sig till Arvid Wittenberg:  
<sec/>
– Jo, jag tackar jag, sade han; bara det inte är falskt alarm!  
<sec/>
Följet besvarade saluten med hoch, hurra och vivatrop, varpå bryggan passerades.  
<sec/>
Efter en stund satt hela sällskapet till bords väl ordnade efter rang, vilket man lärt sig i Westfaliska freden, där första årets förhandlingar rörde sig om sådant. Anblicken var bländande, helst den sjunkande solen bröt in genom salens lövskmd.  
<sec/>
Karl Gustav var ljus, huldrik, värdig betraktande sig redan som konung; allt det bekymrade, tryckta, som en lång väntans ovisshet lagt över hans alldagliga fula ansikte, var bortblåst; hans gestalt rätade sig och syntes högre än vanligt, kanske även därför att han satt på en skinnkudde. Hans bordsgrannar Arvid Wittenberg och Krister Horn mottogo då och då små förtroenden, hörde en framtidsplan, en utnämning, allt under det första rätten serverades. Det var ännu andaktsfullt och halvtyst. Men så skulle första bägaren tömmas för tronföljaren. Arvid Wittenberg utbragte den, slutande med ett Leve regenten! varpå alla pistolerna lossades under pukors skrall. Salen fylldes med rök men det var bara en söt lukt för krigare; då med ens ett kanonskott brann av bakom lövverket som rasslade av rekylen. Det var den första surprisen och besvarades med vilda hurrarop.  
<sec/>
Nu öppnades det verkliga gästabudet; korta skålar utbragtes med enstaka utrop:  
<sec/>
– Wittstock!  
<sec/>
Varpå svarades:  
<sec/>
– Jüterbog! Jankov! Leipzig! Wolfenbüttel!  
<sec/>
Det behövdes bara ett namn av den sorten för att väcka krigarminnen, och man njöt förgångna segrar på nytt.  
<sec/>
Man hade ätit och druckit en timme, då flygeldörrarne slogos upp; in redo i salen en trupp indianer av Delawarestammen från Nya Sverige. Hövdingen talade lov till regenten, utdelade därpå fredspipor åt alla närvarande, erläggande tribut i den svartaste Kentuckytobak. Och så blev salen ånyo full med rök. Nu spelade den osynliga musiken, varvid den något brutala stämningen lade sig och sinnena mildrades.  
<sec/>
Längst ner vid bordet satt pastor Jon; litet bortkommen, förbisedd. Bullret och röken hade bedövat honom, och fastän han drack försiktigt, kunde han icke undgå inflytandet av de andras rus. Bordskick kände han icke heller, äran steg honom åt huvudet, och han tyckte sig vilja sprängas, om han icke fick ge luft åt sina känslor. När därför musiken slutat och efterlämnat en tystnad, reste han sig först, lyftande sitt glas; därpå steg han upp på stolen, och talade:  
<sec/>
– Nådige, ärofulla herrar, förlåten den ringaste vid detta lysande bord, när han på sina knän (här föll han på knä) vågar utbringa ett enfaldigt men uppriktigt: Gud välsigne Konungen!  
<sec/>
Därmed var allas hemlighet röjd; de enkla orden verkade som ett nytt kanonskott och jubelropen ville icke taga slut.  
<sec/>
Men Karl Gustav, som kände alltings ostadighet och Drottning Kristinas i synnerhet, blev litet tvehågsen vid den förtidiga hyllningen, och äskande ljud med en trumpet, tilltalade han den djärve prästen:  
<sec/>
– Mäster Jon, tack för din välmenta svada; vi ha dikat och grusat tillsammans, men säkert är det i alla fall icke att vi ha slutat våra mossodlingar. Låtom oss därför se vad morgondagen oss beskär, och i avvaktan på den får du komma fram och dricka med mig; men visa att du är nykt’ och kan stå på benen, knäfallen får du lämna tills jag fått en tron.  
<sec/>
Mäster Jon gick fram till prinsen och drack honom vördsammast genbesked. Anseende ögonblicket vara gynnsamt, avbördade han sig ärendet så pass klumpigt han förmådde. Lutande sig fram, viskade han:  
<sec/>
– Jag har ett brev!  
<sec/>
– Har du ett brev? Jag har många oöppnade liggande, till i morgon; ty i dag vill jag njuta vilan och glädjen med mina vänner.  
<sec/>
Men prästen tog upp sitt brev ändå.  
<sec/>
– Jag skulle lämna det personligen.  
<sec/>
– Tag hit, och gå till din plats!  
<sec/>
Prinsen tog det stora konvolutet, kastade en blick och lämnade det till sin förtrogne, överste Würtz.  
<sec/>
– Göm det tills i morgon! sade han.  
<sec/>
Nu började ätningen igen; och så indansade en grupp svarta människor från Cabo Corso, Sveriges nya besittning på afrikanska kusten. Samtidigt hördes bakom lövverket en kör av sjungande kanariefåglar, beledsagat av plasket från fontäner; takets grönverk böjde sig ner och frukterna föllo från sina kvistar. Det var en stor surpris av den högsta effekt.  
<sec/>
Morianerna dansade och försvunno slutligen genom en lucka i golvet, varur eld slog upp; och i ett nu stod hela salen i brand; det rödaste eldsken genombröt småskogen, och de oerfarne började ropa »elden är lös!»  
<sec/>
Med sådant skämt och gamman gick aftonen, men mot natten bänkade man sig i trädgården till dryckesstämma. Så kom fyrverket, låtsade överfall av fiender, sjöslag i vallgravarne och mera dylikt, ända tills solen gick upp.  
<sec/>
Paul Würtz hade flera gånger viskat prinsen i örat: »Tänk på morgondagen» men förgäves. Nu, när nya galna upptåg projekterades, anlände en kurir från Stockholm, och därmed var signalen given till uppbrott. Festen avblåstes, gästerna togo avsked och drogo sig ner i byn, där de voro härbärgerade, ty plats fanns icke på slottet.  
<sec/>
Prinsen tog Würtz under armen, och gick ner i trädgården, där han vid en damm ägde ett badhus förenat med ett lusthus:  
<sec/>
– Nu Paul, sover jag i tre timmar; du håller tyst på slottet. När jag vaknar, tar jag ett kallt bad – och så öppna vi väskorna! Kurirn trakterar du, och sedan pumpas han.  
<sec/>
Lusthuset var svalt och inrett med en bädd, på vilken prinsen kastade sig sedan han knäppt opp om hals och bröst.  
<sec/>
Würtz fällde gardinerna, stängde dörrn; och när han hörde prinsens snarkningar, avlägsnade han sig, styrande stegen uppåt slottet, där tystnad anbefalldes.  
<sec/>
Prinsen hade vaknat och badat; satt nu uppe i lusthusets lanterna, ett öppet torn, där han var säker för lyssnare. Där fanns bläck och penna, och nu öppnades väskorna i vännen Würtz närvaro. Lorentz von der Linde fick icke vara med om dessa slags förtroenden, men väl om andra, särskilt fruntimmershistorierna.  
<sec/>
Prinsen läste tyst en stund med stor behärskning, ty tre timmars sömn och ett kallt bad hade utplånat varje spår av nattens mödor.  
<sec/>
Så kastade han första brevet på bordet:  
<sec/>
– Drottningen har återtagit regeringen! Alltså får jag börja dika igen!  
<sec/>
– Har prinsen väntat sig något annat?  
<sec/>
– Egentligen icke med en sådan toka.  
<sec/>
Brevet numro två öppnades, lästes, och kastades på golvet:  
<sec/>
– Fyffan!  
<sec/>
– Vad är det?  
<sec/>
– En spansk jesuit Pimentelli bor under drottningens våning, besöker henne nattetid; Claes Tott skall bli hertig och tronföljare i händelse jag dör utan manlig avkomma; Steinberg är fortfarande gunstling och Bourdelot även. Det är fyra på en gång, sedan Magnus De la Gardie kom i onåd! – Och denna kvinna har jag älskat!  
<sec/>
– Detta har nog förvånat era vänner, men en furste kan ju aldrig få veta sanningen, om med sanningen menas verkliga förhållandet ...  
<sec/>
– Du sade’t! Men nu frågar jag dig på heder och samvete, Paul Würtz, vad tror du om Kristinas åttaåriga förhållande till De la Gardie?  
<sec/>
Würtz svarade:  
<sec/>
– Det är ju en fråga, som man aldrig svarar på.  
<sec/>
– Det vet jag, men du skall göra ett undantag för en gång.  
<sec/>
Würtz svarade icke.  
<sec/>
– Då frågar jag vidare! Är dig ryktet bekant, att Kristina haft två barn med Magnus, två döttrar, Maria och Kristina? – Jag ser på dig att du hört det; om du tror det blir en annan fråga. – Emellertid stämmer detta rykte dels med drottningens två sjukdomar och med De la Gardies två utländska resor. – Ser du, amasoner äro ju manhatare på ett sätt, men mangalna på ett annat! Men det må vara, och jag lyckönskar mig till den korgen jag fått; det låg en krona i den! – Vi gå vidare.  
<sec/>
Brevet numro tre lästes; men kastades icke på golvet, ty prinsen sprang upp från stolen:  
<sec/>
– Nu går riket åt helvete! Hon börjar göra privatpolitik utan rådets hörande; söker krig med Danmark och Polen, låter spanska jesuiter narra sig till förbund mot Frankrike! Sängkammar- och barnkammarpolitikl Vi äro förlorade, om vi sitta och se på rikets undergång! Och denna hushållning; se denna lista, hur hon skänker bort kronans gods det ena efter det andra; och hon lånar pengar, av alla människor, till och med ambassadörer. Men här följer en codicill: Drottningen begär av mig att jag skall köpa Ekolsund åt Claes Tott! Vilken gränslös cynism, min ungdoms brud! Och jag har för icke länge sen köpt det åt De la Gardie. Detta som avbetalning på Sveriges krona! – Vad står det här då? Skräddarn Holm, gunstling, skall adlas till Leijoncrona, emedan drottningen är skyldig honom så mycket pengar! Det är ju en slusk till kvinna! Ibland måste hon betala sina älskare, ibland tar hon betalt! Skräddaren Holm, rival, fordringsägare! Vet du arna i Uppsala (enl. Fryxell). vad! Om det fanns en man och tio tusen svärd ... det här går inte! Hur kan hon få sitta kvar?  
<sec/>
– Jo, därför, att hon är Vase, och ni är Pfalz! Därför att herrarne få regera under en sorglös kvinna, men icke under en kraftfull man!  
<sec/>
– Tänk om hon gifter sig med Tott, som hon älskar! Då dödar de mig, förstås! Det finns sådana rykten också, men jag tror icke på dem! Har du hört gifthistorierna?  
<sec/>
– Ja jag hört! – Är väskan tom nu?  
<sec/>
– Nu är den tom! Var det inte nog?  
<sec/>
– Då har vi mäster Jons brev kvar!  
<sec/>
Würtz framtog det anförtrodda konvolutet med de fem sigillen; men han lämnade fram det på ett sådant sätt, som om han anat eller vetat innehållet. Karl Gustav fixerade honom, när hans åtbörd röjde en viss fruktan, alldeles som om han serverat råttkakor. Översten reste sig också med detsamma och ställde sig vid ett fönster som om han ville taga den väntade skuren på ryggen.  
<sec/>
Prinsen läste; papperet hördes spraka och väsa; vid en smäll i bordet vände sig Würtz, och såg prinsen vit i ansiktet men med blodröda ögon.  
<sec/>
– Nu är det moget; och slår inte jag första slaget, så slår de; läs denna anonyma skrift, Würtz; läs den!  
<sec/>
Översten läste länge och noga; varpå han återlämnade papperet. Prinsen hade observerat honom, och bröt ut:  
<sec/>
– Du kände innehållet?  
<sec/>
– Ja och nej! Innehållet är ju ungefär våra samtals!  
<sec/>
– Ja! Men här står direkt uppmaning till mig, att rädda fäderneslandet. Vem har skrivit detta?  
<sec/>
– Messenius fadren! Det är hans sätt att tala rent ut det alla mumla!  
<sec/>
– Men om sonen är med, så är jag allaredan dömd, då Arnold är min protege. Skall jag tvingas ut på branten? Jag vill icke lida tvång; men vad göra vi nu?  
<sec/>
– Vi sova tills soln går upp i morgon dag; då komma råd!  
<sec/>
– Tänk dig: Oxenstierna, Gustaf Horn, Magnus De la Gardie äro skulden att jag, tronföljaren, icke får deltaga i regeringen, utan skall gå här som en bonde! Och så pekar han på Cromwell, uppmanande mig att döda drottningen och rådsherrarne ... Nej, Paul, sova kan jag inte, men jag skall gå ut i skogarne, och jag skall söka mäster Jon; han vet mer än han vill ut med... Alltså skiljas vi, och råkas vid aftonbordet. Ingen häst! Jag går till fots! Du får bränna breven, alla, utom det sista; man kan icke veta! – Farväl så länge!  
<sec/>
Vid aftonens inbrott gick överste Würtz i väntan på prinsens återkomst, ut och in genom stora porten. Borggården såg ut som ett varumagasin efter matsalens röjning, då man burit ut all bråte. Halvklädda rödskinn och svärtade pojkar buro på dekorationer och transparanger, som vid dagsljus sågo eländiga ut. En stor triangel av trä bärande en armé av buteljer med vidhängande korkar ådrog sig överstens uppmärksamhet med dess sällsamma utseende:  
<sec/>
– Vad är det? frågade han.  
<sec/>
– Det är kanariefåglarne!  
<sec/>
Han måste le:  
<sec/>
– Gloria mundi! En butelj och en kork utgör en kanariefågel.  
<sec/>
Lorentz von der Linde visade sig nu, yrvaken, och röögd:  
<sec/>
– Vem väntar Würtz på?  
<sec/>
– På prinsen.  
<sec/>
– Han är oppe i sin tornkammare, instängd.  
<sec/>
– Har han kommit hem?  
<sec/>
– För en timme sen!  
<sec/>
Översten stod handfallen, men skyndade upp i nordvästra gången och bultade på prinsens dörr – Då intet svar följde, öppnade han dörren, som befanns olåst.  
<sec/>
På en fältsäng låg prinsen med en våt handduk om pannan:  
<sec/>
– Det är slut! suckade prinsen.  
<sec/>
– Vilket?  
<sec/>
– Allt! – 
<sec/>
Prinsen reste sig, steg upp och föll ner igen vid skrivbordet:  
<sec/>
– Jag har skickat skriften till drottningen med ett brev, däri jag uttrycker min avsky för författaren och betygar regentinnan min orubbliga trohet. Ja, det fanns intet annat, ty Mäster Jon förmodade avskrifters tillvaro.  
<sec/>
– Det var nog det klokaste!  
<sec/>
– Det enda! – Nu får jag gifta mig med Brita Allers och bru
<sec/>
ka jorden. – Säg åt Lasse att han ordnar ett kämparus i afton; håll musiken kvar, så dricka vi gravöl på kronan!  
<sec/>
– Och detta för en tokig kvinnas skull!  
<sec/>
– Akta huvet!  
<sec/>
Översten gick ner; skrev två rader och sände med en kurir till Messenius fadren. Det var en varning.  
<sec/>
Processen mot Messenierna far och son var utagerad; sonen hade skrivit vad han hört fadren och många andra pratat. Far och son avrättades, varefter ett visst lugn inträdde; Kristina satt kvar på tronen, och Karl Gustav på Öland.  
<sec/>
Ett par år hade gått, då Kristina en eftermiddag höll sällskap på Jakobsdal, senare Ulriksdal, vilket hon disponerade eller lånade av Magnus Gabriel De la Gardie.  
<sec/>
Nere på terrassen vid Edsviken satt hon i amasondräkt, lekande dock med en solfjäder. Bredvid henne stod riksarkivarien Stiernhielm, dalkarl och bergsmansson, vilken nu försökte sig som hovman, och diktade skådespelen till drottningens fester. Han hade nyss haft uppförd Parnassus triumphans, som fallit igenom, då ingen förstod de mytologiska allegorierna. Det rådgjordes nu om ett nytt stycke, och drottningen var betänkt på en grekisk tragedi.  
<sec/>
Stiernhielm var fjär, svåråtkomlig och avvisande mot drottningen, ty han var gift man, familjefar med bekymmer, och han tyckte inte om sin kungliga beskyddarinna, vilken ville se alla bemärkta män förälskade för sina fötter. Detta retade drottningen, och som hon var van göra avancerna själv, försökte hon allt för att sätta eld i Sveriges lärdaste man och störste levande skald. Hon lade upp benen på närmsta stol, hon visade armar och hals, men dalkarlen vände sig bort och tittade på hovherrarne nere vid bryggan.  
<sec/>
– Nå Stiernhielm, fortfor drottningen, om vi stannar vid Hippolitos, så spelar jag Diana.  
<sec/>
Det var ett känt koketteri av Kristina att vinna herrar medelst Euripides, kvinnohataren. Hon förklarade sig själv förakta kvinnorna, men älska männen mest därför att de icke voro kvinnor. Stiernhielm kände detta koketteri, var snar i svaren, men fruktade på samma gång sin oslipade tunga; därför höll han igen i sista stund, stod tuggande och stum, men med skälmen i ögat. Också föreföll han tråkig och dum i hovets närvaro, under det han i sina kretsar blixtrade och sprakade.  
<sec/>
Emellertid måste här svaras; och arkivarien lade om ett spetsigt ofött svar till ett mera höviskt:  
<sec/>
– Tror Ers Majestät att herrarne här vid hovet äro tillräckligt misogyner att vi skulle våga på en Euripides?  
<sec/>
– Om ni översätter den, våga vi allt.  
<sec/>
– Det var ju artigt sagt, men vem skall spela Hippolitos?  
<sec/>
– Greve Tott.  
<sec/>
– Jag undrar om greven med fullt hjärta kan säga ett gensvar som detta: »En gud som natt-tid dyrkas icke lyster mig!» 
<sec/>
– Varför icke? Venus i stycket karakteriserar ju Hippolitos så här: »Hippolitos påstår att jag, Venus, är den sämsta bland alla gudaväsen; därför ingår han icke äktenskap.»  
<sec/>
Stiernhielm tog sig i hakskägget, myste, och skulle bränna av ett kostligt svar, lätt gissat, men åtrade sig, så att leendet, vilket var avsett beledsaga repliken, hängde där ensamt som ett dumt oförstående grin. Och detta retade mer än en naiv grovhet skulle gjort. Drottningen visade tecken till trötthet och kastade sina blickar ner åt bryggan. Där stodo i detacherade grupper, Claes Tott, Anton Steinberg, Pimentelli, ensam, och längst bort Hovintendenten Leijoncrona, förr Skräddar Holm.  
<sec/>
Stiernhielm märkte solförmörkelsen i antågande, och som han icke var beredd att möta den ännu, beslöt han uppskjuta avrättningen.  
<sec/>
– Vad säger Ers Majestät, om vi skulle själva göra ett skådespel med drottning Elisabet som hjältinna?  
<sec/>
På en hastig snedblick från Kristina märktes att han skjutit en bom. Hon älskade nämligen icke att man berömde andra kvinnor, emedan hon var den största som levat. Därför svarade hon:  
<sec/>
– Elisabet av England var ingen regent; hela hennes historia är bara om amuretter, och jag har nyss hört av Whitelocke om verkliga orsaken till hennes hat mot Maria Stuart. Ni som är historiker skall få veta det, om ni icke känner det.  
<sec/>
– Nej, Ers Majestät, jag vet nog att Elisabet icke kommenderade engelska flottan mot armadan, men om hennes kärlekshistorier vet jag nästan intet.  
<sec/>
– Jo; Maria Stuart skrev ett brev till Elisabet och berättade allt vad countess Shrewsbury skvallrat för henne. Sålunda skulle Elisabet, jungfrudrottningen först givit äktenskapslöfte till en viss earl, men sedan nöjt sig med att mottaga honom i sin säng; och hon skulle ha varit lika välvillig mot franska sändebudet Simier samt hertigen av Anjou. Sammaledes skulle Hatton ha visat sin leda mot hennes överdrivna fordringar; och denna snåla kvinna var slösande, när det gällde betala älskog, ty ... hon var icke danad som andra kvinnor; och ... Allt detta är Maria nog oförsiktig tala om att hon visste; vi kvinnor äro mycket förtegna rörande varandras amuretter, ända tills hatet eller svartsjukan kommer med; men jag har ingen anledning betvivla countessens uppgifter.  
<sec/>
Stiernhielm såg ännu dummare ut, ty han gapade av förvåning över drottningens öppenhjärtighet. Han visste inte om han hörde rätt, när hon nalkades ett för henne så farligt ämne. Men han måste rädda henne och sig från den hemska tystnad som följde, när drottningen rodnande vaknade upp och fann sig blottad av sig själv.  
<sec/>
– Då lämnar vi Elisabet, efter så är, sade han; äktenskapet kanske icke är så ljuvligt att det har rätt till en poetisk behandling ...  
<sec/>
– Ni, Stiernhielm skriver just nu något lustigt om det heliga äkta ståndet; kanske jag får höra några verser!  
<sec/>
– Det går svårligen, Ers Majestät, ty jag skriver min Bröllopsbesvärsihågkommelse för mina manliga vänner ...  
<sec/>
– Vad säger ni, karl! Betraktar ni mig som en vanlig kvinna!  
<sec/>
– Icke vanlig, men dock kvinna!  
<sec/>
Spelet var förlorat; drottningen ropade på Leijoncrona. Hon hade adlat honom, dels därför att hon var skyldig honom pengar, dels för att förödmjuka adeln. Och hon tillät honom en intimitet, som kunde väcka de andres svartsjuka, ty Kristina ville alltid föra med sig ett svep av svartsjuka män, som slogos då och då, varför hovet liknade en hundgård.  
<sec/>
Leijoncrona-Holm kom straxt vid kallelsen.  
<sec/>
– Sitt ner, Leijoncrona, befallde drottningen. 
<sec/>
Stiernhielm som stått hela tiden, förstod skymfen.  
<sec/>
– Vi ska tala om kostymerna till Euripides, sade drottningen, ty den skall spelas om tre veckor, ser Leijoncrona; min vän Rosenhane skall översätta den; sitt ner! – Jo, jag behöver en Artemis, den känner Leijoncrona ju?  
<sec/>
Leijoncrona funderade:  
<sec/>
– Artemis? Det är ju ...  
<sec/>
– Diana, ifogade drottningen för att rädda hans ära; men Stiernhielm hade hunnit med ett leende.  
<sec/>
– Hör nu arkivarien, upptog Kristina; han är trött – jag menar på arkivariesysslan; jag har en presidentstol ledig åt honom i Dorpat.  
<sec/>
– I Dorpat? svarade Stiernhielm, betänksamt. – Det är så långt borta från hem och vänner.  
<sec/>
– Men när jag bjuder! Och stolen är min!  
<sec/>
Nu var ingenting mer att förlora, och därför släppte dalkarlen lös:  
<sec/>
– Sant, svarade han; stolen är Ers Majestäts, men r-n är min; den sätter jag var jag vill!  
<sec/>
Kristina älskade just sådan konversation, och hon skrattade, först, men i nästa ögonblick steg hon upp, gick rakt ner till Pimentelli och började spatsera med honom.  
<sec/>
– Detta är den dummaste nation i världen, sade hon; jag har försökt konversera snillet Stiernhielm, och han kan inte svara, bara grinar som en bonde. Nej, jag vill härifrån, ut ... till vad pris som helst! 
<sec/>
När hon spatserat en stund och eldat upp den sköne spanjoren, släppte hon honom och tog Claes Tott, som väntat på tillfället. Pimentelli gick missnöjd upp i sin våning, belägen under drottningens.  
<sec/>
Tott som lidit under Stiernhielms långa audiens, och som harmats åt Leijoncronas försteg, kunde icke dölja sin harm, och behövde icke heller, då han var den mest gynnade:  
<sec/>
– Har Stiernhielm gått? frågade han.  
<sec/>
– Jag hoppas för alltid, svarade Kristina.  
<sec/>
– Nåväl, jag talar endast illa om frånvarande; det är min princip. Läs då detta epigram, och se om han förtjänat sin onåd!  
<sec/>
Drottningen läste på en pappersremsa följande epigram av Stiernhielm över Skräddaren Holm:  Qui modo Sartor erat, nunc Consiliarius audit:  In promptu res est; nam bene rem tetigit. 
<sec/>
– Han är icke så dum! sade hon; men betala skall han.  
<sec/>
Och hon rev sönder papperet i små smulor. Så blev hon ond på Tott, emedan han burit fram, och så gick hon över till Steinberg.  
<sec/>
– Följer han mig, om jag gör en utländsk resa? frågade hon förtroligt.  
<sec/>
– Kring hela jorden!  
<sec/>
– Ni har räddat mitt liv en gång; gör det två!  
<sec/>
Steinberg svor.  
<sec/>
– Jag dör här i landet! slutade Kristina! Jag dör långsamt, men säkert!  
<sec/>
Och så gick hon upp till Pimentelli, som stod i fönstret och väntade.  
<sec/>
En vårdag 1654 syntes prinsen Karl Gustav vandra ute på åkerstigarne kring Borgholm. Han betraktade plöjningen, knackade på kokorna, grävde upp en tistel eller en hästhov.  
<sec/>
Den nu trettiotvåårige tronföljaren liknade en gammal fet bonde; var orakad, bar regarnsstrumpor och grova spikskor; en stor blekt slokhatt och regnkappa. Långsamma voro hans steg, likgiltig hans blick, en mans som lämnat äregirighet och hopp att verka stort bakom sig. Misstänkt som medveten om Messeniernas stämplingar, hade han blivit än mer avlägsnad från hov och regering; han tronföljaren med arvsrätt fick icke deltaga i styrelsen, icke sätta sig in i förvaltningens mångahanda grenar, vilket dock varit av vikt för en blivande regent. Därför trodde han icke längre på tronföljden. Att landet kunde styras av ett tokigt barn som lekte med riksäpplet, det kunde endast förklaras från herrarnes avund, och gunstlingarnes intressen.  
<sec/>
Emellertid hade prinsen satt sig på renen, tagit av hatten, och torkat svetten ur sitt förtunnade hår. Paul Würtz, vännen som icke tröttnat på väntan, kom gående från slottet läsande i brev. Prinsen såg honom nog, men röjde ingen nyfikenhet, ty han var nu van vid att alla nyheter och rykten från Stockholm vederlades dagen efter mottagandet.  
<sec/>
Översten kom närmare, alltjämt läsande, slutligen stannade han:  
<sec/>
– Nu är det moget snart! sade han.  
<sec/>
– Vilket är moget?  
<sec/>
– Äpplet, riksäpplet.  
<sec/>
– Det tror jag inte; ruttet äpple mognar aldrig.  
<sec/>
– Den här gången faller det dock! – Vill prinsen höra?  
<sec/>
– Vad tjänar det till?  
<sec/>
– Tag det som avisläsningen, ett tidsfördriv; och bättre vara beredd än oberedd när det bär till! – Här skrives till exempel att drottningen utan rådets hörande befallt Königsmarck angripa bremarne för några skansars skull, och därigenom fått Holland och Kejsaren på halsen!  
<sec/>
Nu vaknade prinsen:  
<sec/>
– Kejsaren! Då slutar det med förlusten av Östersjöprovinserna ... Gör hon krig nu också?  
<sec/>
Han rev sig i håret:  
<sec/>
– Krig utan rådets hörande! Det är ju början till enväldet!  
<sec/>
– Och spanjoren Antonio Pimentelli de Parada ersätter rådet! Denne äventyrare har även narrat drottningen att skymfa portugisiska sändebuden, varför svenska fartygen i Portugals hamnar blivit sekvestrerade.  
<sec/>
– Då går åt helvete med riket. Tänk vad jag skulle få ärva då, om jag kom till styret!  
<sec/>
– Därpå uppgives drottningen ha övergått till katolska läran.  
<sec/>
– Gustav Adolfs dotter! Finns det en Gud i himmelen!  
<sec/>
– Men det måste hon falla på!  
<sec/>
– Ja, hon måste! som Karl I i England!  
<sec/>
– Inte dödar man en kvinna!  
<sec/>
– Maria Stuart var kvinna!  
<sec/>
– O, Messenius! vad du hade rätt!  
<sec/>
Nu ringde middagsklockan; prinsen steg upp, skakade på sig och antog en gladare min:  
<sec/>
– Låtom oss äta och dricka, säger Predikaren, allt annat är fåfänga.  
<sec/>
De båda vännerna styrde stegen mot slottet, vars påbyggnad avstannat för penningbristens skull, liksom hela hovhållningen blivit tarvligare, sedan prinsen tvungits köpa igen Ekolsund åt Claes Tott.  
<sec/>
Efter en enkel måltid gick prinsen upp i sin tornkammare och tände en pipa. Från fönstret såg han ut över Kalmar Sund, där fartygen kommo och gingo; men de som seglade norrut, följde hans blickar helst. »Där ligger Stockholm!» brukade han säga pekande uppåt Jungfrun.  
<sec/>
Rummet var tarvligt, men på det stora skrivbordet lågo papper och kartor i högar. Här satt han och fantiserade ut planer; stora planer till krigståg och erövringar, till rikets styrelse och ekonomi, halvt troende, halvt tvivlande om deras utförbarhet.  
<sec/>
När han rökt sin pipa ut, lade han sig på skinnsoffan att sova. Det var näst det bästa, att sova.  
<sec/>
Efter några timmars djup sömn, satt han vid skrivbordet med en krigsplan. Av lackbitar hade han gjort sig truppavdelningar, och förde dessa upp på höjder dem han intog, följde floddalar, kom till städer, dem han erövrade.  
<sec/>
Dessemellan räknade han långa tal, som föreställde krigskostnaderna; läste regentlängder och räknade ut furstliga släktförbindelser; kalkylerade när den och den borde dö, hur gammal tronföljaren var, med vem han var gift, hur många barn. Karl Gustav var nämligen driven i europeiska politiken, sedan han satt i Nürnberg vid Westfaliska fredsbeslutets verkställande.  
<sec/>
Några timmar gingo under denna sysselsättning, då in trädde Lorentz von der Linde:  
<sec/>
– Majestät, hälsade han, bordet är dukat, vinet är tappat, musiken väntar!  
<sec/>
Prinsen lade ihop sin krigskarta som om han ville dölja den, men Linde hade sett att det var Polens:  
<sec/>
– Är det Polen igen nu?  
<sec/>
– Ja, jag har delat Polen!  
<sec/>
Nu följde aftonvarden med dryckesstämman, prinsens bästa stund på den långa dagen.  
<sec/>
En enkel krigsmusik, vars huvudstämmor utgjordes av trumpet och puka, blåste in måltiden. Därpå åts några kraftiga rätter, mest vildbråd. Och så började dryckesslaget. Men endast Würtz och Linde fingo deltaga; musiken placerades i ett rum bredvid, och avskedades fram åt natten.  
<sec/>
Det var då, för stängda dörrar, som prinsen blev frispråkig; och under inflytande av vinet, svällde han ut till jättedimensioner, inbillade sig vara kung, planerade och regerade. Han hade då »nått stadiet», och det var alltid efter midnatt.  
<sec/>
– Först gör jag som Karl Knutsson, en räfst, och återtar alla skänkta kronogods, jag har precis reda på dem, och längderna ligger oppe på mitt skrivbord; det är bättre att ruinera adeln än halshugga den, och jag skall min själ icke lägga fingerna emellan!  
<sec/>
Här slog han näven i bordet, så att glasen hoppade. Linde log, men Würtz gladde sig.  
<sec/>
– Vad jag skall göra med pengarne? Jo, jag skall ta hela Polen – le inte, du Lasse – jag vet hur det skall tas! bit för bit! Praeterea censeo: Polen måste utrotas från jorden, för där sitter falska Vasar och katoliker med rötterna ner i Wien och Rom. Sigismund var ett fä, men icke att leka med; tänk när pojkrackarn Vladislav redan var nämnd till tronföljare i Ryssland, och så släppte han taget! – Skänk i Lasse – jag vill ha stuprus i kväll! – Jag vet nog att det här bara är kannstöpning och skrodering, men det är lika roligt leka kung som att vara, kostar lite mindre besvär! Nåväl, vid denna löftets bägare lovar jag Lasse Lind och Paul Würtz att jag skall ta in Warschau och bli konung i Polen – allt under förutsättningar naturligtvis – och varför inte? Jag är Karl IX:s dotterson, liksom Sigismund var hans sonson, men jag är alltså närmare än Johan Kasimir! Ja!  
<sec/>
Här måtte prinsen ha känt överordets fatala makt att nedslå sin upphovsman, ty han böjde ner huvudet och började rita på duken; det såg ut som han skämdes eller blev rädd.  
<sec/>
– Nå, än sedan? hånade Linde.  
<sec/>
– Sedan? upprepade prinsen, och blev vred, när han såg Lindes ironiska löje. – Sedan? – Ni tror det är nog med att ta Skåne, Halland och Blekinge? Nej, gossar, det blir bara köra och vända, så länge vi icke tar hela kakan. Ja, ni skrattar, men jag skall – – –  jag skall ta hela Danmark, och så gifter jag mig med en holsteinska. Holstein har alltid varit Sverige kärt, mest därför att det ligger söder om Danmark! Ja! – Nu tror jag saken är utagerad, för nu är jag full!  
<sec/>
Rusets maximum var nått; midnatt var förbi, och den nyktra verkligheten grinade i rummets halvskymning. Prinsen snöt ett talgljus med fingren, kastade en blick kring salen, och fick se en transparang, som satt kvar sedan den stora avskedsfesten för tre år sedan.  
<sec/>
– Minns ni Jon präst när han utbragte sitt leve Konungen! här i salen! Och rödskinnens och de svartes hyllning! Sic transit! Jag hoppas ni glömt i morgon vad jag pratat i kväll! Den som dricker pratar ju; och något skall man roa sig med. – Nu en nattdryck bara, och så leder ni mig i säng! – Giv mig brännvin med kanel, Lasse! – Ja, men glöm vad jag sagt i kväll! Gör det! Gudarne älska icke stora ord, och jag är lite rädd jag sagt för mycket! – I morgon ska vi så havran, det passar nog mig bäst! och så gifter jag mig med Brita, uppfostrar vår son till bonde, så får holsteinskan vara i fred! Skål go vänner! Tack för i kväll, nu har jag min barlast inne, så att sängen inte gungar! Bettschwere, säger tysken!  
<sec/>
Prinsen föll ihop, blev liten och syntes skamsen. Vännerna voro sömniga, ljusen rökte.  
<sec/>
– Tag bort den där transparangen, Lasse, till nästa gång! slutade prinsen och stapplade från bordet.  
<sec/>
Därpå följde »sängledningen», en något omständlig ceremoni, efter vilken prinsen föll i en djup men bullrande sömn.  
<sec/>
Prinsen vaknade tidigt följande morgon, mycket tidigt; och hela föregående aftonen surrade igenom hans värkande huvud. Skam, ånger, förebråelser gisslade honom, så att han måste upp ur sängen. Han öppnade fönstret: såg fartyg i sundet, drack vatten och baddade pannan; därpå somnade han om.  
<sec/>
Efter ett par timmar väcktes han av kanonskott; men blev liggande och räknade: en, två ... ända till tjugoen! Ja, det där kände han, och det var bara svek, eller var det drottningens namnsdag kanske?  
<sec/>
Han vände sig åt väggen, då ute i korridoren en fanfar av trumpeter och pukor skrällde. Dörren öppnades och allt hovfolket i stora dräkten visade sig, anförda av Würtz och Linde. Würtz bar ett rött sammetshyende, på vilket låg något, trädde fram till sängen och föll på knä.  
<sec/>
– Är det min namnsdag eller ... ? frågade den omornade prinsen.  
<sec/>
Ett stort brev med rikssigillet föll i hans hand; och darrande i hela kroppen öppnade han och läste.  
<sec/>
Det var kallelse från rådet, att tronföljaren måtte infinna sig i Stockholm, sedan drottningen skriftligt och oåterkalleligt avsagt sig regeringen. Axel Oxenstiernas namn syntes där, alla underskrifterna voro sigillerade ... det fanns inga tvivel mer!  
<sec/>
– Leve konungen! skallade från folket i korridoren. Leve Karl den Tionde! ropade drabanterna nerifrån borggården.  
<sec/>
Kanonerna började igen och trumpeterna förkunnade det!  
<sec/>
Kristina var icke drottning mer, ty Karl X var krönt i Uppsala, på vars slott han icke fann mera än en säng. Han skyndade därför till Stockholm att intaga sin plats i konungaborgen.  
<sec/>
Det var i juni månad som Karl Gustav gjorde sitt inträde på Stockholms slott. När han vandrade i statsvåningens många och stora rum och fann dem tomma, måste han fråga von der Linde var han skulle bo. Där fanns nämligen icke en möbel; och allt husgeråd, silver, böcker, tavlor voro försvunna.  
<sec/>
– Kan man betala friheten nog dyrt! tröstade Linde.  
<sec/>
Konungen måste instämma, och efter långt sökande fanns ett par rum att bebo.  
<sec/>
Men nere i magasinerna invid Lejonkulan stod Kristina iklädd en mansdräkt och mönstrade packlårarne, som voro märkta med namnet »Greve Dohna», under vilken pseudonym hon skulle anträda en föregiven brunnsresa till Spa. I sällskap hade hon endast Anton Steinberg och Leijoncrona. Pimentelli hade rest förut, och Tott hade dragit sig tillbaka. Holm-Leijoncrona såg betänksam ut vid åsynen av det oerhörda bagaget, som likväl endast utgjorde en rest av det hela:  
<sec/>
– Vart ämnar Ers Majestät resa? frågade han något misstänksamt.  
<sec/>
– Till Spa, har du hört.  
<sec/>
– Med så mycket gods?  
<sec/>
– Det rör dig inte!  
<sec/>
– Kanske ändock.  
<sec/>
– Du menar din fordran? Den får du bevaka i räntekammarn.  
<sec/>
– Räntekammarn är tom!  
<sec/>
– Jag skall resa nu, stör mig inte.  
<sec/>
– Om Majestätet reser, så måste jag be om något skrivet.  
<sec/>
– Skäms! Du har ju mitt ord.  
<sec/>
– Det är ord, men skrivet är pengar!  
<sec/>
– Han talar om pengar nu, i denna avskedets stund.  
<sec/>
– Majestätet har aldrig talat om annat i sitt liv.  
<sec/>
– Med dig, ja! Dig som jag dragit ur dyn, och satt opp på Riddarhuset. Gå Dräng! – Steinberg, avlägsna denna fluga som surrar för mina öron.  
<sec/>
Steinberg som alltid skötte drottningens ära, och som älskade henne oegennyttigt, gick fram mot Leijoncrona, och bad honom hotande att avlägsna sig, vilket denne också gjorde, men i en bestämd avsikt.  
<sec/>
Drottningen och Steinberg hade icke länge ordnat med resegodset förrän Konungen inträdde.  
<sec/>
Det var icke längre Ölandsbonden man såg, utan monarken, självhärskaren; icke längre den försmådde älskaren närd och styrd av ett tvetydigt hopp, ty han hade fullständigt resignerat, sedan han återsett sin ungdoms brud, förnedrad, rå, utan ett spår av skönhet.  
<sec/>
De två mötte varandra med blickarne, varpå konungen vinkade ut det överflödiga vittnet och talade:  
<sec/>
– Kristina!  
<sec/>
– Karl Gustav!  
<sec/>
– Karl den tionde Gustav.  
<sec/>
– Är du säker?  
<sec/>
– Krönt, hyllad och säker.  
<sec/>
– Det finns pretendenter.  
<sec/>
– Såå?  
<sec/>
– De polska Vasarne.  
<sec/>
– Dem skall jag förnagla om en månad eller par; men det ville jag inte tala om nu!  
<sec/>
– Vad vill du då?  
<sec/>
– Jag – skulle göra opp räkenskaperna med dig, innan jag tillträder ...  
<sec/>
– Arrendet! Tala vid inspektorn.  
<sec/>
– Det är De la Gardie, riksskattemästaren! Ni har hushållat vackert!  
<sec/>
– Vilken ton tar du dig?  
<sec/>
– Konungens!  
<sec/>
– Glöm inte att jag gjort dig till konung.  
<sec/>
– Nej, det har Ständerna gjort.  
<sec/>
– Är Sverige valrike?  
<sec/>
– Ibland! Efter som Gustav Adolf blev vald i stället för hertig Johan.  
<sec/>
– Vem talar om den?  
<sec/>
– Karl IX talar särskilt om honom i sitt testamente. Ja, du skulle ha läst din svenska historia, innan du gav dig till att göra svensk historia.  
<sec/>
– Vet hut!  
<sec/>
– Och de blad du skrivit borde rivas ut, ty de handla endast om olagligheter, bedrägerier, försnillningar, spektakel och amuretter.  
<sec/>
– Det vågar du säga nu?  
<sec/>
– Som fiendeland har du behandlat Sverige, plundrat, mördat!  
<sec/>
– Nemesis!  
<sec/>
– Vad Nemesis?  
<sec/>
– Ja, ty ni har plundrat mitt land, Torstenson, Banér, Königsmarck.  
<sec/>
– Ditt land?  
<sec/>
– Ja, mitt! ty jag är tyska som min mor, jag är brandenburgare liksom du är pfalzare, och var pfalzare, när du förde vapen mot ditt land. Jag har hatat Sverige såsom min mor hatat det. Jag ville ha slut på trettioåriga kriget, ty jag insåg att Sverige icke hade därute att göra, och om femtio år, tro mig, skall ni icke äga en sten mer i Tyskland. – Du säger att jag plundrat! Nej, jag återbördar, återställer. Ty när jag såg dessa foror med gods släpas hem från Tyskland, då fattades jag av ett gränslöst begär att ... en gång tänkte jag gifta mig med Kurfursten av Brandenburg för att få vara – det jag är ... ty där vid Spree ligger framtiden, icke vid Stockholms ström.  
<sec/>
– Det här landet var för trångt för dig, kantänka.  
<sec/>
– Vem vet!  
<sec/>
– Och vad ämnar du nu?  
<sec/>
– Det kommer dig icke vid. – Är det mera?  
<sec/>
– Det är mycket mera, som jag får dras med.  
<sec/>
– Sådant följer med kronan: känn på!  
<sec/>
– Det var inte det jag ville tala om.  
<sec/>
– Nej, men det andra vill jag inte tala om, och det får du inte tala om.  
<sec/>
Steinberg inträdde nu hastigt och anmälde rikskansleren.  
<sec/>
– Nå, nu kom han lägligt en gång!  
<sec/>
Axel Oxenstierna inträdde; nedböjd av år, bekymmer och krossade förhoppningar då han sett kronan gå bort från Vasarne; han syntes tveka inför den förklaring han måste avfordra Gustav Adolfs dotter, men som han helst velat slippa höra. Han försökte i de närvarandes ansikten läsa vad de nyss avhandlat, men dessa två voro redan ommaskerade för att mottaga rikskanslerens hemligheter.  
<sec/>
Kristina bröt tystnaden med ett brutalt:  
<sec/>
– Varmed kan jag tjäna?  
<sec/>
– Endast med ett öppet svar på en rättfram fråga.  
<sec/>
– Låt höra.  
<sec/>
– Jag är sänd av råd och ständer! – – –  Det är fråga om drottningens apanage efter avsägelsen .... Det är även tal om vissa villkor ...  
<sec/>
– Fortsätt!  
<sec/>
– Ers Majestät, det är mig så outsägligt pinsamt, att framställa en fråga, vars svar kan omintetgöra i ett ögonblick mina och rikets dyraste förhoppningar ...  
<sec/>
– Fortsätt!  
<sec/>
– Nåväl, det går rykten att Ers majestät antagit ... romerska läran. Är detta sant? 
<sec/>
– Det är icke sant.  
<sec/>
– Gud i himmelen vare lovad!  
<sec/>
– Vänta! Det är icke sant, men det kan bli. Man vet aldrig var man slutar.  
<sec/>
– Skulle det vara möjligt att Gustav Adolfs dotter ...  
<sec/>
– Varför icke? Han var ingen troshjälte, därför att han gick i Habsburgska kriget till att vinna länder. Men om Eleonora av Brandenburgs dotter återginge till era fäders tro, till Erik Heligs, Engelbrekts, Sturarnes och de första Vasarnes tro, vad skulle det så göra?  
<sec/>
– Detta skulle jag höra innan jag lade igen mina trötta ögon. – Men efter det icke är gjort än, så ber jag på mina knän, om ni fordrar det ...  
<sec/>
– Bed icke! Min tro låter icke muta sig, och säljs icke heller.  
<sec/>
– Då får jag tala ur en annan ton!  
<sec/>
– Hotar ni? Då vädjar jag till min store faders ande, jag också, ty han kämpade åtminstone på toleransens sida.  
<sec/>
Den lilla kvinnan i karldräkten syntes ännu mindre än hon var, och det skrikande i denna tvåkönsfigur verkade så avskyvärt, att Oxenstierna icke kunde stanna i rummet. Den råa manliga stämman, det platta bröstet, och de koketterande stora ögonen bildade ett fasansfullt monster, som skrämde de sunda männen på dörren:  
<sec/>
– Då säga vi endast farväl! hälsade Oxenstierna och gick.  
<sec/>
– Farväl! slungade Kristina efter denne man som hon alltid hatat, men stundom krupit för.  
<sec/>
Konungen hade följt rikskansleren till dörren, därifrån han ville göra sin sista reverens åt barndomsvännen och lekkamraten, men hon hade redan vänt ryggen och gått in i magasinen.  
<sec/>
Karl Gustav och Oxenstierna följdes åt upp i våningen, och betraktade förödelsen. De kommo in i ett gemak där själva ornamenten voro lösbrutna, och tapeterna nerskurna. I en vrå syntes ett väggfast skåp av ebenholts och elfenben, och vilket man förgäves sökt lösa från väggen. Skåpdörrarne voro öppna och där lågo sönderrivna papper.  
<sec/>
Karl Gustav tog på måfå några bitar och började läsa, medan Oxenstierna stod vid fönstret och betraktade utsikten. Det var med Kristinas handstil nedkastade lösa tankar, som konungen fick läsa, synbarligen i kopia dock.  
<sec/>
Och han läste:  
<sec/>
»Varje kvinna som vill roa sig, behöver en man, omöjligt är det vara utan.»  
<sec/>
»Kvinnorna gifta sig endast för att vinna friheten, och de taga därför hellre en gammal man än ingen.»  
<sec/>
»Reputationen, fruktan att bli med barn, att få veneriska sjukdomar som äro så förskräckliga och så vanliga ibland männen, även de mest framstående, se där vad som håller kvinnorna kyska, och detta mer, än fruktan för Gud.»  
<sec/>
»Jag värderar högt de kvinnor som äro kyska av dygd, men de som hålla sig endast av sitt kyliga temperament äro ingenting värda.»  
<sec/>
»Den Saliska lagen som utesluter kvinnorna från tronen är alldeles riktig.»  
<sec/>
– Läs detta, Greve Oxenstierna, sade Karl Gustav. Det är en bekännelse av Drottning Kristina, Nordens Semiramis.  
<sec/>
Oxenstierna läste den sista punkten:  
<sec/>
– Sällsamt! – Att en kvinna kan komma till en sådan insikt, det är ovanligt i alla fall.  
<sec/>
– Det har hon aldrig menat; bara ett nytt sätt att kokettera!  
<sec/>
– Kanske! – Emellertid, Majestät, nu får ni mycket bestyr med att städa i riket efter den här flyttningen.  
<sec/>
– Med er hjälp, greve, skall det väl gå!  
<sec/>
– Nej, jag är trött! Och som ni vet, jag tjänar icke mer än en herre. Nu skiljas våra vägar! Farväl Karl Gustav, tills vidare åtminstone. Vad ni väntar av er själv (här log gubben skälmskt) det känna vi; narra oss icke!  
<sec/>
Karl Gustav narrades icke; överorden vid bragebägaren på Öland infriade han. Räfsten började han; både Warschau och Krakau tog han in, och hyllades som konung i Polen; Skåne, Halland och Blekinge erövrade han, och holsteinskan fick han.  
<chapter/>

<chaptername>Elefantvalvet. </chaptername>

<sec/>
År 1696, då Stockholms Slott stod under nybyggnad, befunno sig Konung Karl XI:s hovpredikant Georg Wallin och hans livläkare Urban Hjärne i hovkonsistoriets lilla sal, då vaktmästar Håkan, kungens synnerlige vän inträdde.  
<sec/>
De båda innevarande avbröto sitt samtal, ty de fruktade den mäktige men obetydlige mannen, vilken började städa på skrivborden.  
<sec/>
– Var det något särskilt Håkan önskade? upptog nu Wallin, som också ägde konungens förtroende, men på ett annat sätt. 
<sec/>
– Det är den galna Ekerot, som begär företräde, svarade Håkan.  
<sec/>
– Den måste jag slutligen se på nära håll, sade doktor Hjärne. Släpp in honom hit!  
<sec/>
Vaktmästarn gick ut.  
<sec/>
– Vad menar Wallin om denna Ekerot? Är han galen? frågade nu Hjärne.  
<sec/>
– Jag vet inte! Hjärne känner ju hans historia; löjtnant vid flottan, missnöjd med allt, beständig åklagare mot reduktionsherrarne, lyckades han övertyga konungen att man gjort honom orätt, så att han nu åtnjuter en pension på 250 daler ...  
<sec/>
Lars Ekerot infördes och Håkan försvann genom en tapetdörr.  
<sec/>
Doktor Hjärne som suttit i trolldomskommissionerna, och var djupt intresserad av alla abnorma yttringar av det fördolda själslivet, gick fram mot den in trädande, fattade vänligt hans hand men på ett sådant sätt att han kunde förnimma pulsens slag under det han talade likgiltiga ord:  
<sec/>
– Välkommen Ekerot, sitt ner ett ögonblick, han ser ju duktig ut, klara ögon och röda kinder; överhovpredikanten Wallin intresserar sig för hans sak och vill gärna hjälpa honom. Vad var det nu han hade att säga?  
<sec/>
Ekerot betraktade noga hovpredikanten, som var konungens biktfader.  
<sec/>
– Kan jag få nåden träffa Majestätet? frågade han.  
<sec/>
– Nej, det går inte an! Säg oss sitt ärende.  
<sec/>
– Ja, men, herrarne tror inte mig!  
<sec/>
– Är han inte trovärdig då?  
<sec/>
– Konungen tror mig, och han har givit mig rätt, en gång.  
<sec/>
– Det var i en saklig fråga som kunde utredas, men om han ränner med drömmar, så finner han intet öra. Är det en dröm?  
<sec/>
Efter någon tvekan svarade Ekerot:  
<sec/>
– Det är en dröm!  
<sec/>
Nu tog doktorn ordet:  
<sec/>
– Tala om drömmen! Jag tror på somliga drömmar, icke alla.  
<sec/>
Ekerot, uppmuntrad av denna halva bekännelse, svarade prompt:  
<sec/>
– Jag har sett slottet brinna!  
<sec/>
Doktorn såg mera förvånad ut än han ville, men hovpredikanten ville icke höra:  
<sec/>
– Gå hem och lägg sig, behåll sina drömmar och bed Gud bevara hans förstånd.  
<sec/>
Då blev Ekerot vild, och i extas började han rabbla opp sina lidna oförrätter, huru Hans Wachtmeister givit honom avsked från flottan, huru reduktionsherrarne med Jakob Gyllenborg skinnat honom; och han talade om landets betryck, de mäktiges högmod, domstolarnes mutbarhet, samt slutade med olycksprofetior, särskilt varnande för en nära förestående slottsbrand.  
<sec/>
Och när han gick hade han lyckats göra ett visst intryck på åhörarne som sutto stumma, frågande varandra med blickarne.  
<sec/>
– Nåå? frågade nu Wallin, vad säger Hjärne?  
<sec/>
– Pulsen var normal, ögat klart, talet sammanhängande ...  
<sec/>
– Men detta missnöjet med allt?  
<sec/>
– Ja; det kan antingen härledas av stora fordringar, eller för att tala med Platon ...  
<sec/>
– Tala med Kristus, doktor ...  
<sec/>
– En annan gång, men nu med Platons reminiscenslära. Den människa som bibehållit svaga minnen av urbilderna, skall alltid känna sig besviken vid åskådandet av avbilderna, sådana livet erbjuder dem. Eller så här: urbilderna giva ju bakvända avbilder i den spegel som heter världen; därför skall världen förefalla bakvänd för det vakna sinnet med de livliga minnena från andra sidan eller det övre. Vem vet om icke Ekerot är en sådan flykting från ovan vilken blott gästar härnere, men underhåller förbindelser med andra sidan.  
<sec/>
– Och hans drömmar då?  
<sec/>
– Ni känner ju min dröm? invände doktor Hjärne.  
<sec/>
– Jag har visst hört den, men har glömt den.  
<sec/>
– Nåväl: jag kom från Paris och sov i Köln. I drömmen såg jag bilden av en kvinna, vilken lämnade ett starkt intryck efter sig. Återkommen till Stockholm, såg jag denna kvinnobild igen, på gatan. Jag följde henne, fick reda på vem hon var; friade, och nu är hon min hustru, Maria Svan.  
<sec/>
– Det är Paracelsus.  
<sec/>
– Det är Paracelsus, min lärare, som jag icke kände, när jag satt i trolldomskommissionen.  
<sec/>
– När ni satt i kommissionen frikände ni häxorna från straff; varför gjorde ni det?  
<sec/>
– Därför att ondskan var själv tillräckligt straff; därför att jag icke trodde på häxors makt; men sedan erfarenheten lärt mig hur mäktig den onda viljan är, så har jag kommit på andra meningar.  
<sec/>
– Då råkas våra tankar slutligen: och nu ville jag höra er – och Paracelsi mening om den uppenbarelse som professor Lundius och assessor Stiernhöök samtidigt sågo, under det de sutto i trolldolllskommissionen.  
<sec/>
– När dessa upplyste herrar, som icke trodde på det ondas objektiva representant, fingo se Vedersakaren eller förnekaren i hans traditionella gestalt så skulle Paracelsus kalla detta en projektion eller en utbildning, i motsats mot inbildningen; varför han i folkföreställningen uppträder som guden Pan med bockens fötter och huvud, kan jag icke förklara, då vår mytologis Loke icke lyder det signalementet. Kanske de höga makter begagna sådana skrämsel-medel åt mänskobarnen, liksom föräldrarne nyttja »busen».  
<sec/>
– Ni lär vara så långt kommen att ni gör guld i ert Laboratorium chymicum?  
<sec/>
– Jag gör icke guld, men jag vet dem som göra det!  
<sec/>
– Var försiktig doktor och forska icke i det förborgade – – –   
<sec/>
– Söker och I skolen finna! heter det, varför skulle jag icke söka örters och stenars hemliga krafter, när de lända människor till gagn och lätta på lidandet?  
<sec/>
– Lidandet kommer åstad bättring till salighet ...  
<sec/>
– Låtom oss återvända till Ekerot? Skall man taga hans varningar rörande slottsbranden och framföra dem till konungen?  
<sec/>
– Kanske? I synnerhet som Ekerot möjligen blivit medveten om en anläggning till mordbrand. Vad hans missnöje beträffar ...  
<sec/>
Här gjorde hovpredikanten ett uppehåll som om han ville överlåta fortsättningen åt doktorn, vilken också ifyllde:  
<sec/>
– Rikets tillstånd, efter missväxter, hungersnöd och pest, är i själva verket förtvivlat; och den som kan vara nöjd, har det antingen gott, eller är han en känslolös varelse, som icke bekymrar sig om andras lidanden ...  
<sec/>
Nu öppnade Vaktmästar Håkan stora dörren, och in trädde konungen åtföljd av tvenne drabanter bärande en kista.  
<sec/>
Karl den Elfte, nu fyrtioårig, haltande, gick böjd framåt, förtärd av magkräfta, vilken sjukdom han tillskrev förgiftning. Hans ansikte var obehagligt; svårmod och hårdhet; sömnaktighet och misstänksamhet; något gement och nästan elakt; allt i en blandning som verkade frånstötande och skrämmande.  
<sec/>
Han stödde sig på en käpp, andades tungt och syntes söka gräl, spejande kring rummet för att finna på något att anmärka.  
<sec/>
Slutligen såg han ett segelgarnssnöre på golvet, tycktes erfara en riktig lättnad och fräste:  
<sec/>
– Tag opp det där! Och låt sopa! Var dag!  
<sec/>
Håkan tog upp snöret tigande.  
<sec/>
– Ställ kistan på bordet! – Den har skickats från ärkebiskopen. – Wallin ska öppna den. – Troligen Salstasilvret. – Giv mig en stol. – 
<sec/>
Konungen satte sig, men ryggen kunde icke rätas ut.  
<sec/>
– Här äro nycklarne, Wallin. – Öppna kistan. – Hjärne kan skriva upp. – 
<sec/>
Hovpredikanten öppnade kistan, men när konungen icke räckte upp, blev han ond:  
<sec/>
– Ställ ner den på golvet.  
<sec/>
Drabanterna flyttade ner kistan. Och nu syntes en stor öppen skrivelse liggande på en duk av svart sammet.  
<sec/>
– Tag bort duken. – 
<sec/>
Duken togs bort, och kistan befanns innehålla en samling stora gammaldags rostiga nycklar.  
<sec/>
Nu blev konungen ond igen:  
<sec/>
– Vad – är – detta? – Rostiga – järnnycklar! – Läs skriften Wallin, jag ser inte.  
<sec/>
Wallin läste tyst, men modet svek honom, när han skulle meddela innehållet:  
<sec/>
– Vad är det om? röt konungen. Vad är detta för gyckel? Järnskrot! Hur vågar? Hur vågar man ...  
<sec/>
Här fick han ett anfall av maghosta. Wallin började sitt meddelande, men måste taga om:  
<sec/>
– Ers Majestät, ärkebiskopen dristar i underdånighet ...  
<sec/>
– I all underdånighet ...  
<sec/>
– I all underdånighet översända dessa till honom inkomna nycklar, från alla de kyrkor som måst stängas i brist på prästerskap och församlingsbor, alldenstund den länge rådande hungersnöden och sjukdomarne lagt vissa landsträckor öde ...  
<sec/>
– Det ljuger han, väste konungen. Jag har utdelat spannmål i landsorterna, men ändå komma strykare hit till staden i skaror. Det är bara elakhet ... man vill sticka mig i näsan och ge mig skulden ... men jag har vid Gud endast rättmätigt tagit från den rike och samlat åt Kronan ... Följ mig till räntekammarn, Wallin, skall du se böckerna allting är uppskrivet, och ingenting brukar jag själv; jag varken äter opp det eller dricker opp det, för jag kan icke.  
<sec/>
Här fick han ett anfall, som slutade med uppkastning av galla, vilket plägade inträffa en gång i månaden, eget nog.  
<sec/>
Hjärne måste bistå den sjuke, och tog sig friheten giva ett råd:  
<sec/>
– Majestätet måste unna sig mat.  
<sec/>
– I morgon, ty i dag fastar jag. Vet du icke vilken dag vi fira? – Inte? – Det är fjärde december; jag skall straxt ner i kapellet och göra min andakt.  
<sec/>
Det var slaget vid Lund som Karl XI årligen firade alltsedan 1676 med fasta och böner i stilla ensamhet.  
<sec/>
Emellertid vandrade konungen med Wallin genom gångar och valv för att söka räknekammaren. Ibland stannade de, under det monarken med sin käpp petade i trävirket, och undersökte golvplankorna.  
<sec/>
– Det är murket, sade han; när golvet är sådant, hurudant skall taket vara?  
<sec/>
Wallin fann tillfället gynnsamt och grep det:  
<sec/>
– Skulle detta taga eld ...  
<sec/>
– Varför talar du om eld?  
<sec/>
– Därför att nyss ...  
<sec/>
– Är det Ekerot igen? Jag såg honom gå över borggården, jag känner hans skrockande och jag har förordnat brandvakt kring hela slottet. Jag har nämligen själv fått mina varningar.  
<sec/>
Vandringen fortgick; de passerade kansliet, hovrätten, revisionen, krigskollegium; och var de trädde in, reste sig alla ämbetsmännen som skolgossar för sin rektor. Konungen granskade i förbigående möbler, skrivmateriel och framför allt belysningen. Han kunde i en blick se om de gröna bordsdukarne voro nersmorda med bläck, om ett talgljus brunnit i pipan.  
<sec/>
När han fick tillfälle göra en anmärkning, lindrades hans plågor. Svar eller försvar ifrågakom icke – 
<sec/>
Kammar-, kommers- och reduktionskollegierna besöktes, och från statskontoret inträdde man i räntekammaren. Ämbetsmännen visades ut och konungen satte sig vid den stora huvudboken, i vilken han började bläddra.  
<sec/>
– Wallin, se här; 58.600 tunnor säd har jag köpt åt de hungrande; fartygen ligga vid Sandhamn, men isen hindrar lossningen; rår jag för det? Kan jag icke säga som Moses: Herre varför plågar du din tjänare? Skall jag bära detta folket på mina armar? 58.600 tunnor säd! Danska ministern klagar att han saknar bröd! Jag har knappt själv. Lantborna draga till Stockholm, och gatorna äro fulla med uthungrade; jag har åtagit mig försörja 800 stycken och de ligger på Skeppsholmen. Kan jag göra mer? Följ mig nu till slottsfogden!  
<sec/>
De vandrade nedför en trappa och skulle ut på Lilla borggården, men där mötte de en syn som kom dem att vända om. Flera tusen människor mera liknande skelett, stodo packade utanför fogdens för att komma i åtnjutande av allmoseutdelningen, och det steg ett sorl som av ett sakta brusande vatten från de försvagade. Men där hördes även barnskrik och gråt av kvinnor.  
<sec/>
Genom en lönngång inträdde de i fogdens bostad, som bevakade inträdet till Skattvalvet Elefanten.  
<sec/>
Konungen som visst icke saknade mod, greps dock av en ångestkänsla vid dessa klagoljud från borggården. Slottsfogden som genast infann sig, syntes skräckslagen, och han hade tvungits draga in vakten i sina boningsrum, för att icke reta folket utanför:  
<sec/>
– Hur många äro de? frågade konungen.  
<sec/>
– De äro 8.000 räknade! svarade fogden.  
<sec/>
– Jag har mat för 800, men jag kan icke bespisa 8.000 män.  
<sec/>
– Men de falla på gatorna, Majestät; en död kvinna med två barn vid bröstet äro funna på flottbron denna morgon.  
<sec/>
– Varför kommer icke spannmålen in?  
<sec/>
– Därför att isen hindrar.  
<sec/>
– Skicka ut soldater att såga!  
<sec/>
– Man kan icke såga packis.  
<sec/>
– Pack-is? – Man skall! Där har du befallningen! – Men vad är detta för folk?  
<sec/>
– Det är lantbor!  
<sec/>
– Då har de satans herrarne skickat dem hit på elakhet! Om det varit de reducerade herrskapens hustrur och barn! Dem har jag sett mig mätt på!  
<sec/>
– Det har varit missväxt i landet, Majestät!  
<sec/>
– Och därför skyller de på reduktionen! – Låt nu spannmålen komma in till hamnen; de får bära den, köra den; men in skall den! – Giv mig nycklarne till valvet.  
<sec/>
Längst in i fogdens sängkammare syntes en liten järndörr: där var ingången till valvet Elefanten. Konungen befann sig i en uppretad och förtvivlad sinnesstämning. Han kände sig i beständigt anklagelsetillstånd, gick omkring och svarade på beskyllningar, som ingen vågat framkasta. Hatet från de ruinerades sida visste han om; böneskrifterna mottog han icke vidare. Han hade handlat lagligt rätt, då han återtog kronans egendom bortslösad av Kristina och hans egna förmyndare; och det var honom nog. Men likafullt fattades något i bevisningen, då han ville övertyga sitt numera oroliga samvete, och han letade efter motiveringen utan att finna den. »Rätt är rätt, rätt skall vara rätt», brukade han säga, men ingen vågade svara »högsta rätt högsta orätt», ty då slog han.  
<sec/>
När de inträtt i skattvalven, som lågo underst i tornet Tre Kronor, tycktes den sjuke återfinna sina krafter. Girig var han, men lik den girige njöt han icke av skatterna såsom medel till njutning, utan själva samlandet var sitt eget mål. En mani att få det fullständigt, kunde man säga; och därför led han vid varje försök att minska det hopade, som aldrig kunde bli komplett, emedan begäret växte ut efter mera.  
<sec/>
Wallin hade aldrig sett dessa skattvalv förut, och blev nu bländad.  
<sec/>
För att säga något passande artigt, lät han undfalla sig en liknelse ur Bibeln, vilket konungen brukade älska:  
<sec/>
– Ers Majestät har gjort som Farao, samlat i de goda åren, för att taga till i de onda.  
<sec/>
– Vad menar du? Att jag skall föda alla dessa uslingar som elaka människor skicka på mig? Om de ändå skola svälta ihjäl, så må det ske på landsvägen, och inte här i staden! 58.600 tunnor spannmål, räcker det? Räcker det inte, så rör det icke mig! Ja, jag kan icke såga is, och icke bära spannmål! Det är ju som att slåss med Satan! – Se på det här! Se på hyllorna! Tror du jag stulit det, eller att jag samlat för min skull?  
<sec/>
Hovpredikanten var visserligen biktfadern, som fick mottaga bekännelser, men någon Daniel den där meddelade förmaningar hade han icke kunnat bliva, ty i samma stund han försökt, vore hans tid ute. Erkänna måste han också att skatterna verkligen icke voro samlade till konungens fromma, utan till rikets, så att han stod tämligen svarslös.  
<sec/>
– För övrigt, fortfor konungen, om jag vore nog dåraktig utdela detta guld och silver, vad hulpe det, när intet finns att köpa? Var skall jag taga bröd i öknen? När himmelens herre slår oss med missväxt och frost, skall jag då bära skulden?  
<sec/>
Wallin kände sig nu skyldig att svara, gällde så hans kappa och krage; men ett högt tjut ifrån borggården avbröt hans goda beslut.  
<sec/>
Karl XI visste hur hatad han var, men genom en förståndets inskränkning och en stelkramp i viljan, rådde han icke att fatta orsaken. Dock, för folkmassan blev han rädd; ty på de lägre stånden hade han stött sig när han angrep de högre; sveko de, då ramlade hans välde.  
<sec/>
– Barmhärtighet! framsade prästen, troende sig överraska konungen i ett svagt ögonblick.  
<sec/>
– Rättvisa, väl, men icke barmhärtighet, ty det är allmosa! De skola få mat! Jag har ingen över, men jag vet att stadens borgare och andra samlat förråd! I denna dag skola husvisitationer anställas, och när jag tar från den rike, åt den fattige, kan ingen klaga.  
<sec/>
Ett fult leende krusade hans tjocka läppar som drogos upp under näsan, och hans stora händer gnuggade varandra, som om han tvådde dem.  
<sec/>
– Nu går jag ner i kapellet, sade han med ett nytt ansikte. Och mönstrande sina skatter med välbehag, linkade han tillbaka genom valven. Guld- och silverserviser med alla högadelns vapen stodo på hyllor och i glasskåp; ur, armband, ringar, diadem, greve- och friherrekronor, lösbrutna briljanterade svärdfästen; kedjor och ordnar, barnskallror och andra dopgåvor, brudkronor, ljusstakar, saxar, fingerborgar – det såg ut som hos en pantlånare. Men där funnos även tackor av ädla metaller, mynt i rullar och i påsar; obligationer, statspapper och skuldsedlar i järnskrin. Konstverk tagna i trettioåriga kriget, även handskrifter av penningvärde, dräkter broderade i guld och silver samt med juveler, sadlar till och med, remtyg och vapen.  
<sec/>
Konungen hade svårt att skiljas från sina skatter, men ett nytt anskri från borggården, tvang honom. Att gå ut och tala lugnande ord till massan, föll honom icke in, ej för att modet saknades, men han var född blyg och folkskygg och kunde som Moses icke föra sin tunga. Därför skickade han fogden att förkunna det nya påfundet med husvisitationerna.  
<sec/>
En timme senare befann sig konungen i slottskapellet då beläget i Tessins nybyggda norra länga. Ensam för stängda dörrar, men olåsta gick han till bönpallen och tackade Gud för den underbara segern, som i hans ungdom räddat fäderneslandet, befästat dess gränser, och givit honom själv den fasta ställning med vilken han sedan kunnat ordna och leda Sveriges öden. Hans bana hade börjat med det ödesdigra nederlaget vid Fehrbellin, som ådragit Sverige fem fruktansvärda fiender på en gång: Österrike, Spanien, Holland, Danmark och Brandenburg; men året därpå var allt ordnat, fädernearvet Skåne, Halland och Blekinge var lagfaret och just på denna 4:e december. Nu hade tjugoett år gått, i fred och arbete; Kronan var rik och stark; nationens ära upprättad, och så, att svensken var inbjuden som fredsmäklare i Rijswijk, att medla mellan Frankrike å ena sidan, samt Kejsaren, England, Spanien, Nederländerna å andra. Det var upprättelse, och det var mer än slaget vid Lund.  
<sec/>
Men, likafullt, det rika landet höll på att svälta ihjäl efter tre års missväxt, de ruinerade herrarnes hustrur och barn hade förföljt honom med tårar och böner, under det männen öste förbannelser, över honom landets välgörare, som nu vid fyrtioett år var utlevad av arbete och bekymmer för andra.  
<sec/>
Varför skulle han straffas för sina goda stora gärningar? Sjuk född, alltid sjuk, hade hela livet varit honom en pina; nöjen och vila fanns icke för honom; och när han i äktenskapet sökt sig en vän, hade han funnit en fiende, som regelbundet hatade hans storverk, som bakom hans rygg gav ut de pengar han indragit åt kronan, som belönade och älskade hans fiender, som pjoskade med barnen, då han som kände det bistra livet, ville härda dem till motståndskraftiga människor.  
<sec/>
En gång hade han brutit benet, en gång träffats av åskan, en gång legat för döden, då han biktat och tagit avsked av sina vänner; sträng mot andra, men strängare mot sig själv; rättvis vid krävandet av statens fordran, hade han icke skonat sina bästa vänner, vilket dessa betraktade som förräderi, ehuruväl motsatsen varit mannamån.  
<sec/>
Han hade alltid haft svårt att fatta, svårt att lära läsa och skriva, kunde ännu icke stava; medveten om sin oförmåga att begripa invecklade saker, visste han hur man betraktade honom nästan som dum. Häremot måste han också kämpa; men misstänksamheten naggade honom, så att han läste förakt, där kanske det icke fanns; och när slutligen riket blomstrade under hans statskloka ledning, började han tro på sig själv, underskattande de andra som ju visat sig vara de dumma.  
<sec/>
Något instängt i lynnet, blyghet kallat, eller fruktan att blottställa sina känslor, gjorde att han syntes hård för de känslosjuka, vilka med stora fordringar voro grymmare än han, och framför allt mera själviska. De begärde kärlek och förtrolighet av honom, som aldrig fordrade annat än sin rätt och vanlig hövlighet.  
<sec/>
Hatad och förbannad av alla, även av detta lägre folk, som han lyftat på herrarnes bekostnad! Det var mödans lön! Dessa bönder som han givit del i riksstyrelsen, de stodo nu skrikande nere på borggården, anklagande honom för missväxterna. Han hörde deras röster ända in i kyrkan, och han drog sig uppåt koret för att komma undan deras »korsfäst».  
<sec/>
Bokstavligen böjd av mödor och sjukdomar, så att han endast kunde se till sin egen höjd, stannade han vid Ehrenstrahls tvenne stora tavlor Yttersta Domen och Korsfästelsen. Men han såg bara fotstycket på Domen, där de fördömda vredo sig under plågoandarne. Han visste att däruppe funnos utvalda också, men dem kunde han icke se. Då gick han över till Korsfästelsen att få betrakta den törnekrönte försonaren, men han såg endast krigsknektarne.  
<sec/>
Böjd mot jorden som ett brutet träd, lutade han sig mot en bänk.  
<sec/>
Som han stod där förkrossad, började orgeln spelas, men orgelnisten syntes ju icke, och denne var troligen kommen för att i en inbillad ensamhet öva sig på instrumentet. Han spelade icke psalmer utan stilla ljuvliga melodier, stundom glättiga.  
<sec/>
Konungen blev ond först, av vana; och han fattade detta störande av hans gudstjänst som en elakhet, eller ett ingrepp; någon välvillig narr som trodde sig äga rätt att skingra hans svårmod.  
<sec/>
Men musikens makt är stor; och när den osynlige, som spelade ur Lullys opera Les fêtes de l’Amour et de Bacchus, gick över i de ljusaste harmonier med lätta dansrytmer, fann den stränge självplågaren i koret kontrasten mot sin egen sinnesstämning så lustig, att han måste le. Han satte sig på en pall, och hans käpp som ritat på stengolvet, började nu göra små rörelser liknande danssteg.  
<sec/>
Men frestaren bakom orgelns fasad förlorade snart sin trollmakt; konungen vaknade, hans ansikte drogs ihop av inre och yttre smärta, och med en röst som ville vara stark ropade han: Tyst med musiken!  
<sec/>
Men rösten var svag och hördes icke. Konungen reste sig och skrek, men föll åter ned på pallen, ohörd. Lullys amoriner och backanter drevo sitt demoniska spel, och medan danserna i det gröna gingo sin gång, pinades botgöraren i sina kval, nu fördubblade av vanmakten.  
<sec/>
Plötsligen tystnade orgelns toner såsom om piporna klipptes av, och biktfadren Wallin stod vid konungens sida.  
<sec/>
– Förlåt honom, Majestät, han visste icke att ni var här.  
<sec/>
– Tala inte om honom! Vad har du för papper i handen?  
<sec/>
– Det är en böneskrift från De la Gardie, som lever i nöd.  
<sec/>
– Det ljög du; alla ljuger på mig! De la Gardie ägde ett halvt landskap som han fått av kvinnogunst; han var en oduglig riksskattemästare som hjälpte Kristina att skövla; han var en usel förmyndare som drog in riket i franska kriget och tog mutor; han skulle sitta i ankarsmedja; men efter som han var gift med min faster, så har han fått 14.500 daler silvermynt om året, och med det är han icke i nöd! Men du och alla dina likar, ni älska skurkar och hata de rättfärdige, därför skall ni gå i fördömelsen. Ja, du Wallin, så fort det kommer en skurk till din dörr, gråtande eller icke, så har han straxt vunnit ditt hjärta. Det visar vem du själv är. Och du talar alltid väl om banditer och kältringar – en naturlig sympati, kan man säga! Tig! Inte ett ord! lögnare, smickrare, som kelar med lasten. Mig straffar du, mig den förorättade, den med otack belönade, den beljugne! Jag skulle ha lust ...  
<sec/>
Han lyfte käppen, av vana, men föll av vrede och ansträngning, förlorande besinningen.  
<sec/>
När han vaknade och ville se upp, kunde han icke.  
<sec/>
– Förlåt mig, Wallin, viskade han. Och hjälp mig upp; här är så ljust; skiner icke solen däruppe vid taket?  
<sec/>
– Jo, solen har kommit fram!  
<sec/>
– Och jag får icke se den! Man säger att jag suttit så ivrigt över penningkistor att jag kroknat; det är lögn; jag har mest sutit på hästrygg, i kärror och slädor, när jag for omkring och skötte mitt folks angelägenheter. – Jag har brottats med Gud, därför slog han mig med sin åska, så att min höftsena är förlamad. Jag går med näsan i jorden, fastän jag sökt himlen två gånger om dagen; jag går och luktar efter min grav, säger man! Ja Herre Himmelens Gud, kommer jag bara på rygg en gång, skall jag se din sol och dina stjärnor igen! – Följ mig, Wallin, jag vill härifrån; det är för grant i detta syndens hus; Tessin är ett världens barn; det ser ut som ett musikpalats ... och inte en kyrka.  
<sec/>
På nyåret 1697 låg Karl XI sjuk. Från sängen kunde han se tornet ovanför Elefantvalvet; och med ögonen på sin skattkammare avled han, själv troende sig vara förgiftad. Detta var annandag påsk den 5:e april.  
<sec/>
Det kungliga liket stod kvar till den 7:e maj, då Stockholms slott brann av, gammalt och nytt. Men reduktionskammaren och Elefantvalvet räddades.  
