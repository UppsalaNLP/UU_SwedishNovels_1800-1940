<title>EVELINA REDER.</title>
<titlepart1>OCKSÅ</titlepart1>
<titlepart2>EN TAFLA UR LIFVET.</titlepart2>

<chapter/>
«Il est dans la jeunesse, un soleil d’esperance, Dont les rayons puissants colorent l’avenir, Un mot oublié du temps, une douce ignorance Meilleure qu’un savoir, trop promt á nous venir.» 
<sec/>
Då detta arbete framlägges inför allmänheten, göres det ej af beräkning, att söka någon effekt. Driffjedern är endast ett innerligt begär att, om möjligt, kunna nog tydligt framställa den tanke författ. eger om det ämne, en andans man företagit sig, att framställa som en välgörande regel. Jag skulle anse för en skam, att icke taga mitt köns parti; då jag känner mig ega en enda gnista af förmåga dertill. Och författ. beklagar, att hennes uttryck endast kan blifva en gnista af den förtrytsamhet, hon och hela hennes kön känner, då hon ser qvinnan framställd icke som menniska, utan som en mäklarevara. Ty om man ej lägger till grund den mest godtrogna och snart sagdt enfaldiga tillgifvenhet som verkligen är nödvändig för en sådan qvinna som Sara Widebeck, så kan man ej göra någon annan slutsats. Beklagligsvis måste man erkänna, att qvinnan vid den ålder, då hon med nöje läser en roman, eller följer litteraturen, redan är kommen till det förstånd, att hon, – om ej af erfarenhet – åtminstone theoretiskt kan bedöma det ämne, författ. framkastat. 
<sec/>
Hurudan är väl mannen? Kan författaren, utan att vara sjelfvisk, svara på denna fråga? Nej visst icke. Egenkärlek ligger i hvarje menniskas natur, och framför allt hos mannen. Om författaren kunde garantera, att hvarje man förtjenade en så öppen, och innerlig tillgifvenhet, som icke ens känner så mycket som misstankan om, att hennes öfverlåtande kan bli missförstådt; då hade författaren haft något motif för sin framställning. Men nu, då den minsta glädtighet hos henne förtydes och misskännes, kan man icke suponera annan egenskap hos författaren, än den största missaktning, den krassaste indelikatess för könet och för hela den sedelära, hvarförutan samhället icke skulle ega bestånd. En författare har frihet att välja ämne för sina illusioner, men må han göra det på ett mera grannlaga sätt. 
<sec/>
Det är således icke nog, att qvinnan komprometteras i dagligt lefverne; skall hennes värde till och med af publicister destilleras och bouteilleras. Det är sannerligen något för skarpt. Det kan icke vara mera främmande för författaren, än hvarje annan att det enda rotfäste den stackars qvinnan eger, för sitt rykte och, mången gång, för hela sin lefnads existence, är det: en god och redlig make, som genom frivilliga band blifvit hennes lifs beskyddare. Men vore ej detta band, hur tror väl författaren att det då skulle se ut bland könet. Den ena dagen öfverlemnad af en, den andra af en annan. All moralité skulle naturligtvis sjunka till ett djup, hvarutur författaren, i sin filosofi, säkert icke egde någon reservoir till dess frälsning. En fallen qvinna är och förblifver fallen. Hon kan icke gerna, sedan hon gått ur tredje, fjerde mans hand, göra den femte lycklig. 
<sec/>
Författ. vet mycket väl, att qvinnan har i följd af den plats skaparen gifvit henne, intet att göra i offentliga bestyr. Men derföre satte Gud, – ifall den presterlige författaren tror på någon sådan – mannen, att der vaka för hennes säkerhet. Under det att hon inom hus vakar för sina hustruliga, sina moderliga pligter. Hvilken af dem har väl det ansvarsfullaste kallet? hvilken af dem behöfver den största aktningen af lagarne och samhället? – Må mannen, må författaren endast betänka detta; och han skall finna, att qvinnan eger en högre plats, en ädlare bestämmelse, än att inöfvas till en ambulatorisk marionette för hans nycker och nöjen. 
<sec/>
Författaren säger sig lyfta ett af de veck, som döljer Europas öden. Tror författ. verkligen det? Må han då taga chorkåpan på, och natt och dag bedja Gud om förskoning. Dock skola vi hoppas, att författarens andesyner äro af det slaget, som hvarje dödlig kan skåda med kroppens ögon. Och således frukta vi icke, att man ämnar försätta oss till lägre punkt, än vi nu äro. Författaren hade deremot förvärfvat sig en everldelig ryktbarhet, om hans snille framställt ett medel att återgifva qvinnan den plats, som är henne egen, eller åtminstone försökt att visa henne genvägen till den. Men nu kan till och med hvarje man, för sin egen välfärds skull, icke annat än vederlägga författaren. Och må hans sedeverk aldrig blifva vidare utvecklade. 
<sec/>
Kanske skall man klandra, att författ. försatt sin berättelse uti en inbillad period. Men för att bringa ett så kyrkolag-stridigt system till utöfning, kände hon intet annat medel. Författarinna beklagar endast, att hennes kolorit icke eger nog bjerta färger, för att på «skillerduken» kunna nog åskådliggöra sitt förakt för ett snille, som så använder sina resurser; så lite rekommenderande för honom, icke allenast som menniska, utan först och främst, som det högvördiga ståndets ledamot. Må han upphöra att vara prest, den dag han ifrån sin tribun förkunnar en sådan troslöratroslära, ett sådant system, som visserligen skulle befria våra andeliga fäder från en tjensteutöfning, men som skulle så&#x00AD; ansenligt föröka deras bekymmer för vår husliga, verldsliga och andliga välfärd. 
<sec/>
Man säger alla dagar, att upplysningen stiger. Det hörer således till upplysningen, att få skrifva och offentliggöra sådana böcker: att få strafflöst utså sådana frön, utan fruktan för skörden. Om ej utgifvaren riskerar något för egen del så borde han dock af aktning för samhället och generationen betänka sig något, innan han utskickar så förflugna satser och ideéridéer, som visserligen i första ögonblicket kunna gifva honom en financiell vinst, men som i hvarje rättänkande menniskas hjerta beröfvar honom all aktning, både såsom lärare och medmenniska. Och om författaren för sin del eger, af erfarenhet eller envishet, en så vacker tanke om könet, så må han, åtminstone af en billig delikatess, förtiga den och till en början sjelf försöka en kurs deri, innan han, liksom en gramatik, ger ut den till lärdom och efterrättelse. 
<sec/>
Hade författaren till en dylik brochyr stått på en annan plats, skulle man lemnat den utan allt gehör, utan allt värde, skrattat åt den på sin höjd, tills man helt och hållet glömt den. Men nu, då en sanningens och rättfärdighetens tolk företagit sig, att ohelga sitt gudomliga kall med ett dylikt språk, är det, vid Gud, hög tid, att börja frukta för upplysningens vidare stigande. 
<sec/>
I ett ämne af sådan vigt hade författaren förståndigtvis bordt tillfråga sina kolleger, om det gick an, att sätta en så outplånlig fläck på hela deras stånd. Ty med hvad uppbyggelse och öfvertygelse går man att höra en lärare, som man kan frukta, att en annan dag få se uppträda som den mest fantastiska stilist? 
<sec/>
Författaren säger sig «smäda ingen,» han önskar «välsignelse» öfver alla. Troligen menar då författarn, med dem alla, endast sitt eget kön. Ty aldrig må väl författarn vara nog kortsynt att tro, det en sådan reform skulle bringa någon välsignelse öfver vårt genus femininum. 
<sec/>
Författarinnan gör slutligen ej ringaste anspråk på, att sättas i bredd med de snillen, som redan förfäktat hennes sak. Det är endast ett svagt echo af det redan sagda, och hon hoppas af sina domare den skonsamhet, som hennes goda vilja, men allt för tydligt svaga förmåga, liksom berättigar henne till. 
<sec/>
I anseende till den polemiska riktningen af förestående inledning, och då sådant är något hittills ovanligt i Läsebibliotheket, anser utgifvaren sig förpligtad att dervid göra ett tillägg. Ehuru det synes påtagligt, att författarinnan här alltför ensidigt bedömt ett föregående arbete af en bekant författare, hvilket dessutom afhandlar ett ämne, som är förmycket omtvistadt, för att kunna afgöras med blotta dogmernas och förkättringens maktspråk, ehuru aktningsvärd den känsla må vara, som ligger till grund derför; och ehuru vi känna, att förf. till skriften Det går an, långt ifrån att utgå från en sådan tanka, som här förutsättes, endast haft för afsigt, att göra äktenskapet mera beroende af det rena sedlighetsband, som hvilar på fri vilja och ömsesidig öfverenskommelse, jemte vissa vilkor mellan samhället och individerna, angående det yngre slägtets uppfostran och mindre än hittills af det blotta yttre tvångsbandet, hvars helgd ändock så ofta brytes; samt ehuru det sålunda varit önskligt, om författarinnan afstått från denna utmanande inledning, så har man likväl icke kunnat utan hennes samtycke, som tiden ej medgifvit att inhämta, såvida novellen skulle kunna inflyta i denna samling, afskilja företalet ifrån sjelfva novellen. 
<chapter/>

<sec/>
(I fortsättningen af «Det går an,» står pag. 61.) 
<sec/>
«Dock der en ädel själ söker sanning, Kan den svagaste röst uppväga en volym af djupsinnighet.» 
<sec/>
(I samma arbete står på annat ställe:) 
<sec/>
«Endast de i hjertat enfaldige åtnöja sig med hvad som är enkelt och naturligt.» 
<sec/>
Evelina Reder hade nyss fyllt sina aderton år. Vacker och frisk som en nyss utsprucken ros, god och mild emot alla. Verlden och mennniskorna trodde hon sig såsom hon såg dem och såsom hon sjelf kände sig emot dem. 
<sec/>
Hon började dagen med en morgonbön, vid sin gamla mosters säng, hon fortsatte den under skämt och löje, och hon slutade den med att tänka: «Ack hvad denna verld är härlig! Hvad jag är lycklig! Och hvad Gud är god!» 
<sec/>
Evelina hade vid åtta år förlorat sina egna föräldrar, men hon återfick i fullt mått det hon förlorat i den gamla goda moster Wibergs ömhet och omvårdnad. En gladlynnt och godtrogen gumma, som föga kände mer om verlden, än, att hon bodde sorgfritt och skuldfritt i sin lilla vackra gränd vid torget, att Carl 14:de regerade och att Evelina var en blomma, som Gud satt i hennes händer, för att af henne omhuldas och uppdrifvas. 
<sec/>
Om nöjen tänkte gumman Wiberg ungefär så här: «Tids nog blir man gammal och får då sitta i vrå. Evelina skall icke sakna något nöje, som mina tillgångar kunna stå ut med. Dessutom lägger kanske snart vår Herre mitt gamla hufvud till hvila, och innandess får Evelina ha sig en bra och beskedlig man. Men här inom fyra väggar skulle ingen söka upp henne.» 
<sec/>
Om kläder och moder var det likaså. «Hvarföre skall man se pjaskig och gammalmodig ut, om styfvern räcker till att få det bättre,» sade hon alltid. Och då Evelina, i barnslig enträgenhet, utropade: «ack se! moster lilla, hvad Clara Nordbergs hatt är vacker, och hvad den klär mig! Och se, de nya schalarna! en sådan lyster! och sådana blommor! och ändå alls icke dyra,» så kunde man icke vara säker, att få se moster Wiberg dagen derpå strutta åt boden, med vigtig min, och redikylskedjan fastlindad om tummen. 
<sec/>
Alla ungherrar och spekulanter på tio mil omkring visste på sina fem fingrar, att utom det Evelina Reder var den vackraste flickan i hela W., skulle hon pro primo ärfva moster Wiberg, som troddes ega icke så obetydligt på kistbottnen; pro secundo hade hon några tusental efter föräldrarne, som troget åt henne förräntades. 
<sec/>
Man kan således lätt föreställa sig, hur omringad, bortfjäsad och eftersökt Evelina var. Redan hade mången korg vandrat ur hennes händer, redan hade hon på narri gifvit mången hopp, och otalige voro de arme, som till och med hennes blick försmådde. 
<sec/>
«Kära Evelina,» sade tanten ofta, «jag vet min själ inte, hvad du vill ha. Du väljer i väpplingen och stadnar i starren, ty så går det när man ej vet hvad man vill. Jag undrar just, hvad du har emot handelsman Boström; han, som är så hederlig och bärgad karl. Han skulle icke förstöra dina styfrar, han. Och kommissarien Zetterlund, som lefde så väl, med sin förra hustru, och den der unga hyggliga guldsmeden! den är det rigtigt synd om, dessutom ligger min lilla gård här vid torget så väl till för hans rörelse.» 
<sec/>
«Söta lilla moster, tyst, tyst.» sade då alltid Evelina; «moster vet ju, att jag aldrig vill gifta mig. Hvem skulle då spela för moster om qvällarna? ingen. Hvem skulle då knyta upp mosters lockar, och läsa predikningar om söndagarne, så väl som jag? ingen, nej! lilla moster skulle leds ihjäl efter sin Lina. Handelsman Boström? han med sin stora näsa, som flickorna skratta så mycket åt ... och Zetterlund? fy! jag vill visst inte ha någon enkling, då skulle jag jemt få höra: det och det rådde min salig hustru om; och så, och så gjorde min salig hustru. Jag skulle ej stå ut med sådant ... och guldsmeden? en handtverkare .... nej lilla rara moster, jag vill visst icke ha en sådan sotarmurre. Då jag kom för att klappa och smeka min man; skulle han sitta der, svart och smetig öfver öronen, och hamra, och hamra ... och då jag ville gå i mitt rena putsade kök, skulle jag få se de der cycloperna stå i dörn, svarta och bistra, som vakter till en afgrund; hu! det skulle bli min död; Men se Efverling, honom håller jag mest af alla, utaf; näst lilla moster, och Clara Nordberg. Men jag fruktar honom ... jag är alltid så rädd, att göra något, som han skulle klandra. Han är den enda, som aldrig smickrat mig. Men han har aldrig sagt något, och då jag ibland sitter, och betraktar hans kalla, alfvarsamma ansigte, tänker jag alltid: du så sträng, så sluten, så otillgänglig för hvarje svaghet, ... du, skall säkert heller aldrig säga något.» 
<sec/>
Och hvem var då Efverling, denna enda som förmådde Evelina, att bli hemma från en bal, eller lemna en annan, innan den var slut, af barmhertighet för den stackars gumman Wiberg, som satt der tålig på sin stol, fast hon knappast kunde öppna ögonen för damm och sömn. 
<sec/>
Var han ung och vacker, sirlig, artig och förekommande? Lefde han på en briljant fot; var han alltid klädd efter nyaste modet? Nej, han var ej något af allt detta. Få i den lilla staden kände honom rätt. Men ibland dessa få, voro tanten och Evelina hans bästa och varmaste vänner. Också då någon af flickorna skämtade öfver hans alfvarsamhet och kallade honom pappa Efverling, rynkade Evelina rätt bistert sin panna: ett tecken till vrede, som de eljest aldrig sågo hos henne. 
<sec/>
Efverling var possessionat. Hans egendom, som var ganska vacker, låg endast tvänne mil ifrån W., der han äfven mycket vistades. Han låg i vidsträckta affärer, och alla nämnde honom, som den mest reela och hederliga man. Gumman Wiberg hade, sedan några år, förtrott honom alla sina små angelägenheter. Han var hennes högra hand och öga. Och hade Efverling lemnat sitt absoluta veto i en sak, så hade sjelfva grefve Tott ej kunnat förändra hennes beslut. 
<sec/>
Då Efverling mottog detta förtroende, utbad sig äfven gumman Wiberg, att han aldrig skulle bo hos någon annan än henne. Och Efverling residerade således, från denna tid, i husets båda öfverrum, som alltid stodo varma och putsade då han kom. Han åt vid hennes bord; och aldrig var gumman gladare, än då hon om aftnarne kunde hålla honom qvar, och de då fingo draga sina spader. Ofta stadnade korten emellan fingrarne på gumman, och i stället för att slå ut, hvilade hennes blickar, än på Efverling och än på Evelina. Och då slutligen kortet kom med en suck på bordet, skulle man trott, det hon fruktade att förlora spelet, men då tänkte hon: «Ack Herre Gud i himlen, om han ändå ville ha henne!» 
<sec/>
Oaktadt alla de förbindelser, Efverling stod uti hos henne, och oaktadt den ton af moderlighet, hvarmed hon alltid emottog honom, skulle hon ändå för alla Perus skatter icke kunnat säga åt honom: «Jag ser, att ni tycker om Evelina, men jag förstår, ni vill vänta, ni vill se hennes anlag utvecklade, tag henne och utveckla dem sjelf. Evelina är ett fromt barn, och ni skulle kunna göra mycket godt utaf henne.» 
<sec/>
Vi äro nu midt i vintern, och det är här min historia begynner. Jag gör inga utflykter hit eller dit; jag vill vara så kort, som möjligt; och det är derföre endast kring Evelina mina händelser skola väfva sig. 
<sec/>
Hvad man nu hade roligt i den lilla staden. Danser och kalaser vankades öfverallt. Ingen ville bli efter, alla ville se sina vänner, hvar hos sig, och man täflade om, hos hvilken man skulle få muntrast. Fruarne måste skaffa sig nya mössor och klädningar, till snart sagdt hvart kalas, och hur skulle man på en gång kunna spara in så mycket på hushållspengarne. Lyckligtvis står en och annan gång gubbens chiffonier öppen, och icke behöfver lilla mamma lägga det på hjertat, om det blir en tia mindre i den eller den högen. Han har räknat vilse, den fundersamme mannen. Det går ju ändå åt, i och för husets skull. Dessutom tänker hon, att tala om det, en gång då han blir vid godt humör. 
<sec/>
Och flickorna sedan? Det är väl sju gånger värre för dem. De gå in i verlden, och måste synas. Sedan man en gång blifvit fru, kommer man i alla fall in på arrièrgardet. De stackars flickorna i W. kunde knappast sofva de nätter, de annars för nöjen och fläng kunde fått njuta lite hvila. Det är också fasligt, att man icke kan få se mer än en journal i månaden, och snitten måste ändå förändras väl tio gånger. Det är således smaken och tankan, som måste anlitas, och se der! derföre allt detta bråk, alla dessa konsulteringar. Jag försäkrar er, mina läsarinnor, att «säsongen» i en småstad icke är ett sådant lappri, som ni kanske tror. 
<sec/>
Och Evelina? frågar man, hon bråkade väl också med sina pös och garneringar? Naturligtvis! Hon, som var drottningen öfver allt, skulle väl icke stadna efter i något. Men Evelina tyckte ej om att, i fråga om sådant, råda sig med någon. Hon gjorde sina små egna uppfinningar, och hennes jalusi gick så långt, att icke hennes bästa vän ens fick ana något. Visst runkade moster Wiberg på hufvudet ibland, för alla dessa onödiga utgifter. Men då Evelina var klädd, och gumman hörde dem säga: «Hvad hon är vacker, Evelina Reder! Hon blir en verklig skönhet!» betraktade hon sitt fosterbarn med en blick så stolt, som hade hela gestalten varit hennes eget verk. 
<sec/>
Man nalkades den 28 Januari med stora steg. «Ack i år!» ropade flickorna, «få vi gudomligt roligt på Carls-balen. Det ypperliga slädföret skall locka hit alla ortens dansörer. Man skall visa ett fyrverkeri på torget, som skall påtändas af landshöfdingskan, från danssalens fönster, och två dagar derefter ställer rådman Hanström till ett slädparti. På hans vackra Wickeby skall dansas hela natten, och sedan blir stor dejeuner på stadshuset. Tänk så gudomligt roligt! Der får icke heller förnämiteten vara med; fröknarna ta alltid upp premiern och promenera sedan så saktmakligt tillbaka ur figurèet, att den stackars sekunden oftast icke får börja förrän takten är utspeld. Men på Wickeby, der få vi dansa och taga plats efter eget behag.» 
<sec/>
Carlsdagen kom. Tanten och Evelina sutto just och smuttade ur sin kaffekopp, och berömde den vackra, klara morgonen, då salsdörren öppnades och Efverling inträdde, röd om näsan och med frost i polisongerna. 
<sec/>
«Så tidigt ute,» ropade på en gång tanten och Evelina. «Nå ni försummar då aldrig tiden, kära Efverling,» fortfor gumman och struttade beställsamt omkring honom, och hjelpte till att taga af honom reskläderne. 
<sec/>
«Se så,» sade hon, «kom nu och drick en varm kopp kaffe med oss. Evelina, flicka, häll då upp en tår åt honom. Se der, kära Efverling, drick nu. Det är en faslig kyla i dag. Hvad det var roligt, att ni kom in till oss. Evelina, gå och fråga Saralena, om hon eldat deruppe i dag. Vi trodde knappast, att ni skulle komma in till balen, kära Efverling.» 
<sec/>
«Och jag,» tänkte Evelina, i det hon gick ut, «jag skulle önskat, att han icke hade kommit. Jag har aldrig rigtigt roligt på en bal, der Efverling finns, ty hvar gång jag ser mig om i dansen, står han der och spänner sina stora bruna ögon – fixstjernorna, som Clara Nordberg så rigtigt kallar dem – på mig, alldeles som om jag gjorde något ondt.» 
<sec/>
«För balen, min goda fru Wiberg, har jag visst icke rest mina två mil,» sade Efverling, «men jag har affärer med personer, som just nu träffas som bäst i staden. Dessutom är Hushållssällskapets sammankomst, som vanligt, i dag hos landshöfdingen.» 
<sec/>
«Ja, ja, det är så rätt det,» sade gumman. «Se der, kära Efverling, tag och doppa skorpor också, de äro alldeles färska. Evelina bakade dem just i går, och för det lofvade jag henne, att få gå på balen i afton. Det är ju intet något ondt i det, kusin Efverling?» 
<sec/>
«Nu är det, Gud ske lof, undangjordt,» tänkte gumman. «Efverling, rätt så beskedlig han eljest är, tycker alltid, besynnerligt nog, att Evelina roar sig för mycket.» 
<sec/>
Efverling böjde endast på hufvudet till svar. 
<sec/>
«Aldrig kommer man rätt till väga med honom,» tänkte tanten åter. «Man vet aldrig hvar man har honom. Om han pratade lite mera, skulle jag tycka tio gånger mera om honom.» 
<sec/>
«Nå nu har ni väl så brådtom på landet,» började åter gumman. «Ni kör väl och drar hem från skogen nu, allt hvad ni hinner? Ni tänker ju bygga så mycket i sommar, eller hur kusin Efling?» 
<sec/>
«Ja, jag har tänkt så, om inga andra hinder komma i vägen.» 
<sec/>
«Nå då kommer Evelina och jag ut till er och helsar på. Jag fröjdar mig just åt, att komma ut en smula i gröngräset; men då bli vi ute en hel månad, det vet ni att jag alltid har sagt, Efverling.» 
<sec/>
«Det skulle vara oändligt roligt för mig,» sade Efverling, «om fru Wiberg någon gång ville göra allvar utaf ett så gammalt löfte. Jag fruktar endast, att jag inga nöjen har att bjuda på. Stadsboerne ledsna så snart vid landet, isynnerhet Evelina ....» 
<sec/>
«Evelina! Skulle icke hon trifvas hos er? Jo, jo men, det vet ni nog,» sade gumman med en högtidlig suck. «Hon får plocka om blommorna och springa efter fåglarne, emellanåt hon hjelper mig i mjölkkammarn. Vi ha ofta talat om det, kusin lilla.» 
<sec/>
Efverling smålog, Evelina kom in. 
<sec/>
«Herr Efverlings rum är allt i ordning,» sade hon. «Saralena har tidigt i morse eldat dem.» 
<sec/>
«Jo, jo, der ser ni, hur vi alla tänka på er, min beskedlige Efverling, till och med Saralena har haft er i minne. Evelina, min piga lilla, tag bort kaffet nu, och stöka nu fram ditt bjäfs. Jag har allaredan sagt åt kusin, att du skall gå på balen. Hon har sjelf sytt sin klädning, och borgmästarinnan berömde den alldeles öfvermåttan i går.» 
<sec/>
Men Evelina tog ej fram sitt «bjäfs». Hon gick till fönstret och skämdes synbarligen för tantens pratsamhet. Efverling svarade ej ett ord, han steg upp och tog sin hatt. 
<sec/>
«Fru Wiberg torde förlåta,» sade han, «att jag nu rekommenderar mig. Jag har så många små ärenden att uträtta på förmiddagen.» 
<sec/>
«Åh! skall ni gå så hastigt ifrån oss?» sade gumman misslynt. «Nå, nå, ni gör hur ni vill, ni är hemma här, kära Efverling, men till middagen får ni icke lofva bort er, hör ni det.» 
<sec/>
Efverling smålog, tackade och gick. 
<sec/>
«Herre Gud, hvad han är hygglig!» suckade gumman för sig sjelf. «Om jag icke hade dig, Evelina, så skulle ingen annan än han få mina smulor då jag dör. Jag vet icke, hvad jag ville ge ut, för att få se er begge bli ett par; men han bara tiger, och Gud vet hvad han tänker.» 
<sec/>
«Efverling gifter sig aldrig,» sade Evelina. «Det har han ju så många gånger sagt. Dessutom vill jag heller aldrig gifta mig.» 
<sec/>
«Åh! det är bara struntprat utaf er båda två,» sade gumman. «Efverling vill på det sättet bara blanda bort korten, det förstår nog jag. Och få se om icke en vacker dag, till slut, vår herre hör min bön.» Och nu begynte den goda gumman, att sjunga på sin vanliga morgonpsalm. 
<sec/>
Om aftonen var Evelina tidigt klädd. Hon var så ifrig, och likväl var det så god tid. Hon schasade oupphörligt på den stackars tanten, som var alldeles förvånad öfver en så sällsynt ifver hos Evelina, och då hon skulle sätta blomman i locken, föll det icke alls i smaken, hon gjorde om det gång på gång. 
<sec/>
«Jag begriper icke, hvad som fattas dig,» sade gumman, «kära barn du är visst sjuk?» 
<sec/>
«Åh nej,» sade Evelina. «Det blir allting bra, bara jag kommer väl dit. Syns ej borgmästarns täcksläda till ännu, Saralena?» 
<sec/>
Efverling öppnade i detsamma dörren. 
<sec/>
«Stig på, stig på!» ropade gumman. «Hon är allt i ordning, kom hit, nu skall ni få se!» 
<sec/>
Efverling närmade sig. «Ni följer icke sjelf med, kan jag se,» sade han. 
<sec/>
«Nej, Evelina följer med borgmästarinnan. Se!» utropade hon, och lyste på Evelina från hufvudet till fötterna. «Se, kusin Efverling, är hon icke bra vacker?» 
<sec/>
«Jo bevars,» svarade han. 
<sec/>
«Söta moster, tag i Jesu namn bort ljuset,» sade Evelina. «Moster lyser på mig alldeles som om jag vore brud.» 
<sec/>
«Ja Gud gifve att du så vore, barn lilla,» sade gumman. «Och att det vore som jag vill se’n. Går ni upp på balen, Efverling?» 
<sec/>
«Ja kanhända en stund,» var svaret. 
<sec/>
«Nu hör jag bjellror,» sade Saralena. «Och der stadnar täckslädan.» 
<sec/>
«Gud vare med dig barn,» sade gumman, och hjelpte henne på med pelisen. «Akta dig bara för att bli kall, hör du det!» 
<sec/>
«Lycka till godt nöje,» sade Efverling, och tog den framräckta handen. «Hvad ni darrar Evelina, ni mår inte väl?» 
<sec/>
«Jo, jo mycket väl,» sade Evelina skrattande, i det hon nästan flög ut genom förstugan. 
<sec/>
Efverling såg med en medlidsam blick efter henne. 
<sec/>
Balen var icke börjad ännu då borgmästarinnan inträdde med sin skyddling. Alla Evelinas bekanta spände upp ögonen, då de fingo se dem. Den klädningen hade de aldrig sett förr. Och så vacker hade de aldrig ännu sett Evelina, som framgick litet stolt och smålog emot dem. 
<sec/>
«Du ser rätt bra ut i afton, Evelina,» sade hennes kusin, Clara Nordberg, till henne; «men du är något blek; är du uppbjuden till angläsen?» 
<sec/>
Evelina hann ej att svara, hon blef i detsamma uppbjuden. 
<sec/>
Efter en stund börjades angläsen. 
<sec/>
Evelina frågade sin kavaljer hvem deras vis à vis var. Hon förundrade sig öfver, att ej känna honom. 
<sec/>
«Det är icke så underligt,» svarade denne. «Han är ingen stadsbo. Det är notarien Säfve, från Stockholm. Han är nere öfver julen hos sina slägtingar. Men han reser om ett par veckor igen.» 
<sec/>
«Det är fasligt hvad han ser på oss, Richard,» sade Evelina. «Han just generar mig.» 
<sec/>
Richard Schröder skrattade. «Det är en munter garçon, Albert Säfve,» sade han. «Och ögon har han att köpa fisk med. Han anmärkte dig genast då du kom. Han är min vis à vis för afton. Och han bad mig att jag skulle bjuda upp dig.» 
<sec/>
Turen var nu hos Evelina. Aldrig hade hon dansat med nedslagna ögon förr, och hon begrep ej hvarföre hon icke kunde se på notarien Säfve, så väl som på alla andra. Hon räckte mekaniskt ut handen, den han fattade med mycken grace, och då de avancerade utföre, såg hon icke mer något föremål redigt, ända tills hon kände, att hon åter var i Richard Schröders händer. 
<sec/>
«Vi göra ej någon tur mer, Richard,» sade Evelina. «Det är så förskräckligt trångt. Men vi kunna stå här ändå en stund, för att icke väcka uppseende.» 
<sec/>
Richard Schröder var Evelinas barndomsvän. Han var en godhjertad yngling, och gjorde gerna alla till viljes. Han gick till Albert, för att säga honom Evelinas vilja. 
<sec/>
«Han blef litet stött,» sade Richard då han återkom. «Men du får säkerligen ersätta hans förlust genom nästa dans.» 
<sec/>
«Stött! Och jag är också stött på honom, som kan på ett så obelefvadt sätt fixera folk.» 
<sec/>
Evelina gick efter en stund ur angläsen, och satte sig på sin plats hos borgmästarinnan och Clara. 
<sec/>
«Hur i all verlden hänger det ihop, Evelina?» sade Clara, «du går ur dansen efter första turen. Det var första gången jag har sett dig så försakande.» 
<sec/>
«Jag kan omöjligt icke dansa emot den der Säfven,» sade Evelina. «Jag vet icke hvarföre jag ej kan tåla honom; känner du honom, Clara?» 
<sec/>
«Albert Säfve?» sade Clara, «som är så vacker, så hygglig och så allmänt omtyckt. Du skulle ej kunna tåla honom? Se på honom, Evelina, och säg sedan, om det finnes någon vackrare på hela balen. Nog påstår man, att han tycker det något för mycket sjelf, men man kan ej märka sådant på hans sätt för öfrigt –» 
<sec/>
«Ja, han är verkligen rätt vacker,» sade Evelina, och betraktade honom uppmärksamt. 
<sec/>
«Åh! alla flickor äro alldeles tokiga i honom,» fortfor Clara. «Du skulle höra honom tala, Evelina. Då är han oemotståndlig. Derföre säga alla fruar, att han är en farlig karl.» 
<sec/>
«Farlig!» upprepade Evelina gäckande. «Han ser åtminstone icke så farlig ut.» 
<sec/>
«Åh det förstår du inte,» sade Clara, som var tio år äldre. «Med ordet farlig menar man, att han lätt gör lycka hos vårt kön.» 
<sec/>
«Såå!» sade Evelina; «består ej faran i annat än det, så skall jag lugnt öfverlemna mig åt den.» 
<sec/>
«Evelina! Evelina! tro dig icke för väl. Ingen fiende i verlden böra vi frukta så mycket, som vårt eget mod. Det anar mig, att för dig blir Albert Säfve farlig.» 
<sec/>
Evelina skrattade. «Det skulle vara rätt roligt,» sade hon, «om jag kunde göra de andra flickorna lite afundsjuka. Jag har lust att visa mig mycket artig emot honom.» 
<sec/>
«Se der kommer nu Schröder och Säfven,» sade Clara. «Han tänker säkert bjuda upp dig.» 
<sec/>
«Och jag antager,» sade Evelina. 
<sec/>
Borta under orchesterläktarn stodo efter vanligheten de, som roade sig med att betrakta och häckla. Ett par af dem observerade noga Evelina, som dansade tätt framför dem. 
<sec/>
«En präktig flicka, mamsell Reder,» sade den ena; «just en liten prydnad på våra baler. Skada likväl, bara aderton år, och redan så mycket koketteri.» 
<sec/>
«Åh! hennes uppfostran är alldeles förfelad. Gumman Wiberg gör allt för att skämma bort henne.» 
<sec/>
«Skada på ett så vackert ämne.» 
<sec/>
«Hon är fullkomligt oduglig till hustru.» 
<sec/>
«Nå ja, men guld gifter troll, säger ordspråket.» 
<sec/>
«Det må vara, men jag passar.» 
<sec/>
«Unga Säfven tycks förstå, att taga henne på rätta sidan. Se hon glömde, att göra komplimenter, bara för att höra på honom.» 
<sec/>
«Åh unga Säfve är en gammal skytt. Jag vill slå vad, att han har några spekulationer i bakhåll. Han kunde behöfva den fastigheten åt sina lösören.» 
<sec/>
«Det skulle också passa. I Stockholm duga sådana fruar.» 
<sec/>
Stackars Evelina! Sådan var verkligen allmänna tankan om henne i W. Men hon var lycklig, ty hon var sjelf i okunnighet om den orättvisa man gjorde henne. Man kände icke hennes verkliga åtrå, att bli allt bättre och bättre. Men då hon bad gumman Wiberg: söta moster får jag lära mig det och det; svarade alltid gumman, i sin oefterrättliga välmening: «Kära barn, sådant hinner du tids nog med. Spela du och dansa så länge du kan få, din tid kommer nog, att få hushållsbekymmer.» 
<sec/>
Längre fram på aftonen sade Clara till Evelina, då de stodo i en vals: «Nu Evelina tyckes ditt hat till Säfve vara alldeles försvunnet. Man skulle tro, att ni uppgjort parti för afton; det här är ju redan fjerde dansen.» 
<sec/>
«Ack ja, Clara! hvad jag är lycklig,» hviskade Evelina. «Och min Argus, Efverling, finns icke heller här. Således kan jag fritt få öfverlemna mig åt mitt goda lynne. Jag är för mycket lycklig, Clara!» 
<sec/>
Och nu flög hon bort i valsen. 
<sec/>
Då balen var slut träffades de båda kusinerna i tamburen. Evelina tryckte Claras hand med ett slags exstas. «Han är alldeles som du sade Clara, alldeles förtjusande! alldeles oemotståndlig! Jag är just lite smått kär. Vet du hvad: han bad mig, att i morgon få göra moster sin visit. Jag kunde ju ej neka, eller huru, Clara?» 
<sec/>
«Se dig om,» sade Clara sakta. 
<sec/>
Evelina gjorde så och – Efverling stod der jemte Albert. 
<sec/>
«Herr Efverling!» utropade Evelina, «har ni varit här?» 
<sec/>
«Och det tycks förskräcka er, Evelina. Borgmästarinnan väntar på er.» 
<sec/>
Evelina tordes knappast säga Albert god natt. Men hon måste, och hon gjorde det, så tafatt och så främmande, som om hon aldrig hade sett honom förr. 
<sec/>
Efverling och Säfve följde fruntimren till täckslädan. 
<sec/>
«Sof väl,» sade den sednare. «Jag skall försöka att kunna det; vi återse hvarandra i morgon.» 
<sec/>
Evelina såg bara på Efverling, som utan krus smällde igen dörren om dem. 
<sec/>
«Unga Säfve är riktigt en charmant karl,» sade borgmästarinnan, «riktigt en man med verld!» 
<sec/>
Evelinas känslor bejakade dessa omdömen; men hon teg. 
<sec/>
«Jag tycker just, att du har haft roligt i afton, Evelina,» fortfor borgmästarinnan; «jag har också varit litet stolt öfver min lilla skyddling. Du var rätt söt, Evelina, rätt söt.» 
<sec/>
Täckslädan stadnade. Evelina gjorde småleende en liten bugning och tog hastigt och kort god natt af borgmästarinnan, anande, att Efverling var i hamn och häl efter henne. 
<sec/>
I dag, tänkte hon, skall han åtminstone ej få se mig mera. 
<sec/>
Andra dagen då Efverling inträdde, sydde, och sydde Evelina det ifrigaste hon förmådde. Hon knappt såg opp, då hon helsade på honom. Men Efverling var sig lik, han yttrade icke mer än vanligt, och hans ton var sig lik, i dag som i går och alla andra dagar. 
<sec/>
«Hur mår ni efter balen, Evelina?» frågade han. «Jag gissar ni är trött i dag?» 
<sec/>
«Nej inte alls. Jag tackar, jag mår mycket bra.» 
<sec/>
«Att ni gick dit ändå,» sade gumman; «ni dansar ju aldrig, herr Efverling?» 
<sec/>
«Åh det kan ju vara roligt att se på ändå en stund,» svarade han. «Det är alltid något att betrakta.» 
<sec/>
«Men herr Efverling var ej länge der, tror jag,» sade Evelina. «Jag såg er inte förrän vi voro färdiga att gå.» 
<sec/>
«Jag vet inte hvad klockan var, då jag kom,» sade Efverling, «men det var ändå i lagom tid, för att se så mycket jag ville.» 
<sec/>
Evelina tyckte att i hvarje ord låg en pik åt henne. Hon satt som på nålar. 
<sec/>
«Ni har klädt er i dag, Evelina,» sade Efverling, «och hvad ser jag! till och med fru Wiberg har söndagsmössan på. Ämnar herrskapet att gå ut?» 
<sec/>
«Åh nej,» sade tanten, så vårdslöst hon kunde. «Men det kommer någon hit, jag vet icke hvad det är för en spelevinker. Han har bjudit sig hit, åt Evelina, på balen i går, och man kan icke stänga sin dörr heller för honom. Jag känner slägten dessutom ....» 
<sec/>
«Nej Gudbevars!» svarade Efverling. «Det skulle stå i förmycken strid med er kända gästfrihet, min bästa fru Wiberg.» 
<sec/>
«Huru länge blir ni nu i sta’n, herr Efverling?» frågade gumman. 
<sec/>
«Jag vet ej så säkert, kanske jag reser i dag och kanske jag dröjer en liten tid.» 
<sec/>
«En tid! Nå det skulle ni ha tack för, kära Efverling. Om ni bara hölle ord också. Qvällarna äro så långa, den här tiden. Ungdomen har annat att göra, än sitta hemma och roa oss gamla. Skicka ni hem er häst och dräng, och blif qvar; vi skola alltid hitta på något att muntra er med.» 
<sec/>
«Jag tackar,» sade Efverling. «Det beror på morgondagen.» 
<sec/>
Klockan slog elfva. Evelina tittade oupphörligt ut, men ingen syntes till. Han dröjer, tänkte Evelina, och «Gud ske lof, för att han icke kommer nu, jag hoppas Efverling snart går ut.» 
<sec/>
Evelina började återigen att sy med samma flit. 
<sec/>
«Se der!» sade Efverling, «kom unga Schröder, och troligen var den andra den som väntas.» 
<sec/>
Evelina blef blodröd. «Hvad jag ändå är pjåkig,» tänkte hon. «Jag vet icke hvarföre jag finner Säfves besök vigtigare, än någon annans. Jag är mycket barnslig.» 
<sec/>
Efverling tog sin hatt då Albert inträdde. 
<sec/>
«Går ni nu?» sade gumman. «Åh nej blif qvar, och hjelp mig, att prata med den här,» tillade hon sakta. 
<sec/>
Men Efverling gick, och man var ej van att få tvinga honom. 
<sec/>
Om aftonen skref Evelina till Clara. 
<sec/>
«Men lilla bästa Clara! 
<sec/>
Albert Säfve har varit här! Jag vill icke yttra något af mina egna omdömen; jag vill endast anföra mosters, som var. att han är en «för prägtig gosse.» Just en «hygglig ungdom.» Gumman var alldeles förtjust, och bad honom vara välkommen hit, så ofta han behagar. Efverling, (jag vet icke hvarföre hans stumma språk alltid förefaller mig vigtigare än då någon annan bullrar och pratar vidt och bredt) skakade på hufvudet då moster vid middagsbordet höll sina loftal öfver Säfven. Efverling är en rigtig buse hos oss, så mycket jag än håller af honom, önskade jag likväl att han ville resa nu; jag får aldrig vara munter, då han är närvarande. Moster gläder sig åt det bostonparti hon nu kan formera med Efverling och Säfve. För min del förefalla de mig, som hjerter och spader kung, med ru erruter fru emellan sig. 
<sec/>
Men min Gud! jag höll nästan på att glömma det förnämsta. Säfven bad moster att i morgon få bli min ledsagare till Wickeby, det blir gudomligt roligt! bara för de andra flickornas skull. Men säg mig du, mitt orakel, min Clara, om det är farligt. 
<sec/>
God natt, vi skola drömma om frågan, din 
<sec/>
Evelina.» 
<sec/>
«Jo nu sitta vi der vackert fast!» ropade gumman andra dagen åt Evelina då denna hemkom från ett litet besök på förmiddagen. «Efverling skall med på slädpartiet! och han bad att få köra för dig.» 
<sec/>
«Men moster svarade väl att jag redan var engagerad!» sade Evelina alldeles förbluffad. 
<sec/>
«Tycker du det, att neka Efverling! Nej det blir lika så omöjligt, som att taga ned sol och måne. Nej, jag tackade jag, och bad honom vara så god.» 
<sec/>
«Ah Gud i himlen!» ropade Evelina, «alltid gör moster så der dumt. Det är alldeles omöjligt, att säga återbud till Säfve, och alla flickorna som redan veta det, Nej, då får jag heldre bli hemma, jag skall göra mig sjuk.» 
<sec/>
«Alldeles omöjligt! Efverling skulle tro, att du inte ville åka med honom, nej du skall fara och det just med Efverling. Och sanningen att säga, så blef jag rigtigt glad. Gud gifve att han ville åka med dig till evig tid.» 
<sec/>
«Det skulle bli en tämligen lång promenad,» sade Evelina, «jag skall i middag säga Efverling, att en annan har fått vårt löfte. Det är alldeles omöjligt att mankera Säfven.» 
<sec/>
«Men det blir ingen ting utaf, säger jag!» sade gumman, och sköt opp sina glasögon i pannan, «flicka! flicka! om inte du vet dit eget väl, så vet din gamla moster det. Jag skickar helt simpelt bud till Schröder, han får säga åt den andre, och dermed punkt.» 
<sec/>
Gumman struttade i detsamma ut, för att instruera Saralena i sitt ärende. 
<sec/>
Evelina var alldeles utom sig! att inte få åka med notarien Säfve, att inte få triumfera öfver de andra flickorna. Hvilken skall han väl nu välja utaf dem? Hvilken gränslös harm! Han skall inte tala ett ord till henne, under hela balen, icke dansa med henne, nej icke en blick en gång! Evelina var gråtfärdig, men skulle hon väl ha hjerta att göra moster Wiberg emot, och skulle hon väl våga att säga ett nej åt busen? Hon promenerade fram och åter, förgäfves bjöd hon till att bekämpa den tankan: Hvad de andra flickorna skola skratta. Denna motgång var den största, Evelina någonsin rönt. Och Efverling? Hon önskade honom vara vid verldens ända! Dock, Evelina funderade en liten stund, och hon beslöt att icke resa. 
<sec/>
«Se så, nu är det gjordt,» sade gumman, då hon åter kom in, och sköt i detsamma ned sina glasögon igen, ett tecken att vreden var i aftågande. «Styr nu snällt i ordning dina kläder, du mitt barn; man får icke alltid sin vilja fram här i verlden.» 
<sec/>
Evelina gret. «Är det möjligt, att moster redan skickat bud!» ropade hon. «Ack Gud i himlen! Hvilken glädje för flickorna Meurling och flickorna ....» 
<sec/>
«Det bryr du dig inte om,» sade gumman. «Du tänker bara på, att du får åka med Efverling, jag tycker just att du skulle vara glad åt det, jag.» 
<sec/>
«Glad!» snyftade Evelina. «Den tråkiga Efverling. Han skall icke säga ett ord under hela vägen, bara smacka, och mana på sin häst,» Evelina gick in i sitt rum och smällde igen dörrn så hårdt hon vågade. 
<sec/>
Gumman smålog. Hon tog fram sina kort och började lägga sin vanliga patience, för att se om hennes tankar skulle slå in. Hon lade första, andra, tredje gången, nej! det här ser mörkt ut, hjerter knekt vill stänga hela lyckan. Gumman spottade ifrigt på tummen. «Jo! men si nu går det ändå,» muttrade hon småförnöjd. Och gumman knäppte dervid så andäktigt och förnöjsamt ihop sina händer, som om allt dermed varit afgjordt. 
<sec/>
Evelina åt ingen middag. Och Efverling hade ej ens frågat hvarföre hon ej i dag liksom alla andra dagar kommit till bordet. Han bad endast fru Wiberg, att Evelina måtte vara i ordning klockan tre, då alla skulle samlas; gumman var hjertängslig öfver, att han skulle begripa något. Hon smetade öfver, så godt hon kunde, icke anande, att just hennes ursäkter tydligare framställde förhållandet. Och hon steg slutligen förnöjd från bordet med den tanken: «Gud ske lof! han begriper ingenting.» 
<sec/>
Klockan tre satt Efverling i sin släda utanför porten och väntade Evelina, men denna gång «flög» icke Evelina ut. Hon dröjde en god stund, och då hon slutligen kom, satte hon sig tyst i slädan. Efverling hjelpte Saralena att stoppa fällen väl omkring henne. 
<sec/>
«Se så,» sade han och satte sig bredvid Evelina, «så fara vi då, ni behöfver icke vara rädd, Evelina, hos mig sitter ni säkert.» 
<sec/>
Evelina böjde lätt på hufvudet. «Jag är inte rädd,» svarade hon, men hon funderade på den tonvigt Efverling lade på ordet säker. Ah! tänkte hon månne han visste att Säfve?... Nå det vore roligt. Om det varit svartsjuka som förmått honom att bjuda mig. Om jag hade kunnat satt någon värme i den der bildstoden, ehuru det visserligen i det hela gör mig detsamma; jag vill aldrig gifta mig. 
<sec/>
Då de ankommo till det öfriga sällskapet, sökte Evelina förgäfves Alberts släda. De äro icke komna alla, tänkte hon, men han kommer väl. Och hvem skall väl då den lyckliga vara, som sitter på min plats? Min plats! Och Evelina blef återigen ond på Efverling. 
<sec/>
Evelina satt ej stilla en minut, hon vred sig ouphörligt åt sidan. 
<sec/>
«Fryser ni, Evelina?» frågade Efverling med godhet, och stoppade ännu bättre om henne. 
<sec/>
«Ah nej, men jag vet inte hur jag sitter.» 
<sec/>
«Ni sitter ej bra,» sade Efverling och smålog. 
<sec/>
Men Evelina märkte det, ty just nu flög Alberts släda förbi. Och ensam! Evelina hade så nära ropat det högt! så stor blef hennes glädje. Och han helsade! Och det var ingen ondska i hans min, endast sorg. Ack! han skall tala vid mig tänkte Evelina, och jag skall få förklara mig. Ensam! en sådan artighet, förtjente icke min ohöflighet, präktigt! Det har ingen annan fått min plats, och då gör det snart sagdt detsamma hvar jag sitter. 
<sec/>
«Om ni sitter illa Evelina, skola vi hjelpa det nu?» sade Efverling. 
<sec/>
«Åh nej, jag tackar, jag sitter mycket bra.» 
<sec/>
Till Wickeby var endast en half mil, och snart var man framme. Efverling lemnade ej Evelina förrän i förmaket, der fruntimren skulle putsa om sin paryr, men här omringades Evelina. «Du skulle ju åka med Albert?» slamrade flickorna med en röst, «du skulle ju åka med Albert Säfve? Hur kom det till att Efverling körde för dig?» 
<sec/>
«Efverling och moster ville så?,» sade Evelina, «och mig gjorde det detsamma med hvem jag åkte .» 
<sec/>
«Men då har du mankerat Albert Säfve! Förtörnat en sådan kavaljer, det blir en förlust på balen för dig, Evelina .... Men han åkte ensam, det var bara af artighet för dig, således har du kanske ändå hopp.» 
<sec/>
«Jag tror det,» sade Evelina skrattande. 
<sec/>
Men timmarne gingo, dansen var i full gång, och ändå kom ingen Albert. «Du får icke en enda dans i afton med Säfve,» sade flickorna, «sist hade du segren; i dag är han vår.» 
<sec/>
«Det gör mig precist detsamma,» svarade Evelina, fast hennes hjerta klappade af förargelse. Men hennes lilla egenkärlek hviskade beständigt: «han kommer nog.» 
<sec/>
Efverling gick omkring och såg på. Evelina mötte hans ögon hvart hon vände sig. 
<sec/>
«Du har icke roligt i afton, Evelina,» sade Clara Nordberg, «men bättre, som bättre är.» 
<sec/>
«Jag förstår icke hvad du menar,» sade Evelina och tittade ut åt gården, men der var mörkt, och hon betraktade nu oupphörligt stjernorna på himlen. 
<sec/>
«Jag menar,» sade Clara, «att du tycker mycket om Säfven. Akta dig Evelina. Omslaget är vackert, men ingen känner innehållet.» 
<sec/>
«Jag tycker inte om någon menniska,» svarade Evelina med tårarne i halsgropen. 
<sec/>
«Du bedrar dig, Evelina; just ditt misshumör visar alla menniskor detta. Om han är dig likgiltig, hvarföre är du icke så glad som du brukar vara?» 
<sec/>
«Jag är ju glad? Jag har ju dansat hvarenda dans? Jag tycker icke om moraler .» 
<sec/>
«Se der komma herrarna,» sade Clara. «Evelina kom ihåg, att man ger akt på dig.» 
<sec/>
Evelina gick med tunga steg i valsen. 
<sec/>
Men en halftimma derefter uppstod ett blinkande och hviskande bland flickorna i fransäsen. «Se! se! Evelina dansar nu med Säfven deroppe på premiern! kors! kors!» 
<sec/>
«Nu äro de försonade.» 
<sec/>
Endast tre dagars bekantskap, och redan så många perioder; farliga omina! 
<sec/>
«Men se på Evelina! Nu har hon fått nytt lif, man skulle tro att hon hade fått fyra fötter, så fort går det.» 
<sec/>
Och hvad är det allt för vackra saker, Albert hviskar till henne? Hon rodnar så ofta och gör så många små svängningar med hufvudet? Låtom oss lyssna. 
<sec/>
«Evelina,» säger han. Hvad! kallar han henne bara Evelina? den skälmen han vet då, att denna sorts djerfhet behagar fruntimren. «Evelina, hur kunde ni vara nog grym att beröfva mig ett nöje, som skulle gjort mig så lycklig.» 
<sec/>
Evelina talar om tanten och hennes relationer med Efverling. 
<sec/>
«Men ni såg,» fortfar Albert, «att ingen kunde upptaga ert rum, och aldrig, Evelina, skall någon göra det heller. Jag tyckte mig ega er; i tankarne satt ni ändå vid min sida: inbillningen är ändå en härlig gåfva, som mången glömmer att tacka Gud för.» 
<sec/>
Evelina smålog. Hon hade aldrig, i hela sitt lif, hört någon uttrycka sig med så mycken känsla som han. Han var så god, ja en riktig Guds engel, trodde hon. 
<sec/>
Och Albert var icke heller så elak i själ och hjerta, men han var, hvad tusende unga män äro med honom, pedanter utan att kanske sjelfva rigtigt veta det. Han var vacker, hade en oförgriplig tur hos alla fruntimmer, och derföre blef hans yttre hans käraste studium, så fort han kom riktigt under fund dermed; och i samma ögonblick han föresatte sig att bli sprätt, blef han egoist. Han brydde sig aldeles icke om de hjertan, han vann, bara han en gång vann dem. Och dem han icke kunde vinna, ansåg han oförmögna till den minsta urskiljning. Så långt hade han kommit, att han alldeles icke skulle känt igen sig sjelf, om någon företagit sig, att för honom måla hans porträtt i moraliskt afseende. 
<sec/>
En sprätt tänker så sent som möjligt på att gifta sig. Han lefver hur han kan, bara han får vara fri. Äktenskapet är i hans tanka en tyngd som aldeles skulle trycka honom till jorden, och den han är mycket för god att pålägga sig. Och qvinnorna; de äro endast en börda för jorden och för den stackars mannen, såvida det kommer något alfvarsammare i fråga än kurtis. 
<sec/>
Albert Säfve tyckte så mycket om Evelina, som man kan göra efter en så flyktig bekantskap. Hon var vacker och något förmögen, tvenne egenskaper som icke äro att förakta. 
<sec/>
Men skulle han då gifta sig? binda sig? Hu då! den tanken kan ju krympa hjertat till mindre än intet. Albert rigtigt grubblade sedan trenne dagar härpå. Hvilken himmel! Hvilken paradisisk sällhet skulle det icke vara, att af nyck, af ett infall, då och då, helt hastigt och lustigt bara, ta sig en qvinna, lefva sedan med henne och hennes pengar på behaglig tid och sedan, lika sans façon, utan allt högvederbörligt tillstånd och krus, släppa henne hvart hon behagade gå eller mäkla bort henne åt någon god vän. O! tempora, O mores! nu skall man icke allenast utropas tre söndagar i kyrkan, utan sedan knäböja som en delinqvent under dödstystnad och kanske kringstående halfqväfda suckar och tårar, och detta allt! för en qvinnas skull! för ett huskors kanske?... Det är, vid Gud, också någonting att gråta åt. 
<sec/>
Och Albert tänkte om Evelina: hon är täck, oerfaren och lätt vunnen. Få se hvad jag beslutar. Jag kan emedlertid, «sauvera apparencerna.» Skulle jag ej finna mig vid att besluta det värsta, så glömmer hon mig lätt för en annan, då hon ej längre har mig för ögonen. 
<sec/>
Albert förde Evelina ur dansen till en stol, sjelf satte han sig på en bredvid och talte och gesticulerade, som om ingen funnits mera i salen. 
<sec/>
Evelina blef orolig öfver denna offentliga förtrolighet. Gerna skulle hon sett dem alla slagna med blindhet i detta ögonblick; men hon märkte tydligt hur man talade om dem, och hon började att tänka på medel att afbryta denna mindre behagliga uppmärksamhet. 
<sec/>
«Förlåt,» sade hon slutligen. «Jag måste gå ut ett ögonblick innan dansen begynner.» 
<sec/>
«Är ni uppbjuden!» ropade Albert. 
<sec/>
«Ja.» 
<sec/>
«Hvilken olycka! Men Evelina, nästa vals blir ju min?» 
<sec/>
«Jag tackar,» sade Evelina. 
<sec/>
«Och sedan, Evelina, värdes tillåta mig denna djerfhet, får jag bestämma edra dansar för det öfriga i afton?» 
<sec/>
Evelina besinnade sig ett ögonblick, men detta ögonblick såg hon på Albert, «nå ja hvarför icke,» sade hon småskrattande och sprang ut. 
<sec/>
Då Evelina kom i toiletten ropade flickorna mot henne; «Evelina! Evelina! Albert Säfve har förklarat sig, det ser hela verlden.» 
<sec/>
«Och om så vore?» sade Evelina barnsligt stolt. 
<sec/>
Flickorna sågo på hvarandra. 
<sec/>
«Du är lycklig, du, Evelina,» sade Eva Meurling. 
<sec/>
«Ja du är altid lycklig!» sade en hel korus. 
<sec/>
Och åtminstone var Evelina det fullkomligt nu, då hon hörde det från deras läppar. 
<sec/>
Men då Evelina efter en stund gick ut, sade de: «stackars Evelina!» 
<sec/>
«Hon är litet högmodig,» sade en, «hon tycker något för mycket om sig sjelf,» sade en annan, «hon är så egenkär,» sade en tredje; «att hon vågar för pappa Efverling,» sade en fjerde. Sådane äro vännerna. 
<sec/>
Och hvad är mer att säga, Evelina skrattade, pratade, dansade med Albert hela aftonen; i sitt lilla öfvermod, gjorde hon dumhet på dumhet, fixstjernorna förvirrade henne ej längre, hon var lycklig, ty flickorna hade sagt det. 
<sec/>
«Nu börjar det bli tid att sluta,» sade Efverling alfvarsammare än vanligt. «Det dagas redan, och jag har åtminstone er helsa att ansvara för i dag.» 
<sec/>
«Åh bara denna enda valsen,» bad Evelina, «jag har lofvat den,» fortfor hon då Efverling teg. 
<sec/>
«Och ni kan inte uppoffra den?» 
<sec/>
Evelina betänkte sig. Efverling hade ju för hennes nöje genomvakat hela natten, skulle väl hon då, kunna neka en så billig begäran, Efverling gjorde sig färdig att gå. 
<sec/>
«Jo, jo! jag kan,» sade hon. 
<sec/>
Efverling nickade lite gladare åt henne och gick. 
<sec/>
«Det förtjente väl åtminstone tack,» tänkte Evelina och gick missnöjd till ett fönster, «men jag skall ändå hålla ord.» 
<sec/>
Valsen speltes upp, Albert flög till Evelina och tänkte att utan ett ord föra henne ut i den. 
<sec/>
«Nej, nej, jag dansar icke,» sade Evelina. 
<sec/>
«Ni dansar inte?» 
<sec/>
«Nej jag har lofvat Efverling det.» 
<sec/>
«Efverling! återigen Efverling, men han skall vid Gud icke alltid segra öfver mig, just för det att han förbjudit er, måste ni dansa.» 
<sec/>
«Efverling vill mig väl,» sade Evelina. 
<sec/>
«Ni nödgar mig, att tvinga er, jag åberopar dessutom ert löfte till mig i går afton; se så, Evelina, icke mera något nej.» 
<sec/>
Och Albert var redan ute på halfva golfvet, Evelinas motstånd var för svagt. 
<sec/>
Då de stannade i valsen såg Evelina hur Efverling betraktade dem. 
<sec/>
«Ni har gjort mig mycket ledsen,» sade hon till Albert. «Hvad skall Efverling tänka om mig?» 
<sec/>
«Han skall tänka hvad han ser, att min magt är större än hans.» 
<sec/>
Men Evelina hade icke roligt mer, respekten för Efverling började återkomma i samma mån som dansruset började försvinna, och då dansen var slut, gick hon att uppsöka honom. 
<sec/>
«Ni är ond på mig, herr Efverling,» sade hon, «och jag är ledsen sjelf, men mitt fel var det inte.» 
<sec/>
«Ni gör hur ni vill, Evelina, för mig behöfver ni icke ursäkta edra fel.» 
<sec/>
«Få vi resa snart herr Efverling, nu lofvar jag att icke dansa mera.» 
<sec/>
«Ni gjorde klokast i det, jag tror vi komma att resa om en stund.» 
<sec/>
Evelina dansade icke mera; hon uppsökte Clara Nordberg, som hon kallade sitt stöd, och en hel timma på morgonen var hon så stadig och förnuftig, att man sade, det Evelina Reder var försvunnen. 
<sec/>
Man gjorde sig färdig till uppbrott och Albert försökte att åter få omsväfva Evelina, men Efverling förekom honom, «jag tackar det behöfs icke,» sade han torrt, «här börjar min befattning.» 
<sec/>
Snart var man på vägen och Evelina hade åter tid att meditera, hon blundade då hon öfvertänkte allt, hennes tankar voro ovanligt upproriska. «Hvad skall väl Efverling tänka,» frågade hon sig sjelf, «jo att jag är tokig, dåraktig!» Evelina kände att thermometern fallit på det hållet, men kunde hon då icke på något sätt reparera sitt fel? kunde hon icke äfven visa sig någon gång vara klok? Men Albert, hon tänkte och tänkte, «hela verlden tycker ju detsamma som jag!» Var det enda svar hennes själ kunde gifva, «ack ja! han är för söt, för innerligt hygglig, ja han har inga fel!» 
<sec/>
Men nu gällde det att försöka en försoning med Efverling. Der låg staden framför dem, Evelina grep sig an. 
<sec/>
«Jag tror icke att vi följa med på frukosten,» sade hon. 
<sec/>
«Då skulle jag säga att ni gjorde rätt,» ni behöfver heldre hvila.» 
<sec/>
«Ja vi behöfva heldre hvila. Stackars herr Efverling, ni har för min skull vakat hela natten.» 
<sec/>
«Åh det betyder ingen ting, vi resa således direkte hem?» 
<sec/>
«Ja direkte hem,» sade Evelina och log i sitt sinne åt Efverlings vänliga uppsyn. «Se! jag kan hvad jag vill och jag vill att Efverling skall tänka väl om mig.» 
<sec/>
Och Evelina såg slutligen slädan vända in på tantens gård, med ett lugn som hon knappast skulle tilltrott sig. Hon tänkte icke på den muntra dejeunern, men hon tänkte: «Albert skall sakna mig, och Efverling skall tänka bättre om mig.» 
<sec/>
Så strida ondt och godt om oss. 
<sec/>
Evelinas vilja att göra det rätta hade aldrig fått något fast understöd, hon fick altid följa sina böjelser, och hennes karakter fick en falsk rigtning, hon argumenterade sjelf bort ett fel bäst hon tyckte, och ingen pröfvade hennes förnuftslut. 
<sec/>
Stackars Evelina! 
<sec/>
Då middagen kom var Evelina fullsöfd, som hon tyckte, och vid det bästa lynne i verden. Hon öfvertänkte gårdagens och nattens små händelser, och hon tyckte, sig omöjligt kunna upptäcka något felaktigt i sitt uppförande. «Jag var glad,» tänkte hon, «men alla de andra voro det lika mycket. Att jag dansade så mycket med Albert SåfSäfve kunde endast afundsjukan klandra, jag följde icke med på frukosten som säkert var ganska treflig; hvad man skulle förundra sig öfver en sådan försakelse utaf mig, jag undrar just hvad Albert tänkte, jag undrar om han kommer hit i dag.» 
<sec/>
Sådane voro ungefär Evelinas tankar, då hon putsade sina raknade lockar framför spegeln, hon hade just aldrig tänkt mycket öfver sitt eget lilla jag, men den beständiga frågan, hennes fåfänga gjorde henne; «hvarföre tycker notarien Säfve bäst om mig?» fordrade naturligtvis ett svar. «Man har väl altid sagt mig, att jag är vacker,» tänkte Evelina, «men Fanny S. och Emelie P. äro ju mycket vackrare. Således är det kanske någon sympati som bestämt hans val, jag är innerligt glad deråt, och jag skall försöka att framkalla den ännu mera, bara för de afundsjuka flickornas skull.» 
<sec/>
Middagen och Efverling störde Evelina i sina betraktelser, och för tanten måste hon oupphörligt upprepa hvilka som voro med och hvad som åts och dracks. Evelina gjorde reda för allt och satte sig till bordet med ganska liten appetit. 
<sec/>
«Nå reser ni ifrån oss i dag, kära Efverling?» sade gumman. 
<sec/>
«Nej, jag reser icke ännu på några dagar.» svarade Efverling, «jag har en liten affär för händer som jag först måste afvakta slutet på.» 
<sec/>
«Nå det låter höra sig, kära Efverling. Då skall vi göra oss så muntra dagar vi kunna, jag hade minsann lust att i denna qväll, ställa till ett litet parti; han kunde just komma hit den der Säfven, han är visserligen en den aldra rakaste Stockholmskavaljer, det är sannt, men han är rätt hygglig för det, rätt hygglig.» 
<sec/>
«Det går ju an att bjuda honom,» sade Efverling. «Om fru Wiberg önskar hans sällskap. Jag är öfvertygad om, att han gerna kommer.» 
<sec/>
«Ja om det ginge an,» sade gumman och fixerade Efverling. «Men att skicka Saralena ....?» 
<sec/>
«Kanske om jag träffar honom ute,» sade Efverling «skall jag framföra er önskan.» 
<sec/>
«Ja det vore icke så dumt det. Det såge straxt bättre ut.» 
<sec/>
Evelina sväljde helt. 
<sec/>
«Ät inte så fort, kära barn.» Sade gumman «Ge dig tid och ät bröd till.» 
<sec/>
«Hvad har han för syssla egentligen?» frågade gumman. «Kan han föda sig på den?» 
<sec/>
«Han är ordinarie i Banken,» sade Efverling. «Och med sin lön jemte sportler, bör han väl kunna föda sig galant såsom ungkarl.» 
<sec/>
«Han är ju ensam arfvinge efter gubben Edler? Det är ju hans köttsliga morbror och gubben är ju rik?» 
<sec/>
«Ja man säger så.» 
<sec/>
«Nå om då ungaherrn förstår att hushålla med styfvern, så blir han min själ ett godt parti. Kanske han ser sig om nu, som bäst efter någon?» 
<sec/>
«Det kan hända det,» sade Efverling småleende. «Derfore bör den nu hålla sig framme, som har något att bjuda ut.» 
<sec/>
«Ja inte bjuder jag väl ut», sade gumman. «Men om en bra karl vill ha min flicka, så inte säger jag nej heller. Hvem vet huru länge jag går här och stökar i verlden, och innan min död ville jag väl gerna se henne lyckligt och väl ....» 
<sec/>
«Moster! moster!» ropade Evelina, «om moster pratar så der, så springer jag ut. Moster vet ju att jag aldrig vill gifta mig.» 
<sec/>
«Aldrig?» sade Efverling. «Man bör icke säga aldrig. För öfrigt har ju Evelina god tid ännu, eller huru fru Wiberg?» 
<sec/>
«Det kommer derpå an det,» sade gumman och försökte att om möjligt skåda Efverlings innersta tankar, men hans mine var lika lugn som vanligt. 
<sec/>
Saken var den, gumman tänkte just nu göra ett rigtigt ministerknep. Hon skulle, genom det företräde hon visade Säfven försöka klämma ett ord ur Efverling. 
<sec/>
«Men om gubben Edler gifter sig.» Sade hon. «Det vore ett litet streck för Säfven det. Jag har hört litet glunkas om det. Gubben har alltid varit en fruntimmerskarl, i min ungdom fjäsade han icke litet för mig, må ni tro. Han var en af mina första friare.» 
<sec/>
«Ja så. Ja jag har också hört att han funderar på att gifta sig,» sade Efverling. «Men om han också inte gör det, fruktar jag, att herr Säfve förlorar lika mycket för det.» 
<sec/>
Gumman gjorde stora ögon. 
<sec/>
«Emedan,» sade Efverling, «jag tror mig veta att Edler redan gjort sin utkorade testamenle, antingen hon antager hans tillbud eller ej.» 
<sec/>
«Det är ju icke möjligt.» Sade gumman. «Det vore ju en olaglighet, en orättvisa!» 
<sec/>
«Edler har sjelf förvärfvat sig sin förmögenhet,» sade Efverling. «För öfrigt fruktar jag, att herr Säfve icke står särdeles väl hos sin morbror.» 
<sec/>
«Hur då? Gubben är kinkig kanske.» 
<sec/>
«Jag har hört att han redan gjort förluster för sin systerson.» Sade Efverling. «Han har flera gånger betalt hans skulder.» 
<sec/>
«Hm!» mumlade gumman, «är han tocken. Men det är dyrt att lefva i Stockholm.» 
<sec/>
Efverling teg, och samtalet afstannade. Då de uppstego från bordet sade gumman: «ni kan ju för ro skull, Efverling, be honom komma hit i qväll ändå, ifall ni inte har någonting emot att han blir tredje man i spelet, Efverling?» 
<sec/>
«Visst icke» sade Efverling. 
<sec/>
«Jag tror min själ och Gud,» sade gumman åt EfvelinaEvelina då de blefvo allena, «att Efverling börjar lite smått förtala folk. Jag undrar just om det var sant, det han sade om Säfven.» 
<sec/>
Evelina teg. 
<sec/>
«Likagodt» fortfor gumman «han tar ej något stycke af huset, för det att han går hit. Rätt bra! om Efverling verkligen fruktar något. Får se! får se, hur det går till slut. Jag skall nog förstå att blanda korten jag.» 
<sec/>
Efverling fullgjorde sitt uppdrag, och redan klockan sex hade gumman det nöjet att se sitt parti rangeradt. Hon satt der så skälmsk och tittade, än öfver och än under glasögonen, att ett mindre skarpt öga än Efverlings utan svårighet skulle upptäckt, det hon hade mer än ett spel i tankarna. 
<sec/>
Evelina satt jemte tanten och sydde förskräckligt flitigt. 
<sec/>
Efverling var lika tystlåten, som vanligt. 
<sec/>
Men «Säfven» var idel artighet. Han släppte handlöst bort sina spel, för att ge dem åt tanten. Han sade henne och Evelina artigheter på samma gång han talte om hufvudstadens nöjen och förströelser. Han omrörde riksdagsangelägenheterne, med en mine och en takt, som skulle gjort heder åt sjelfva herr P:e. Han talte om kostnaden och dyrheten att lefva, med en gammal ekonoms hela grufsamhet. Gumman Wiberg var aldeles förtjust! 
<sec/>
«Säga hvad man vill,» tänkte hon, «så har Säfven ändå fått hufvud på rätta stället. Han kunde minsann bli Borgmästare i sjelfva W.» 
<sec/>
«Evelina, min flicka,» sade gumman och qvarterade om sina glasögon. «Du lär få en skumögd man som glömmer att putsa ljuset.» 
<sec/>
Evelina stötte rodnande tanten i sidan, och rodna fick hon mer en gång, för gummans pratsamhet. 
<sec/>
«Men jag,» sade Albert. «Jag har då hopp om en klarögd hustru, fru Wiberg. Se! jag glömmer icke att sköta mitt ljus.» 
<sec/>
«Har ni hopp,» sade gumman skrattande. «Nå Efverling, ni tar ju hvarenda trumf ifrån mig, vill ni göra mig alldeles bet. Nå nå, hjertans gerna, tag dem allihop och damen med, se der, har ni henne. Har ni aldrig försökt något hopp i den vägen, herr Säfve?» 
<sec/>
«Aldrig!» sade Albert. «På min heder, aldrig! fru Wiberg. Jag är mycket för fattig, jag har inga lysande apparancer att erbjuda, och jag skulle aldrig kunna bära en korg.» 
<sec/>
«Nog har ni apparancer,» sade gumman. «Med ert hufvud och utseende får ni hustru och syssla hvar som helst. Ni är för mycket blygsam, herr Säfve.» 
<sec/>
«Och ni för mycket artig, min bästa fru Wiberg. Gud gifve likväl att ni spådde sant,» tillade han med en lätt suck. «Men meriter äro icke de som nu mera ensamt kunna hjelpa en syndare fram, man måste ega förmögenhet, rekommendationer på vederbörlig ort för att komma upp i verlden, annars går det med tuppfjät; det visar dagliga erfarenheten.» 
<sec/>
«Ja, ja men, nog är det sant,» sade gumman. «Men gubben, er morbror, herr Säfve, kan hjelpa er mycket. Dessutom har ni ju arfvet att vänta?» 
<sec/>
Säfve smålog misstroget. «Min morbror har hjelpt mig mycket,» sade han. «Jag har hans godhet att tacka för min existans de första åren då jag icke hade lön. Men arfvet, min bästa fru Wiberg, det står ännu i vida fältet. Min morbror håller på att göra en liten bock.» 
<sec/>
«Så tacksam han är,» tänkte gumman, «det syns att det är bara förtal. Man kan icke vara hyggligare än han är, tycker jag.» 
<sec/>
«Men bocken är icke gjord än herr Säfve,» sade hon, «och om ni ställer er väl med gubben, så hvem vet om han icke blir ogjord. Gubben har godt hjerta, det vet jag. Apropos om det, så skall jag tala om för er, att jag hade varit er moster nu, om icke min salig man kommit emellan. Det var så att .....» 
<sec/>
Men nu kom Efverling emellan. 
<sec/>
«Min bästa fru Wiberg,» sade han,»  «jag fruktar ni spelar för mycket öppet spel, ni lägger ju edra kort alldeles vidöppna på bordet.» 
<sec/>
«Nå ja, så hvad gör det då?» vi äro ju vänner allihop,» sade gumman, «ni är också så fasligt noga, kära Efverling.» 
<sec/>
«Jag ber er fortfara,» sade Albert. «Jag skulle ingenting i verlden högre önska, än att ni vore min moster, fru Wiberg.» 
<sec/>
Gumman smålog. «Nå, om det skulle roa er så mycket,» sade hon, «så kan ni ju inbilla er att så är, och gerna kalla mig för moster, ha, ha, ha.» 
<sec/>
«Jag tackar tusenfalt!» sade Albert. «Ni vet icke, fru Wiberg, hur lycklig ni gör mig, och jag skall, om jag får lof, genast göra början.» 
<sec/>
«Men då säger jag rätt och slätt också bara Albert.» 
<sec/>
«Naturligtvis! Illusionen är då fullkomlig. Himlen gifve att den vore verklig. Jag hoppas att ni tillåter mig få anse ert hus för mitt andra hem.» 
<sec/>
Gumman såg på Efverling. «Mycket gerna», svarade hon. «Oss skall ni alltid finna som edra vänner, ni är välkommen när ni vill, herr Säfve.» 
<sec/>
Albert gjorde den förbindligaste fras. 
<sec/>
«Bet,» sade Efverling, «fru Wiberg har icke attenderat sina kort, frun får betala spelet.» 
<sec/>
«Nå så i Guds namn blir jag icke husfattig för det. Se der kära Efverling har ni allt hvad jag har. Man kan icke tjena både Gudi och Mammon, och tiga så der som ni och bara kasta ut korten, det kan jag inte.» 
<sec/>
«Kanske vi sluta spelet,» sade Efverling, «klockan är nio.» 
<sec/>
«Nio! är det möjligt?» sade gumman, «jag glömmer alldeles bort att ni ingenting sofvit i natt, då få vi lof att sluta.» 
<sec/>
«Jag känner ingen trötthet,» sade Albert. «Jag skulle med nöje vaka äfven denna natt, då det vore hos er, tant Wiberg.» 
<sec/>
«Nej hör bara på honom! så artig han är, «det vore väl ändock icke för mitt sällskaps skull?» 
<sec/>
«Jag vågar ej svara på frågan,» sade Albert, med en lätt axeldragning. 
<sec/>
«Evelina du kan just ta och spela en smula och sjunga en stump för oss. Det brukar ju kunna väcka opp er, kusin Efverling.» 
<sec/>
«Jag tackar, jag behöfver icke väckas,» sade Efverling. 
<sec/>
«Evelina gick likväl icke till klaveret, ehuru Albert bestormade henne med böner och gumman så godt som befallte. Hon tänkte endast på att Efverling ej nu liksom förr bad henne derom. 
<sec/>
Gumman var i afton missnöjd med Efverling. Han är rigtigt ohöflig mot Säfven, tänkte hon, då de slutligen åtskiljdes, men så skall jag vara så mycket höfligare. 
<sec/>
«Välkommen igen när du vill,» sade gumman till Albert. «Vi kan ju göra våra små partier så här om aftnarne. Efverling är väl icke alltid så sömnig som i qällqväll.» 
<sec/>
Albert gjorde de förbindligaste försäkringar: «om han också icke hade för sin person ernått den lyckan att få umgås i hennes hus, skulle man icke kunnat utestänga hans tankar etc.» Han lofvade att icke försumma sig. 
<sec/>
Man behöfver icke frukta för, att Albert ej höll ord. Han var nu en daglig gäst hos den nya tanten, som ännu aldrig hade träffat en så skicklig bostonspelare och en så ojemnförlig sällskapsman. Gumman upphöjde honom ända till skyarne, och fara var verkeligen å färde att han började inkräkta Efverlings rum, i gummans lättfångade hjerta och förtroenden. Man talade knappast om något annat på kaffekalasen än Evelinas giftermål, ty på annat sätt kunde man ju icke tyda ett så intimt förhållande. Man önskade, man häcklade, man gratulerade om hvartannat. Evelinas nekande tjenade till intet. 
<sec/>
Och Efverling! hvarföre reser icke han hem? han tycks ha glömt både bygge och skogskörslor. Han sitter bara och suger sin pipa och kastar ut sina kort lika machinmessigt som vanligt. Obegripligt! Tanten och Evelina funderade förgäfves; hvarje dag frågade de hvarandra. Hvarföre reser icke Efverling? 
<sec/>
Gumman trodde sig likväl ha utletat orsaken. Visst teg hon, underligt nog, men hennes småleenden, hennes nickningar och miner förrådde tillräckligt hennes mening. «Det går aldeles som jag tänkte,» mumlade gumman med förnöjd uppsyn. «Han törs icke resa, han vill se hur det går, och det vill jag just se också.» 
<sec/>
Men någon brytning måste väl snart ske. Albert har icke mer än fjorton dagar qvar af sin tjenstledighet. Dessutom börjar väl gubben Edler snart tycka, att hans systerson hvilar något för länge ut efter balen. Mer än åtta dagar äro sedan dess förlidne, och ändå tänker icke Albert på någon hemfärd. 
<sec/>
En afton sutto de som vanligt och språkade. Efverling läste Aftonbladet högt; tanten och Evelina sydde. 
<sec/>
Efverling afbröt en stund och fortsatte läsningen tyst för sig sjelf. 
<sec/>
«Står der ingenting mer?» sade gumman, «riksdagen bryr jag mig så litet om. Står der ingenting roligt: någonting om teatern, någon liten anekdot?» 
<sec/>
«Anekdoter! Jo i sanning kunde man icke anse det för sådant,» sade Efverling och kastade med ovanlig hetta tidningen på andra sidan bordet. «Jo nu står det vackert till i huset.» 
<sec/>
«Hvad i Jesu namn!» sade gumman, «aldrig har jag sett er så häftig förr, kära Efverling. Är kungen död?» 
<sec/>
«Åh! mycket värre», sade Efverling och började att marche forcée mäta golftiljorna. «Har det då kommit så långt? Vid Gud kunna icke tidningarne med fullt skäl kalla det en dårhusmessur.» 
<sec/>
«Men hvad står der då?» sade gumman och försökte att leta i tidningen. 
<sec/>
«Man har,» sade Efverling, «motionerat fullkomlig frihet i äktenskapsväg, och saken har gått igenom.» 
<sec/>
«Hvad vill det säga,» frågade tanten och Evelina. 
<sec/>
«Det vill säga att jag får ta mig en qvinna när jag vill, som utan vigsel och ceremoni offentligt får gälla för min hustru. Och sedan lika beqvämt associera mig med en annan, hvad dag jag behagar. För henne har man icke bibehållit annan rättighet, än att hon kan få den äran att gå när hon vill. Det är verkligen ypperligt! jag kan på det sättet få gifta mig minst tolf gånger om året, om jag vill.» 
<sec/>
«Men det är ju förskräckligt!» sade gumman. «Gud sig förbarme! hvem är det som har gjort så dumt?» 
<sec/>
«Åh! en lärd! först och främst och sedan de som makten hafva.» 
<sec/>
«Det är förskräckligt!» upprepade gumman. «Jag vill min själ icke ge fyra styfver för hans lärdom, hur har han läst sin kateches?» 
<sec/>
«Ah! han är troligen af det slaget,» sade Efverling, «som vill göra sig modern, om han också gör det på sin heders bekostnad. Vi skola dock hoppas att han måtte vara ett särskildt species i sin klass, som för en förryckt idée finner nöje uti att göra sig rycktbar.» 
<sec/>
«Det är ju fasligt,» sade gumman. «Men jag tror att de lite hvar bli förryckta i Upsala. Det var ju så med Magister S., när han var hemma under mellantermin. Han skref ju paskiller om både Gud och menniskor. De måtte visst läsa sin bibel bak och fram, tvi tockna.» 
<sec/>
«Ah det är oerhördt!» sade Efverling. «Sederna ha icke sjunkit nog djupt ändå. Skulle man också slita det sista bandet på all moralite.» 
<sec/>
«Men ingen hederlig menniska måtte ändå vilja göra så,» sade gumman, «eller gå in på ett sånt giftermål?» 
<sec/>
«Ack många, många tusende; dårskapen äger otaliga dyrkare. Mången så kallad hederlig man, har ju till och med nu, öppet vågat trottsa äktenskapets helgd, och nedsölat sig i laster, rusat ifrån brott till brott, utan en mensklig känsla för en lidande maka, som likväl är fästad vid honom genom kyrkans band. Det är gräsligt att qvinnans värde så förtrampas, hon kan genom ett sådant system aldrig höja sig mer.» 
<sec/>
Efverling var i fullkomlig extas. Gumman och Evelina betraktade honom med förvåning. De tänkte mera på hans ovanliga ordflöde, än den nya författningen. 
<sec/>
«Man skulle knappast kunna tro» fortfor Efverling, «att någon enda funnes, som egde nog fräck panna, för att framställa en sådan sak. Lite har han tänkt på menniskans jordiska sällhet, och fullkomligt obekant måtte han vara med sättet att skapa den. Hvad vore väl en lefnad utan dygd? och dygden funnes icke till, utan moralité.» 
<sec/>
«Nej det är mycket sant,» suckade gumman. 
<sec/>
«Det kommer någon!» sade Evelina, och steg hör deshördes i förstugan. – Dörren öppnades. Det var Albert. 
<sec/>
Man emottog honom under tystnad, som om en död funnits i rummet. Albert betraktade dem. 
<sec/>
«Vi sitta alldeles handfallna, kära Albert,» sade gumman. «Har du läst sista postens tidningar.» 
<sec/>
«Sista postens tidningar,» sade Albert, och fattade dem. «Ja min bästa tante, jag har läst dem, och nyss haft en ganska liflig debatt på klubben öfver ämnet. Gubbarne korsa sig alldeles förskräckligt, och ropa, roligt nog, om verldens sista tid. För min del ser jag saken från en hel annan sida, och anser den alldeles icke farlig.» 
<sec/>
«Farlig!» upprepade gumman. «Visst är det farligt att så få husera med en stackars qvinna. Taga henne i dag och köra bort henne i morgon.» 
<sec/>
«Ah! så är icke meningen,» sade Albert. «Om man väljer en qvinna, och verkligt älskar henne, kommer ju skilsmessa aldrig ifråga, kärleken blifver alltid i min tanke varmare och varaktigare i ett förhållande der inga bojor och prestsignerier trycka. Vederbörande ha nog funnit att det är bäst när den står på fri fot. Det är ju mycket bättre att tillåta, än att blunda och veta, att han alla dagar stiftar systemet i smyg.» 
<sec/>
«Så du talar, kära Albert,» sade gumman. «Aldrig trodde jag mig få höra, att du gillade en sådan sak.» 
<sec/>
«Gilla, min bästa tant,» upprepade Albert. «Jag gillar alltid och endast det naturenliga; ty finns väl något på jorden, som är mera naturenligt? Hvem vigde Adams söner och döttrar, hvem vigde Adam sjelf? Gud sade endast, då han gaf honom Ewa, tag henne! hon skall vara din hjelp. Således ....» 
<sec/>
«Krångla icke till Bibeln,» sade gumman alfvarsamt. «Der är jag hemma bättre än du, och förstår hvad som står der också.» 
<sec/>
«Jag tviflar alls icke på det,» sade Albert, «ej heller på bibeln. Jag vill endast söka förklara för er andemeningen deraf. Jag vill säga, att våra förfäder aldrig framställde det, om jag vågar säga löjliga skådespel, som efterverldens munkar och präster så sinnrikt uppfunnit. Det utdeltes inga signade ringar i paradiset, och likväl lefde de lyckliga. Adam utropade icke tre gånger förut, när hans söner och döttrar skulle para sig; det är visst sannt, att Adams församling var ej så stor, att han behöfde detta; men jag anför endast formeln, och påstår, att den kunde vara lika naturlig nu.» 
<sec/>
«Det förvånar mig,» sade Efverling, «att höra herr Säfve föra ett sådant språk.» 
<sec/>
«Hvarföre det?» sade Albert. «Herr Efverling kan ej heller annat, än gilla hvad jag säger, om ni vill betrakta förhållandet från samma synpunkt som jag. Jag erkänner öppet, att jag förr skulle vara den qvinna trogen, som utan skrupler och pruderie, tillgifvet öfverlemnade sig åt mig, än den, som presten smetat vid min sida.» 
<sec/>
«Gud i himmelen bevare dig barn ifrån så dumma tankar!» sade gumman andäktigt. 
<sec/>
«Om herr Säfve verkligen eger sådana grundsatser,» sade Efverling,»  «så borde väl åtminstone en billig blygsel afhålla honom ifrån att bekänna dem högt.» 
<sec/>
«Nej. Jag är ett naturens barn, och blygs alldeles icke för att jag klandrar toma och onödiga menniskofunder. Jag påstår att Guds mening icke åtminstone var den. För öfrigt, herr Efverling, är jag öfvertygad, att ni skulle, såsom karl betraktad, äfven vara utaf min mening, om ej damerna vore närvarande.» 
<sec/>
Efverlings fixstjernor tindrade. 
<sec/>
«Herr Säfve,» sade han efter en paus, «jag föraktar att svara på ett sådant yttrande. Dessa fruntimmer känna mina tänkesätt för väl, för att jag skulle behöfva förklara dem. Det är endast er, herr Säfve, förbehållet, att försvara ett sådant system. Det ingår i er smak, och den tanka och aktning ni eger för könet.» 
<sec/>
«Nå – ja, jag medger, att min dyrkan för könet, inskränker sig till högst få. Qvinnan gör dagligen allt hvad hon kan, för att förringa sitt eget värde. Men är det väl vårt, är det väl mannens fel? Nej! så länge hon är fal för nöjen och guld och låter passionen för lyx beherrska hvarje annan blir det aldrig annorlunda. Och hvarföre i det hela fördöma så små svagheter. Det är ju rätt roligt att se en treflig och elegant qvinna.» 
<sec/>
«Så tänker ni, herr Säfve, och edra likar,» som aldrig tänkt er qvinnan för annat, än nöjets skull, och som kanske aldrig uppsökt andra qvinnor, än sådana ni karakteriserat. Men dessa andra finnas, Gud vare lof. Det vore illa för menskligheten annars. Dock må vi medge, att qvinnan icke ofta är, hvad hon borde vara, en god, arbetsam, och trogen hustru, en öm och förståndig moder för sina barn. Vore hon alltid det, skulle den husliga lyckan vara mera eftersökt, och afstegen mera sällsynta. Men alla dessa fel, tror jag, härröra från en i moraliskt hänseende försummad uppfostran; så länge mödrarne tro sig göra nog, då de fullproppa sina döttrar med ytliga talanger, beräknade att fästa uppmärksamhet, för att genom dem göra lycka, och så länge de ej öppna deras själ för sina pligter i dess ädlare, och verkliga bestämmelse, blir det i evighet, aldrig annorlunda. Men sådant öfverlemnar man nu så ofta åt slumpen och kallar det naturanlag, om de sedan blifva onda eller goda.» 
<sec/>
«Ja! det håller jag med er om, kusin,» sade gumman. 
<sec/>
Efverling hade kunnat svara: «och likväl är ni också en af dem.» Men han teg. 
<sec/>
«Ni är moralist, ni, herr Efverling,» sade Albert. «För min del har jag aldrig brytt mig om, att så der djupt sondera saken. Jag har altid uppskjutit de der bekymren, till en möjligtvis kommande erfarenhet.» 
<sec/>
«Och då, är det för sent,» sade Efverling. «Att handla först och tänka sedan, har alltid haft ångren till följd.» 
<sec/>
«Då vore jag inte den första som blir bedragen,» sade Albert, «jag tröstar mig med denna utnötta maxim. Att börja genomsöka qvinnornas själ, för att finna en klenod, fruktar jag blefve ett perlfiske, som illa lönte sin man.» 
<sec/>
Efverling bet sig i läppen. «Vi äro af så olika åsigter, och grundsatser herr Säfve,» sade han, «att jag tror vårt resonemang endast leder till tvister, lika obehaligaobehagliga för oss båda. Herr Säfve har en så olycklig tanka om könet, att jag skulle råda er, att så länge som möjligt uppskjuta er blifvande erfarenhet.» 
<sec/>
«Men jag har fått bättre,» sade Albert, «just nu på en tid har jag egt den lyckan. Det var icke Stockholm förbehållet att förändra mina grundsatser. – Det var ett annat ställe, der jag minst väntade det. Och detta ställe var VW.» 
<sec/>
Albert hade väntat sig frågor på en sådan förklaring. Men alla tego. 
<sec/>
«Det där var endast en god början,» sade Albert, efter en paus. «Snart få vi utvidgade rättigheter i alla grenar. Man har länge funderat på en fullkomlig näringsfrihet. Och se då blir det lustigt att vara med. Jag får lefva hur jag vill, utan alla tråkiga tillåtelser, och ansökningar. Utlagor och kontributioner nedsättas.» 
<sec/>
«Än kronan då?» sade gumman. «Hvad skall kungen och embetsmännen föda sig med?» 
<sec/>
«Embetsmännen behöfvas ju inte då, så många åtminstone. De bli indragna, eller satta på half pension. Och kronan får också dra in staten, och föda sig med processer och böter.» 
<sec/>
«Troligen blefve ni också indragen då, herr Säfve,» sade Efverling. 
<sec/>
«Möjligtvis.» Sade Albert. «För öfrigt skulle jag snart dra in mig sjelf. Man gifter sig. Lefver odeladt för sin lilla hustru, och sköter sitt hus.» 
<sec/>
«Men den tjensten renderar inte mycket.» Sade Efverling. 
<sec/>
«Åh! det kommer an på hufvudfonden.» 
<sec/>
«Herr Säfve tänker då endast gifta sig för penningar.» Sade Efverling. 
<sec/>
«Visst icke. Om den qvinna jag älskar eger några, så mycket bättre för henne. Hon vore då sjelf sauverad för alla ekonomiska bekymmer. Men inte blir det demde som fängsla mig.» 
<sec/>
«Alltid kommer ni båda i disput,» sade gumman. «Och jag tycker inte om dig i qväll, Albert. Du har så mycket dumma idéer i ditt hufvud. Det är bäst, att låta dem tänka och styra, som äro dertill satta, och vi andra gå vår väg tyst och varligt fram.» 
<sec/>
«Nå! nå!» – sade Albert. «Det är möjligt att mina frihetsideer föra mina tankar, något för långt ibland. – Likväl är det inga omöjligheter, jag talar om. Amerika, t. ex. kan uppvisa verkligheten.» 
<sec/>
«Ja hur ha det gått för dem också?» sade gumman. «Hur var det ni läste en gång i tidningen, kusin Efverling? – I all sin penningdigerhet, ha de ju fått cedera allihop.» Det är bäst, att icke flyga högre, än vingarne bära.» 
<sec/>
«Börjar ni att politisera,» – sade Efverling, «så säger jag god natt.» «För öfrigt, är det, som jag tror, tid att göra det nu.» 
<sec/>
«Det är väl,» sade Albert, «att herr Efverling alltid påminner mig härom. Jag skulle annars helt och hållet förgäta tiden. Men herr Efverling är min klocka. – Förlåt, om jag yttrar mig så. – Min väckklocka, som påminner mig om tiden.» 
<sec/>
«Det vore väl om jag kunde göra er en sådan tjenst,» sade Efverling. 
<sec/>
«Tjenst! Det kan jag vid Gud åtminstone icke kalla det. – Men se herr Efverling tar redan sin hatt, jag vågar väl icke annat, än att göra detsamma. I morgon är jag här igen, tante Wiberg.» 
<sec/>
«Kom när du vill,» sade gumman. «Evelina lys herrarna ut i förstugan.» 
<sec/>
«Ja! lys mig, lys mig genom lifvets öcken!» begynte Albert med pathos deklamera. 
<sec/>
«Gå in, ni mina damer!» sade Efverling. «Månan lyser säkert herr Säfve tillräckligt, åtminstone för i qväll.» 
<sec/>
Albert ville svara, men Efverling var redan oppför trappan. 
<sec/>
«Om jag ej skulle kunna qväsa den der förmyndarn,» tänkte Albert under hemvägen, «så vore det bra motgjordt. – Just för hans skull har jag lust att våga det yttersta. Gumman gör jag med som jag vill. Och Evelina eger jag redan. Men han måste resa! Dock! han skall få bli qvar, och se på.» 
<sec/>
«Jag är riktigt rädd för Alberts prat,» sade gumman. «Aldrig kommer han och Efverling öfverens. – Jag ska just be Albert, att rätta sig lite mera efter honom.» 
<sec/>
«Ack han är så god,» sade Evelina, «han vill bara retas med Efverling.» 
<sec/>
«Jag tror det också,» sade gumman. «Det är ingen fara med gossen. Men jag undrar om han inte skall resa snart? jag ska ta och fråga honom i morgon.» 
<sec/>
Ett par dagar derefter, gick Efverling funderande, fram och åter i sin sängkammare, då dörren öppnades, och fru Wiberg inträdde. Gummans bekymrade mine tillkännagaf, att hon hade något af högsta vigt på hjertat. 
<sec/>
«Fru Wiberg gör mig en visit» sade Efverling. «Det var någonting rart. – Var så god och sitt ner.» 
<sec/>
«Kära Efverling!» sade gumman, och vred på sin nyckelknippa. «Det är inte för roskull jag kommer, skall ni se. Ni som alltid varit mitt stöd, i mina små bekymmer, råd mig nu.» 
<sec/>
«Om jag kan,» sade Efverling. 
<sec/>
«Ack kära Efverling. Säfven är dernere.» 
<sec/>
«Nå! det är ju ingenting så ovanligt. Han är ju er favorit, fru Wiberg?» 
<sec/>
«Men ni kan aldrig tro, hvad han vill,» fortfor gumman. «Hvem hade kunnat ana sådant?» 
<sec/>
«Låt höra!» sade Efverling. «Jag har kanske anat, förr än nu fru Wiberg.» 
<sec/>
«Ett sådant spektakel,» sade gumman, och hämtade efter andan. «Vet ni, han har friat till Evelina, kära Efverling!» 
<sec/>
«Nå det var ju icke så farligt, saken är ju derföre icke afgjord. Hvad säger Evelina?» 
<sec/>
«Åh! ingenting.» 
<sec/>
Efverling teg en stund. «Och hvad tror ni hon skall säga?» – – frågade han slutligen. 
<sec/>
«Jag vet inte ... men jag fruktar ... fast .. Jag tror inte att Evelina vill ha honom.» 
<sec/>
«Ni fruktar?» sade Efverling. «Fru Wiberg har begått en stor oförsigtighet, som så länge, och som det tycks med vilja, underhållit saken. – För följderna har ni ingen annan, än er sjelf att skylla.» 
<sec/>
«Kära Efverling,» sade gumman, «har jag väl kunnat köra honom på dörrn?» 
<sec/>
«Till och med det,» sade Efverling. «Er omsorg för Evelina har åtminstone fordrat det.» 
<sec/>
«Ja! hvem är förslug?» sade gumman. «Kära kusin, om ni ville tala vid Evelina.» 
<sec/>
Efverling runkade på hufvudet. «I ett sådant ämne, är det endast er röst bonhon bör höra. Jag kan ingenting säga.» 
<sec/>
Gumman satt aldeles förstenad. 
<sec/>
För första gången rann henne den tanken i sinnet, att hon möjligtvis kunde bli fången i sina egna nät. – Så oskyldigt hon än tyckte sig ha gått till väga, förskräckte h ennehenne likväl nu den tanken, att Albert kunde slu tligenslutligen bli hennes måg, och Efverling låta saken pas serapassera. Hon hade så nära bekänt allt. 
<sec/>
«Ack kusin Efverling,» sade hon, och tårarne började rinna. «Om ni visste, hvad Evelina tycker om er. Ni kan verka så mycke på henne. – Ack Efverling! Efverling! Jag har kanske haft ett dumt hopp, när jag tänkte, att mina smulor och Evelina med skulle ...» hon vågade icke sluta meningen. 
<sec/>
Efverling tog återigen fram det der småleendet, som alltid förbryllade gumman. 
<sec/>
«Har ni kanske haft ett annat hopp, fru Wiberg?» frågade han efter en paus. 
<sec/>
«Jag vet icke – jag vet icke hvad jag säger – Gud sig förbarme, om det skulle gå så ändå.» 
<sec/>
«Ni måste vara trankil,» sade Efverling. «Hur gå? Hvad menar ni?» 
<sec/>
«Ack kära Efverling, jag menar om Evelina icke skulle se sitt eget bästa. Om ...» 
<sec/>
Efverling väntade återigen förgäfves på fortsättning. 
<sec/>
«Det vore illa, fru Wiberg,» sade han slutligen, «om Evelina ej hade nog aktning för er, för att följa era råd.» 
<sec/>
«Ja, ja, det vore det visst. – Men så kan det gå ändå,» snyftade gumman, «om inte ni Efverling ...» 
<sec/>
Gumman kom återigen med en paus. 
<sec/>
«Jag skall göra er till viljes,» sade Efverling. «Jag skall tala med Evelina. Men fru Wiberg, har ni gifvit hjertat tid att fastna, tjena våra råd kanske till ingenting.» 
<sec/>
Gumman tyckte sig härvid höra en lätt suck, och hon fattade åter hopp. 
<sec/>
«Ack kära Efverling,» utropade hon, «ni skall få Evelina helt och hållet om händer. Ni ska få göra med henne hvad ni vill.» 
<sec/>
Efverling drog på munnen. 
<sec/>
«Vill ni följa med ned nu, kära Efverling?» frågade gumman, och torkade bort tårarna. 
<sec/>
«Gud bevars! det skulle visst icke gå an,» sade Efverling. «Det är ju inte så brådskande. Han vill väl inte gifta sig i dag heller?» 
<sec/>
Gumman såg tviflande ut. «I eftermiddag skola vi tala vid Evelina. Ni kan ju göra mig den tjensten och tiga till dess.» 
<sec/>
Gumman lofvade att försöka. 
<sec/>
«Man måste taga en sådan sak med förstånd,» sade Efverling. «Ett positift handlingssätt, skulle kanske göra henne mera gensträfvig.» 
<sec/>
«Ja ja, det är mycket sannt,» sade gumman. «Gud hjelp oss till ett lyckligt slut, kära Efverling.» 
<sec/>
Gumman gick till dörren, och lade handen på låset. Men ännu tycktes hon bära något mera på hjertat. 
<sec/>
«Tänk,» sade hon slutligen. «Tänk, kära Efverling, om ... Men jag kan inte tro det heller ...» 
<sec/>
«Hvad?» sade Efverling. 
<sec/>
«Jag menar, om hon redan skulle gifvit något löfte.» 
<sec/>
«Har frun någon orsak att tro det?» 
<sec/>
«Ah! inte just precis, men jag tyckte nästan så på Evelina.» 
<sec/>
Gumman viste det likväl mer än väl. Men hur skulle hon kunna säga det åt Efverling? Då hade allt hopp varit ute, tänkte hon. 
<sec/>
«Det vore illa,» sade Efverling, «ganska illa, fru Wiberg. Men vi få väl höra. Förifra er emedlertid icke.» 
<sec/>
Gumman gick med klappande hjerta. Visst kände hon Efverlings flegma förut. Men att han skulle taga saken så kallt, det hade hon aldrig kunnat föreställa sig. 
<sec/>
Vid middagen bibehöll gumman en högtidlig tystnad. Hon tog det partiet, att ej säga något, då hon ej fick säga allt hvad hon ville. Evelina såg beständigt ned i sin tallrick. 
<sec/>
«Kanske ni vill att jag skall gå bort,» sade gumman till Efverling ett ögonblick då de voro allena. 
<sec/>
«Som ni vill, kanske vore det bäst.» 
<sec/>
«Jag tror det också,» sade gumman. «Jag skulle törhända skämma bort alltsammans.» 
<sec/>
«Ni tar saken så högtidligt, fru Wiberg,» sade Efverling; «det här ser ut som ett inqvisitionsförhör.» 
<sec/>
«Ack Efverling!» sade gumman, och hennes ögon fuktades åter. «Om ni visste, hvad det gör mig ondt att se, att Evelinas väl kan vara er så likgiltigt.» 
<sec/>
«Likgiltigt?» utropade Efverling. «Tro ej det fru Wiberg. Hvad skulle det väl tjena till att bullra och stoja?» 
<sec/>
Gumman suckade. Hon fruktade alfvarsamt för utgången. 
<sec/>
Snart såg också Evelina med hemlig bäfvan sig ensam med Efverling. Anstalterne förvånade henne icke; ty hon anade allt sedan förmiddagen, att gumman omtalat alltsammans. 
<sec/>
Hon gjorde sig så många små ärender, hon kunde, fram och åter i rummet. Men att börja ett samtal, hade hon ej mod till. 
<sec/>
Efverling satt och blädrade i en bok. 
<sec/>
«Evelina!» sade han efter en lång tystnad, och Evelina tyckte att hans röst var ovanligt vek. «Evelina, jag har fått ett uppdrag, ledsamt nog, af fru Wiberg. Ni besparar mig säkert, att förklara mig tydligare.» 
<sec/>
Evelina teg. Hon satt som på glödande kol. 
<sec/>
«Fru Wiberg fruktade,» fortfor Efverling, «att hennes inflytande på er, icke skulle vara nog stort, för att om möjligt hindra er ifrån någon förbindelse med herr Säfve, eller gifva honom ett löfte. Men jag fruktar att mitt är ännu mindre. Helt naturligt har ni mer förtroende och aktning för hennes råd. Eller hur Evelina?» 
<sec/>
«Ack för er, har jag mycken, mycken aktning,» sade Evelina. «Jag har alltid ansett er som vår bäste vän.» 
<sec/>
«Jag tackar er. Det är också, som er bästa vän, jag tänker fullgöra mitt uppdrag. Ni kan vara öfvertygad Evelina, att ingen önskar ert väl högre än jag. Och om jag trodde, att den minsta skymt af lycka för er låg i denna förbindelse, skulle jag vara den förste, som rådde er dertill. Men Evelina, jag säger rent ut, jag fruktar motsatsen, och säkert tänker ni det äfven?» 
<sec/>
Evelina teg. 
<sec/>
«Jag skulle tro, att ert förstånd, fast ni ännnännu är ung, borde säga er hur farligt det är, att endast fästa sig vid ytan. Herr Säfve är vacker, har ett behagligt sätt. Men jag fruktar, Evelina, att detta är allt hvad man kan säga till hans fördel.» 
<sec/>
«Ack! så orättvist ni dömmer. Albert har det bästa hjerta i verlden.» 
<sec/>
«Jag tror,» sade Efverling, «att ingen mer än ni, Evelina, gjort denna upptäckt, och om ni opartiskt anmärkt alla hans yttrade tänkesätt, skulle ni varit räddad. Men felet är icke ert. Jag önskade Evelina, att ni ville ha fullt förtroende till mig. Har ni gifvit något löfte, som binder er?» 
<sec/>
Evelina satte båda händerna för sina ögon och teg. Hon hörde att Efverling suckade, denna ovanliga vekhet hos honom rörde henne djupt. 
<sec/>
«Evelina,» sade han. «Jag har sett er uppväxa, från ett litet barn! ni har alltid lofvat att bli förståndig och god, oaktadt fru Wibergs – det är ledsamt, att jag nödgas säga det – alldeles bakvända uppfostringsmetod. Jag hade önskat er en bättre lott ... och, Evelina, jag hade till och med tänkt, att kunna bereda er den. Men er brådska har gått mina handlingar i förväg.» 
<sec/>
«Herr Efverling, herr Efverling,» utropade Evelina, «det är endast ert ädelmod, som kommer er, att nu säga så.» 
<sec/>
«Nej Evelina, det är det vid Gud icke. Likväl hade jag säkert icke sagt det nu, om jag ej önskade att kunna rädda er från en fullkomlig olycka. Jag kan icke yttra mig så ömt, så pathetiskt, som herr Säfve, men jag menar ärligt och redligt. För mig kunde ni visst icke hysa någon svärmande kärlek, endast ett fullt förtroende skulle då leda ert val.» 
<sec/>
Evelina började gråta. 
<sec/>
«Jag ber er emedlertid,» fortfor Efverling, «att ej nämna något härom för fru Wiberg. Endast er egen vilja och mogna öfvervägande skall bestämma ert svar.» 
<sec/>
«Oh!» sade Evelina, «jag vill icke utbedja mig någon betänkningstid. I hela min lefnad skall jag vara tacksam för er godhet. Men nu, nu är det försent ... Jag har gifvit mitt oryggliga löfte; ty jag trodde mig säker om mosters. Och om olyckan skulle bli min lott, kan jag ändå icke rygga det?» 
<sec/>
Efverling började promenera fram och åter på golfvet. Evelina vågade icke se på honom. Hon tyckte sig liksom känna en inre varning, att hon en gång skulle få ångra dessa ögonblick, som aldrig skulle återkomma. Men Albert hade, lik en ond demon, så fjättrat hennes svärmande sinne, att sjelfva Efverling ej mera förmådde återföra dem. Hon som för en månad sedan skulle ansett sig afundsvärdt lycklig, om Efverling bevärdigat henne med ett enda sådant ord; hon såg nu endast i hans kalla, jemna sällskap, en graf för all jordisk glädje; men deremot den herrligaste himmel, öfverallt der Albert fanns. 
<sec/>
«Jag beklagar er,» sade Efverling. «Jag beklagar er af hela mitt hjerta. Likväl skola vi ej tro, att detta är ert sista beslut. Er mosters vilja har väl också någon del i saken.» 
<sec/>
«Det är mitt verkliga och sista beslut,» sade Evelina. «Moster har sjelf uppmuntrat oss båda. Hon vill ej heller annat än min lycka, och lycklig kan jag icke bli, om jag ej får välja sjelf.» 
<sec/>
Efverling studsade. Ett så positivt språk väntade han sig icke att få höra. Han såg att allt hopp var ute. 
<sec/>
«Evelina!» sade han, «måtte ni aldrig få ångra, att ni ej lydt min varning. Himlen gifve att ni måtte bli så lycklig, som jag önskar. Det vore väl om ni kände honom bättre, om han visat Er någon förträffligare sida, än edra vänner.» 
<sec/>
«Herr Efverling,» sade Evelina, då hon såg hans upprörda sinnesstämning, «ack herr Efverling, förlåt mig, och tag icke er vänskap, er godhet ifrån mig ändå. Om jag också icke öfvergifver Albert. Fordra allt annat men icke det. Goda, bästa herr Efverling, han förtjenar icke att så strängt bedömas.» 
<sec/>
«För er, Evelina,» sade Efverling, «skall jag alltid hysa samma deltagande, samma vänskap. Det vore önskligt om ni aldrig behöfde något prof deraf. Men jag ber er ännu en gång, att väl öfvertänka ett steg, som bestämmer hela er lefnads lycka. Kanske, Evelina, har ni aldrig riktigt insett vigten deraf.» 
<sec/>
«Jag tror, att jag har gjort det,» sade Evelina. 
<sec/>
«Tänk icke på smekmånadens dagar allenast,» fortfor Efverling. «Utan tänk kallt och förnuftigt, på det som sedan kommer, att ert mod då icke svigtar, om er man förbyter lynne och ton mot er, om någon nöd skulle trycka, och han då söker nöjet utom hus, sedan han kanske sjelf förjagat det i sitt eget.» 
<sec/>
«Ack Efverling! jag har alltid tänkt, att om man rigtigt älskar hvarandra, blir nöden ingen nöd. Albert skall heller aldrig försätta mig i detta tillstånd, och jag hoppas, att hans ton skall bli sig lik, det sista, såväl som det första året.» 
<sec/>
«Nej Evelina, tro aldrig det. Det vore för mycket begärdt, till och med af en annan man. Men så tänker man, då man, såsom ni, Evelina, endast känner verlden till namnet. Men andra dagar komma, och med dem en bitter erfarenhet för er, som aldrig anat mer än den ljusa sidan af dem. Ni är ganska beklagansvärd, Evelina,» 
<sec/>
Evelina gret. Men det var icke öfvertygelsens tårar. Hennes hjerta blödde endast för Efverlings så synbara smärta. Hon höll så mycket af honom. Hon ville ej bereda honom någon sorg, för sin egen skull. Och hon var ledsen för de öfverdrifna bilder hans fantasi i sin godhet för henne uppjagade. «Ty i verkligheten finnas de icke,» tänkte Evelina. 
<sec/>
Efverling reste morgonen derpå. Då Evelina vaknade, var hennes bästa stöd borta. Hon saknade honom. Men hon kände sig ändå liksom lite lättare om hjertat. 
<sec/>
Hade gumman Wiberg förut börjat sin dag med ett leende ansigte och sin vanliga vers: «Vak upp min själ, gif ära,» så fick hon nu börja den med suckar och tårar. Efverling var borta och med honom allt hopp. Han hade förklarat henne, att han gjort allt hvad han kunnat. Det återstod nu för henne, att utöfva sin makt, som, ty värr, var så godt som ingen, isynnerhet i ett fall sådant som detta, der allt förnuft, all tanke tycktes öfvergifvit Evelina. Hon kunde se mosters tårar, afhöra hennes föreställningar, till och med om arfslöshet, utan att bevekas. Visst gret hon ibland, men det var derföre att gumman gret. Den tanken uppstod ej hos henne, att hon möjligtvis kunde ha orätt. Tvertom förvånades hon öfver, att man nu började på allt sätt ned&#x00AD; sätta dens värde, som man förut så mycket upphöjt. Alla boston-partier voro bannlysta. All glädje försvunnen. 
<sec/>
Men detta tillstånd kunde ej räcka länge för ett lynne sådant som gumman Wibergs. Albert använde all sin skicklighet, för att aftorka hennes tårar, och snart inställde sig bara pustar, och hon började tala om ödet, det oblidkeliga ödet, som så ofta förer menniskan i alldeles motsatt riktning mot hennes önskningar. Och se! det var just hit Albert ville leda henne. Det var ödet, som fört honom till W*** och på balen, det var ödet som förde deras hjertan tillsammans. Det var ju endast ödet, detta outgrundliga ord! man hade att skylla på, och som bestämt Evelina åt honom. 
<sec/>
Då stormen sålunda började att stilla sig, och all vidare tanka på Efverling var fruktlös, började gumman också lite kallare öfvertänka, om det verkligen kunde vara så halsbrytande, eller nedsättande, om Evelina blefve fru Säfve. Hennes tankar stadnade hos gubben Edler. Hon var säker på, att han nu ej skulle undandraga sitt systerbarn ett rättmätigt arf, då han kommit i så nära förbindelse med hennes hus. Och hur gumman funderade och summerade, började hon att bli litet vänligare emot Albert. Hon tillät honom till och med, att långa stunderna vara ensam med Evelina. Hon började anse dem som ett par. Hon talte ej mer om arfslöshet. Och, kunde hon väl bekämpa sjelfva ödet? 
<sec/>
Men efter nu gumman ändtligen hade gifvit med sig, och alla hinder syntes undanröjda, skulle man väl också börja tänka efter, när sjelfva katastrofen skulle ske. Bröllopsdagen! när skulle väl den bli? 
<sec/>
Gumman viste icke, hur Albert var etablerad. Dessutom tyckte hon, att det ingen brådska var, till och med i år. 
<sec/>
Men Albert hade andra tankar. Hvarföre fördröja, mente han, en sak som ändå skulle ske. Etablerad kunde man bli på en enda dag i Stockholm. Han kunde ju förlänga sin tjenstledighet? han kunde ju få hemföra sin lycka nu? Ingenting fanns, tyckte han, som hindrade att nu med ens afgöra saken. 
<sec/>
Och fåfängt spjernade gumman emot denna nya udd. Evelina teg då Albert bad. Man hade ingen medömkan mer med den stackars gumman, som försäkrade att man skulle taga lifvet ifrån henne, på samma gång som Evelina. Hon ville dock småningom vänja sig vid tanken på sin förlust. 
<sec/>
Men efter då ingen tingingenting ville hjelpa, måste hon väl äfven samtycka till det. Evelinas utstyrsel hade länge varit i ordning. Gumman hade alltid haft hennes en gång blifvande bröllop i hågen. Hennes hufvudtanke var: hvem vet hur länge jag går här i verlden och stökar. Således skall allting vara tillreds. 
<sec/>
«Nå i Jesu namn,» sade gumman, «efter ni tycks ha föresatt er, att er vilja ska gå fram, så har jag också föresatt mig något.» 
<sec/>
Och hvad vore väl det? 
<sec/>
«Jo att jag följer med, på en liten tid likvisst, ingenting mer, och ingenting mindre. Jag skall inte så handlöst kasta ut min flicka i verlden, utan att se hur hon hamnar. Jag kan också behöfva röra på mig lite. Jag har suttit här nu på ett ställe i runda fyratiofem år, utan att ha farit två mils väg en gång. Det ska göra mig rätt godt tror jag.» 
<sec/>
Och se, nu står glädjen upp i taket. «Lilla moster följer med!» utropade Evelina. «Ack då fattas ingenting i min lycka. Albert och jag skola plocka om lilla moster allt hvad vi kunna. Så roligt! så innerligt roligt! Moster ska finna sig så väl, att moster aldrig vill lemna oss.» 
<sec/>
Men det ville gumman näppeligen tro på. Den lilla gårdstäppan hade blifvit henne för kär, att hon icke äfven skulle vilja dö der. På en liten tid ville hon ändå se om barnen. 
<sec/>
«Och när ska vi då stöka till det der tråkiga bröllopet?» frågade hon dem. «Den dagen slår väl en spik i min likkista. Men det skall ju ändå ske,» pustade gumman. 
<sec/>
Albert teg en stund. Den svåraste krisen var kommen. Det gällde nu, att använda all den konst, som stod i hans makt. Preludier tjenade till ingenting, tänkte han. Bättre att gå rakt på saken och anse den alldeles likgiltig. 
<sec/>
«Ja bröllop! min lilla goda tant,» sade han, «hvad tjenar sådant bråk till? Jag tror mig icke litat förmycket på ert förstånd och edra fördomsfria tänkesätt, om jag säger, att jag tänkt det allting skulle vara lika godt och bra utan sådant besvär.» 
<sec/>
Gumman satt alldeles förskräckt och betraktade honom. 
<sec/>
«Jag har redan talat derom med Evelina,» fortfor Albert. «Jag har sökt visa henne hur liten vigt det ligger i en tom ceremoni. Och jag har haft den glädjen att lyckas. Evelina har gillat min filosofi. Om jag kan vinna edert ...» 
<sec/>
«Nej aldrig! aldrig!» utropade gumman, «skall jag upplefva en sådan skammens och syndens dag! Gud sig i nåder förbarma! Evelina, hvart har ditt förstånd tagit vägen? som vill gå in på sådant, sätta en sådan skamfläck på mitt hus och mitt goda namn. Är din mening sådan Albert, så kan du fara samma väg du kom. Nej förr skall jag kasta ut henne bland vilda djur, än se henne lefva bland menniskor, som en ....» 
<sec/>
«Goda bästa tant,» sade Albert, «alltid öfverilar ni er. Låt oss gå kallt och förnuftigt tillväga. Tillåt mig att få bevisa er, hur dum och löjlig en sådan fix idée är. Det ges icke något fåkunnigare argument till i verlden, än att jag måste göra, som alla andra göra, som far och farfar gjort. Nu är ju saken dessutom laglig och tillåten, och snart kommer den i fullt bruk. Det är helt och hållet ett nytt mod, och ingen häcklar den som följer modet.» 
<sec/>
«Jag ger hin alla moder,» ropade gumman, «och den som hittar på dem också. Ett mod, som störtar menniskor i elände och sedeförderf. Hvar finns något bevis, som kan sättas upp emot Guds bud och all mensklig ordning? Nej, den har den onde fått makt med, som tror sig ostraffad få göra sådant. Och aldrig så länge mitt hufvud står uppe, kommer mitt barn ur huset, utan vigsel och bröllop.» 
<sec/>
«Vigsel och bröllop!» upprepade Albert, «är verkligen ett lustspel, som man borde sälja biljetter till. Det finns ingenting narraktigare under solen. När kärleken en gång bestämt mitt val, kan inte några ord af en prest, af en mensklig, syndig varelse liksom jag, stärka min känsla för den jag älskar. Och jag är öfvertygad om, att ert förnuft äfven säger detsamma, bara ni får tänka på saken.» 
<sec/>
«Nej Gud bevare mitt förnuft!» sade gumman, «aldrig kommer en sådan syndig gerning i mina tankar. För Evelina är jag ansvarig inför Gud och hennes saliga föräldrar. Och dem vill jag en gång möta med gladt ansigte. De skola icke kunna säga mig, att jag tappade bort det barn, de anförtrott i mina händer.» 
<sec/>
Men hvad hjelpte vanmäktiga utrop och tårar, då ingen kraftig handling följde? Hvarje dag larmade väl gumman, och mente, att hon skulle förvisa Albert huset. Men då han kom blef det ändå alltid samma scener, samma förfäktningar å ömse sidor, utan annat resultat, än att Albert allt djupare och djupare fästade Evelina vid sin sak, genom sina lysande sofismer och haranger. På ett sinne, sådant som hennes, oupplyst och lättroget, verkade de endast till hans fördel. 
<sec/>
Dessutom hade Evelina en god portion af öfvermod. Hon gjorde ej gerna, som andra gjorde; hon tyckte om hvarje tillfälle, som tillät henne att vara lite egen. Hennes sjelfsvåld hade inympat denna farliga böjelse hos henne. Men den hade i den lilla kretsen ännu ej egt något tillfälle, att utveckla sig eller att kunna skada henne. 
<sec/>
Och hon tänkte: «Hvad bryr jag mig om hela verlden, endast jag eger Albert. Han utgör hela min verld, och jag hans. Det är ju icke heller något ondt jag gör. Jag höjer mig endast öfver fördomen; tusende föregå oss kanske i denna stund med sitt exempel. Jag vill visa Albert, att jag icke eger den qvinliga svaghet, han så mycket skrattar åt, eller det pruderie han så mycket föraktar. Moster och alla andra skola slutligen skratta åt sina farhågor, då de få se hur lyckliga vi äro.» 
<sec/>
Gumman var rådlös. I sin ångest tog hon slutligen det enda parti, som hon tyckte återstod henne, att skrifva till Efverling. 
<sec/>
«För Guds skull, kära Efverling,» skref hon, «kom hit. Jag tror att jag är nära min sista stund. Evelina håller på att göra en galenskap, som skulle draga mig med sorg och vanära i grafven. Albert och hon vilja gifta sig efter den nya ordningen. Ni är nu, som alltid, mitt enda stöd. Kom ändtligen hit så snart ni kan. Ni måste kunna verka på Evelina. Med mina krafter är det slut.» 
<sec/>
Och hvad gjorde väl Efverling? satt han sig genast i slädan och reste, för att ännu en gång försöka en scen med Evelina? Nej! han funderade först på saken, och sedan skref han till gumman: 
<sec/>
«Jag fruktar, fru Wiberg, att mina krafter äfven äro i det fallet vanmäktiga. Jag är icke Evelinas förmyndare, och med skäl kunde man svara, att mig angick det icke. Jag har en gång försökt det yttersta med henne. Mina råd och argumenter äro derföre slut. Då icke vänskapens röst kan göra sig gällande, gör förnuftets det ännu mindre, i ett fall sådant som detta, der oförnuft och blindhet helt och hållet tagit plats. Det återstår således endast för er, att utöfva edra rättigheter som mor; dem ingen annan än er svaghet kan betaga er.» 
<sec/>
«Också han!» utropade gumman i sin förtviflan, «också han har öfvergifvit mig! Du Gud! du Gud i himlen! man skulle kunna börja tro, att du icke fanns, då du låter dem så förtrampa dina heligaste bud på jorden. Finns då ingen hjelp mer?» 
<sec/>
Och det såg nästan så ut. Ty fjorton dagar derefter förde Albert Evelina triumferande till Stockholm. Evelina gret visserligen hela vägen, då hon tänkte på den stackars tanten; men hon gret icke öfver sin egen förvillelse. Albert var ju hennes man, fast efter ett nytt system. Det skulle snart bli lika godt som det gamla. 
<sec/>
Der satt hon då nu, den gamla gumman, barnlös, tröstlös och ensam, öfvergifven till och med af sina vänner i W., föraktad för sin svaghet. Från morgonen till qvällen satt hon der och vickade och vickade fram och åter i sin stora ländstol. Den ena tåren tog den andra på hennes vissnade kinder. Evelina var borta, och på hvad sätt? hon hade ej haft mod att följa henne; hon bad endast till Gud att få dö. 
<chapter/>

<chaptername>ANDRA TIDER.</chaptername>

<sec/>
«Ack! att jag någonsin kom hit!» 
<sec/>
Evelina var således nu i Stockholm. Hon visste icke om hon drömde, eller om hon verkligen befann sig der; dit som hennes håg så ofta längtat, då hon hört någon berätta om alla dess nöjen och ståtligheter, denna samlingsplats för så mycken lyx, så mycken fattigdom, så många sinnesberusande nöjen och så mycket elände. Hon var nu verkligen der. 
<sec/>
Albert rustade snart i ordning en elegant och beqväm våning. Evelina var som i sjunde himlen. Här fick hon spegla sig, från topp till tå, i präktiga trymåer; gunga på mjuka elastiska sidenmöbler; hvila i den mest eleganta alkov, der små kupidoner höllo himlen öppen öfver henne. Hon frågade sig ofta, om det var hon sjelf, eller om hon icke drömde! 
<sec/>
Och Albert var outtröttlig i sin uppmärksamhet. Han förde henne från nöje till nöje; från promenad till promenad. Och ändå frågade han henne hvarje dag, hvad hon önskade, hvad hon saknade. Evelina lefde i ett rus af lycksalighet. Hon egde ju Albert; hon egde ju allt. Hon njöt ju det högsta mått af lycka. Hvad skulle hon väl sakna? 
<sec/>
Än tanten då? skänkte hon aldrig henne någon tanke? hade hon ingen hågkomst mer af det lugna småtrefliga hemmet? Den lilla trädgården der hon satte blommorna, den lilla kammaren med sina hemmaväfda möbler, der Evelina njutit en lycklig barndoms hela sorgfria lif; och klaveret, det gamla kära klaveret, på hvilket hon dundrat så mången polska, då de andra flickorna stojade och dansade? Nej! ännu icke ... . 
<sec/>
Visst tänkte hon på gumman; men icke mera med suckar. Tårarna hade stadnat, och som hon hoppades, för alltid. «Ack moster skulle se mig nu, se mig här i all min sällhet! och hon skulle nästan vara så lycklig som jag!» utropade hon ofta i sin förtjusning. 
<sec/>
«Men jag skall försöka att beskrifva allt för henne,» sade hon till Albert. «Jag skall, om det är möjligt, troget måla för dem hur jag tillbringar mitt lif. Och de skola få se, huru orätt de bedömde dig, min goda Albert. Efverling skall bli nöjd, så väl som moster. Och jag är öfvertygad om, att hon är det redan. Ack! om hon bara vore här! men i vår, Albert, i vår reser du ju hem och hemtar henne?» 
<sec/>
Albert lofvade allt hvad Evelina ville. Ingenting skulle hon behöfva sakna. 
<sec/>
Snart förgick ett par månader. Albert uppbar Evelinas hela arf. Och nu tyckte han, att fonden var tillräckligt stor, för att kunna lefva någorlunda hyggligt. Nu behöfde han icke mera numerera sedlar, för att få några riksdaler, att rumla på. Han var ju rik karl. Nu bjöd han vänner och kamrater hem på soupé, nu hade han en fru, som gjorde les honneurs vid bordet. 
<sec/>
«Hvar f-n har du fått tag i den der lilla dufungen, Albert?» sade en afton en af hans bekanta. «Det kan man kalla att ha tur.» 
<sec/>
«Tyst! tyst!» sade Albert. «Jag hoppas du är så god och yttrar dig med tillbörlig respekt om min hustru.» 
<sec/>
«Din hustru i all ära,» svarade hans vän. «Så var det der ett godt tag för dig, Albert. Jag hade min själ också lust, att fara ned i landsorten och sätta ut ett litet dufslag.» 
<sec/>
«Ja försök,» sade Albert, «och gör sammaledes.» 
<sec/>
«Vi ha allt försökt,» sade herr F., «men vi ha fått ett stort nej, hvar vi farit fram.» 
<sec/>
«Jag beklagar,» sade Albert. «Men ni känner ej sättet, att taga dem, mina gossar.» 
<sec/>
«Du får lof att instruera oss; du som nu har praktiken inne. Jag bekänner, att jag skäms en smula, för att göra en dylik prôpos.» 
<sec/>
«Skäms!» upprepade Albert. «Förhållandet är ju nu lagenligt, och, hvad som mera är, naturenligt. Det är sådant man skall göra dem begripligt. Dessutom, hvad går det för nöd på dem? Man tillåter dem ju alla en hustrus rättigheter.» 
<sec/>
«Nå ja – de ge väl med sig slutligen, när nyheten blifvit vana. Det var en superb idée af vederbörande. Mången fattig satan välsignar dem för det.» 
<sec/>
Albert smålog endast till svar. Evelina kom in. 
<sec/>
«Min söta vän,» sade Albert. «Vi tänkte ta oss en vira här i afton. Du är väl så god och rangerar en liten soupé?» 
<sec/>
Evelina lofvade att ej något skulle fattas. 
<sec/>
Och så blef det hvarje afton. Alberts virasoupéer försummades ej af hans vänner. Han lånte dem gerna penningar, då deras kassa blef slut, endast han hade nöjet att se dem der. Det var så nytt att få agera värd, att Albert icke tröttnade dervid. Han tyckte sig rik som Crœsus – ty hvad hade han icke att vänta då gumman dog? Han önskade hvarje dag, att vår Herre skulle taga henne bort. Den summan skulle bli hans lifskapital, tänkte han. Det han redan fått vore icke länge tillräckligt. Etablissementet hade medtagit en stor del, och han hade ej ens satt ut det öfriga att förräntas. Det hade blifvit alltför smått och futtigt att lefva af. 
<sec/>
Evelina visste icke, lik många andra qvinnor, hur aktierna stodo. Den tanken föll henne visst icke in, att det kunde bli slut. Hon litade i det fallet helt och hållet på Alberts klokhet. Men hon var van vid tantens sparsamma hushållning; och litet mindre främmande, tyckte hon, kunde allt Albert ha. Dessutom började soupéerna, att ej taga slut förr än klockan tre, fyra om morgnarne. Evelina fick aldrig nattro. 
<sec/>
«Min lilla goda Albert,» sade hon en dag, «jag tycker, att vi ha bra ofta främmande. Tror du icke, att det blir för kostsamt i längden?» 
<sec/>
«Min söta vän,» svarade Albert, «det är jag som har kassan om hand, och din anmärkning kunde jag nästan taga för misstroende till min klokhet. Affärerna ligga icke inom qvinnornas sfer. Men kanske du är besvärad af anrättningarna?» 
<sec/>
«Visst icke, söta Albert,» sade Evelina. «Jag kan gudnås ej mycket lägga hand vid det bestyret sjelf. Men jag är rädd för din hälsa .... att vaka så mycket, goda Albert ...» 
<sec/>
«Ah! för min hälsa kan du vara trankil. Det är icke nu först jag börjat att vaka. Man inrättar ej sin tid på annat sätt i Stockholm. Du känner ännu icke det, min lilla vän.» 
<sec/>
Evelina suckade. «Men,» sade hon, «en annan sak, Albert lilla. Umgås du ej i några hus? det skulle aravara så roligt att känna några fruntimmer. Jag ser endast karlar här hos dig.» 
<sec/>
Albert funderade en stund på svaret. 
<sec/>
«Jag tycker,» sade han slutligen, «att du har trefligast hemma, och jag håller dig ju sällskap så mycket jag kan. Jag känner ej någon familj, der du skulle ha trefligt. Det är för öfrigt bruket här, att lefva hvar hos sig. Man springer icke här, såsom i småstäderna, på kaffe och sqvallerkalaser. Här ha vi i stället offentliga nöjen. Baler, spektakler, konserter, hvarenda dag. Jag trodde du skulle vara nöjd med det.» 
<sec/>
«Ack nöjen,» sade Evelina, «min goda Albert, dem fordrar jag så litet. Men ett fruntimmers sällskap, för någon gång, skulle vara så oändligt roligt.» 
<sec/>
«Jag skall göra dig till viljes,» sade Albert. «I morgon är jag bortbjuden till en af mina vänner. Du kan ju göra mig sällskap dit, om det roar dig.» 
<sec/>
Evelina tyckte, att hans ton var så kall. Kanske, tänkte hon, att Albert tycker, att jag är oförnöjd, och hon förskräcktes för den möjligheten, att han någonsin skulle få orsak, att bli ond på henne. 
<sec/>
«Söta goda Albert,» sade hon, «om jag gjort dig ledsen med min önskan, så vill jag gerna bli hemma. Jag skall aldrig nämna det mera, om du blir missnöjd.» 
<sec/>
«Visst icke, min vän;» sade Albert. «Du har dina önskningar och jag mina, och då vi båda kunna tillfredsställa dem, göra vi hvarandra ju ingen orätt. Jag skall presentera dig i morgon för sällskapet.» 
<sec/>
Och dermed var allting godt igen. Evelina längtade efter morgondagen. Hon hoppades finna någon bland fruntimren, som skulle bli hennes vän. 
<sec/>
Aftonen derpå var Albert närvarande vid Evelinas toilett. Hon var förvånad öfver hans ytterliga omsorg. Hon skulle kläda sig med det bästa, det elegantaste hon egde. Han ville visa henne i hennes fulla ståt. Han ville vara stolt öfver henne. Evelina gjorde det bästa hon kunde. Hon riktigt fruktade att följa honom till en så pretentiös societé. 
<sec/>
Albert förklarade slutligen sitt välbehag, och försäkrade henne, att hon kunde mäta sig med hvilken som häldst. En hyrvagn väntade dem, och de foro. 
<sec/>
Evelina var icke van att åka till kalaser. Det föreföll henne nu så ståtligt och högtidligt, att hon nästan ångrade sig, att hafva bedt Albert derom. Hon föreställde sig fruntimren stela, eleganta, och förnäma. Hon jämförde härtill sin egen landsortsblyghet, och hon fruktade att Albert skulle tycka henne göra en altför ömklig figur. 
<sec/>
Ändtligen höll vagnen. Albert förde Evelilinana uppför trenne smala trappor, där endast i den sista, en matt lampa satt emot en nedrökt vägg. Evelina väntade sig att få se en tamburdörr öppnad, och en vaktmästare, som skulle mottaga hennes kappa. Men Albert öppnade utan omständigheter en dörr, som hon knappast såg, och de inträdde i ett ... kök. 
<sec/>
Här emottog en piga deras kappor, och Evelina, som var så grann, måste se sig noga om på alla sidor, för att icke bli smutsad, eller nedsotad i den smala gången, ty annat namn kunde man knappast ge deråt. 
<sec/>
Evelina hörde höga skratt från rummen, hon viste ej hvad hon skulle tänka om allt det här. 
<sec/>
Då de inträdde, tystnade sällskapet. Damerna uppstego genast, och herrarna följde långsamt deras exempel. Evelina visste icke hvem som var fru i huset. 
<sec/>
Albert framförde Evelina, till ett ganska vackert fruntimmer, och sade presenterande: «Fru B. .. min hustru,» och derefter Mamsellerne A. B. C. D. Albert gick med nonchalance förbförbi dem; och åter för dem ... «min hustru.» 
<sec/>
Herrarne kände Evelina nästan allesammans, hon kastade en flygtig blick på dem, hon tyckte att hon neg, men hon var för mycket konsternerad, för att rätt veta hvad hon gjorde. 
<sec/>
Fruntimren betraktade Evelina, som en docka från julmarknaden. Men ingen började ett samtal; rygtet att vara rik och förnäm hade föregått henne hos dem. 
<sec/>
Evelina såg sig omkring, då hon ej hade annat göra. Hon såg framför sig tvenne andra rum lika modest möblerade, som det i hvilket de sutto. Enkelheten i denna boning gjorde ett öfverraskande intryck på Evelina. 
<sec/>
Slutligen då herrarne återtogo sin munterhet, och började omringa Evelina, blandade sig fruntimren också deri. 
<sec/>
Värdinnan kom och satte sig hos Evelina. Hon bad fru Säfve ej betrakta deras anspråkslösa boning. De voro så nygifta, och utgifterna så stora, och hon sade Evelina en artighet, då hon beklagade, att hennes man icke varit så lycklig, som herr Säfve, som gjort ett så brilljant parti. 
<sec/>
Då théet var serveradt blef munterhenmunterheten nästan stojande. Evelina harmades öfver den fria ton, herrarna tilläto sig, till och med mot henne, hon jemförde i sitt sinne den ton, som rådde hemma i W., hon förskräcktes för, att man Stockholms-societéerna, sjelfva bildningens centralpunkt, kunde tillåta sig så mycken frivolitè. 
<sec/>
Evelina beklagade sig för Albert häröfver. Hon tyckte att mot henne, såsom hustru betraktad, var en sådan familjarité en ordentlig förolämpning. Hon visste icke huru hon skulle bemöta dem. Hon var så fjer hon kunde, men det hjelpte icke. 
<sec/>
Albert skrattade åt hennes farhågor. «Du är för obekant,» sade han, «med tonen här, för att kunna dömma, om det verkligen är förolämpning. Du är ju min hustru, och mot fruarne får man utan klander vara lite friare. Var munter och glad, som de andra äro, man skall annars bara skratta åt ditt pruderie. Ty alla veta ändå att fruntimren tycka om, att bli observerarade.» 
<sec/>
Detta resonemang var likväl alldeles motsatsen till Evelinas tankar. Albert hörde dem säga henne de faddaste artigheter, att hon var vacker, att hon var smakfullt klädd, att hon hade små händer och fötter, med mera dylikt. Allt detta kunde Albert höra och likväl resonera så. – Evelina var nästan ond. Hon önskade ingenting högre, än att få återvända hem. 
<sec/>
Herrarne rangerade spelborden och inbjödo fruntimren, att äfven taga plats vid dem. Evelina såg dem också med mycket nöje antaga bjudningen, men för sin egen del tackade hon. 
<sec/>
Albert gjorde Evelina ganska ampra föreställningar, om att det alldeles icke gick an, att så isolera sig, utan att förolämpa sällskapet; hade han trott, att hon skulle visa sådana kapriser, så hade hon fått stanna hemma. 
<sec/>
Evelina intog också sin plats, endast af fruktan; ty aldrig hade hon hört Albert yttra sig så bittert emot henne. Hon satte sig med svidande hjerta. Hon hade all möjlig möda att svälja sina tårar. 
<sec/>
Klockan slog tio. Evelina stod icke ut längre. Hon kunde ej, som de, skratta åt alla de historier och qvickheter de utbytte. För första gången såg hennes öga Albert i annan dager, än den som förut förbländat det. Hennes hjerta var färdigt att brista. 
<sec/>
Med innerlig glädje hörde Evelina att bordet dukades. Hon var nu säker om uppbrott, och då värdinnan slutligen bjöd dem att gå och taga en smörgås, var det som en sten fallit från hennes hjerta. 
<sec/>
Då de således kommit på fötter igen, närmade sig Evelina till Albert. «Lilla goda Albert,» hviskade hon, «få vi gå hem snart? här är grufligt tråkigt.» 
<sec/>
«Gå hem?» upprepade Albert, «högt nog nog för att höras af alla. «Min söta vän, efter soupéen kommer just vår vira. Hittills ha vi hållit er sällskap, och spelat bara struntspel. Nu få ni roa er sjelfva. Om du tycker dig ha tråkigt, så är det ditt eget fel, min vän.» 
<sec/>
«Om jag kunde gå ensam,» sade Evelina, «jag vill visst icke störa ditt nöje. Du kan ju bli qvar ändå.» 
<sec/>
Evelina tänkte ingenting mindre än att så skulle gå. Hon var öfvertygad, att Albert nog skulle följa med hem, då han såg hur ledsamt hon hade. 
<sec/>
Albert såg sig rundt omkring. Han ropade slutligen till sig en af sina vänner. 
<sec/>
«Skulle du EdvardEduard vilja visa mig den godheten, och följa Evelina hem?» sade han. «Hon finner sig icke road här, men jag tillstår, att jag gör det allt förmycket, för att så hastigt kunna bryta laget.» 
<sec/>
Herr Eduard bockade sig och försäkrade, att han gjorde det med största nöje. 
<sec/>
Tårarne stego Evelina i ögonen. Det var mer än hon kunnat ana. Albert skulle kunna bli qvar, och låta henne gå! hvad hade hon då gjort efter han visade henne så mycken likgiltighet? 
<sec/>
«Du följer icke med sjelf, Albert lilla?» sade hon, och såg så godt hon kunde på honom. 
<sec/>
«Tror du dig icke nog säker i Eduards sällskap?» frågade Albert. 
<sec/>
«Jo bevars, min vän! men ända ...» 
<sec/>
«Min söta vän,» sade Albert, «du får icke göra dig tråkig. Du följer din önskan. Och går. Jag min – och blir qvar. – Vi ha ju kommit öfverens om, att aldrig genera hvarandra?» 
<sec/>
Albert gick derefter ifrån henne och började helt trankilt ett samtal med Eduard V. 
<sec/>
Evelina gick och satte sig på en stol. Hon hade tagit en smörgås. Men hon kunde ej äta. 
<sec/>
Hon måtte likväl sätta sig till bordet. Hon tog så litet hon kunde och lemnade likväl hälften. Hon hörde Albert på andra sidan bordet säga åt sina vänner: «att man icke bör skämma bort qvinnorna.» 
<sec/>
Fru B. hade tagit plats hos Evelina, och Evelina, som hade hört henne flere gånger sucka om aftonen, tyckte sig känna en ovilkorlig sympati. Hon hade icke någon gång sett herr B. tala vid henne. «Hon är säkert icke lycklig.» tänkte Evelina, och hon suckade redan med henne. 
<sec/>
«Jag hoppas,» sade Evelina, «att fru B. är så god, och snart gör mig en återvisit. Jag känner inga fruntimmer här. Jag sitter alltid ensam hemma, då jag icke är ute med Albert.» 
<sec/>
Fru B. tackade henne hjertligt. «Hon hade också, sade hon, sedan hon blef gift, lefvat fullkomligt isolerad. Hon ville ej genera någon med sitt sällskap – Och efter hennes lott en gång var kastad, måste hon väl finna sig i sitt öde.» 
<sec/>
Evelina hörde åter en suck. Hon började fundera, hvad fru B. kunde mena med genera någon med sitt sällskap; och finna sig i sitt öde. Albert hade sagt, att hennes föräldrar voro ett förmöget aktningsvärdt folk. 
<sec/>
«Kanske har hon gift sig mot deras vilja,» tänkte Evelina. Deras tarfliga bostad gaf äfven anledning till denna slutsats. Säkert hade de annars gifvit henne bättre utstyrsel. Och kanske .. Evelina studsade vid denna opåkallade tanke ... hennes bättre känslor fullföljde mot hennes vilja meningen: «kanske är hon också gift som jag.» 
<sec/>
Det var då verkligen en vanheder. Fru Bs. yttrande hade ju påtagligen erkännt detta. Evelinas första momang till besinning var kommen, hennes tankar sjönko i ett svindlande djup. 
<sec/>
Bullret af deras uppstigande från bordet återkallade henne slutligen till sig sjelf. Hon tyckte, att hon var sjuk, hon darrade i alla leder. Hon visste icke hvad som fattades henne. 
<sec/>
Fru B. intresserade henne nu mera än förut. Hon föresatte sig att ega hela hennes förtroende. Hon var qvinna så väl som Evelina. Endast hon kunde förstå hennes smärta. 
<sec/>
Evelina skyndade på att få gå. Förgäfves bad fru B. henne att stadna. Evelina kände, att hon ej länge skulle kunna återhålla sina tårar. 
<sec/>
Hennes ledsagare stod färdig, och Evelina tog afsked. Hon bad fru B. att snart, mycket snart helsa på henne. Albert följde dem till trappan. 
<sec/>
«Sof godt min lilla vän,» sade han muntert, «jag skall väcka dig i morgon.» 
<sec/>
Under vägen hem försökte herr Eduard förgäfves, att få ett samtal i gång. Evelina svarade enstafvigt ja och nej, på allt hvad han sade, antingen det träffade rätt eller icke. 
<sec/>
Äntligen var hon vid porten. Evelina slog på, som om elden varit lös. 
<sec/>
«Det går ej an att slå så många slag,» sade herr F ... «endast ett slag för hvar våning. Således bara två. Om jag får lof?» 
<sec/>
Evelinas piga kom straxt ned. 
<sec/>
Evelina tog god natt af herr F., och skyndade uppföre trapporne. 
<sec/>
Inkommen väl i rummen kastade hon af sig kappa och shawl. Hon befallde pigan att gå ut, hon ville vara allena, och skulle sjelf kläda af sig. 
<sec/>
Nu kunde hon då gifva sina tårar fritt lopp. De första hon gjutit, sedan sin ankomst till Stockholm. Endast tre månaders lycka, och redan så bittra tårar! 
<sec/>
Och nu i höjden af sin smärta, gjorde hon sig ett nöje af, att uppleta alla hågkomster af hemmet, det kära hemmet, dit hon aldrig mer skulle kunna återvända, utan blygd och skam. Nu tänkte hon först på den stackars gumman, och Efverling. «Ack, Efverling! Efverling!» utropade hon. «De dagar du spådde mig, äro redan komna. Albert är icke mera densamme!» 
<sec/>
«Är det då ett brott?» tänkte hon, «att uteslutande öfverlemna sig åt den man älskar? är det då en synd, efter straffet följer så hastigt derpå?... Det fordras således ett kraftigare band, än blott ett innerligt förtroende. Det fordras ändå denna ceremoni, som Albert lärde mig, att skratta åt. Jag känner det nu, hur lite jag då tänkte på Gud,» och Evelina snyftade konvulsiviskt. 
<sec/>
«Genera någon med mitt sällskap:» Dessa ord ljödo som en dödsringning beständigt i Evelinas öron. Det hade öppnat hennes ögon till en återblick på sin egen lefnad. Hon borde ju helt och hållet lämpa dem på sig. 
<sec/>
«Men min lott är kastad,» hade fru B. tillagt, «och jag får finna mig i mitt öde.» Borde Evelina väl också resignera sig så?... Man kunde ju ännu förändra allt; ännu kunde ju det bandet heligare sammanknytas, som kärleken i blindheten och brådskan hopraffsade?.. Men skulle väl Albert nu gå in på det? 
<sec/>
Evelina kastade sig på soffan. Hon gret oupphörligt, ända tills hon utaf mattighet somnade. Och då Albert kom hem, låg hon ännu der. 
<sec/>
Han väckte henne icke. Han förstod alltförväl orsaken, och han var för mycket upprymd, för att nu börja en scen af tårar och ruelse. 
<sec/>
Då Albert om förmiddagen sent omsider vaknade, satt Evelina vid fönstret och stödde sitt hufvud tankfull mot handen. Albert var ruskig och hade hufvudvärk. Han blef misslynnt så fort han fick se henne. 
<sec/>
Evelina hörde att han var vaken. Hon steg upp och gick till honom. 
<sec/>
«Min goda bästa Albert,» sade hon, och nästan knäföll vid sängen: «vi äro icke så lyckliga nu som för tre månader sedan. Säg, söta Albert, är du på något sätt missnöjd med mig?» 
<sec/>
Albert gjorde en otålig grimas. «Du har blifvit så förskräckligt sentimental, min söta vän,» sade han, «alldeles odrägligt pjåkig! du är dig inte lik. Det minsta ord stöter dig. En sådan hustru tröttar alltid sin man.» 
<sec/>
Evelina snyftade, hon kunde ej svara. 
<sec/>
«Ja! tårar,» fortfor Albert, «tårar! de äro alltid qvinnornas första resours, då de tro sig böra vara missnöjda. Hvarföre gråter du? jag tycker du har allt hvad du behöfver.» 
<sec/>
«Nej Albert,» sade Evelina, «du är icke nu sådan du var. Jag skulle gerna vara fattig! jag ville ega ingenting: bara du Albert altid hölle lika mycket af mig.» 
<sec/>
«Du är för besynnerlig, söta Evelina,» sade Albert. «Hvad orsak har du att tro någon förändring hos mig?.. men du är för mycket romantisk, min vän. Du talar om att gerna ega intet, det kan möjligtvis gå an i romaner; men i verkligheten dör alltid kärleken utaf fattigdom. Således bör du tacka Gud för din lott.» 
<sec/>
«Min lott!» upprepade Evelina. «Ack Albert, jag fruktar, att vi misstagit oss om den rätta lyckan, jag finner det nu huru vilse vi gått. Hur bemötte man mig icke i går?.. och den stackars fru B., sade mig ...» 
<sec/>
«Min söta vän,» afbröt henne Albert, «tag inga exempel af henne. Fru B. är ett pjåk, som narrat sig på sin man. Den stackars B. kunde ej ana, att fadren skulle göra henne arflös. Nu har han både henne och fattigdomen på halsen.» 
<sec/>
«Stackers fru B. ... det är då som jag trodde,» sade Evelina. «Men Albert, det var för hans skull, som hon öfvergifvit sina föräldrar. Det är ju för hans skull hon nu icke är lycklig. Kanske om de vigdes, att hennes far då skulle förlåta henne.» 
<sec/>
«Gudbevars! så tokig blir aldrig B.,» sade Albert. «Han hyllar mina grundsatser i det fallet. Ger icke gubben med sig, så gynnar väl lyckan honom bättre på ett annat ställe.» 
<sec/>
«Gud i himmelen!» utropade Evelina, «skulle han väl nånsin kunna öfvergifva henne? sedan hon för honom uppoffrat allt! De kunde ju ännu bli lyckliga, om presten förenade dem. Gode bäste Albert! jag har äfven tänkt att vi kunde göra detsamma. Man lefver icke lycklig, jag ser det, utan ....» 
<sec/>
«Evelina min bästa vän!» afbröt åter Albert. «Hvad i Guds namn har du nu fått för griller i hufvudet? hvad fattas då i vår lycka? jag tycker att allt är sig likt, som första dagen. Kom för Guds skull aldrig fram med sådane fraser. Först då skulle kanske olyckan begynna. Det finns ingenting i verlden, man så hastigt ledsnar vid, som qvinnan, då man vet, att man är tvungen att vara hennes man.» 
<sec/>
«Ack Albert,» sade Evelina. «Hur olika jag tycker du nu talar emot förr. Om du blott ville försöka, söta Albert; försöka den olyckan du talar så mycket om, du skulle alltid finna mig likadan, lika undergifven, du skulle få se att du blefve lycklig, och om du ej blefve nöjd, så lofvar jag dig, att då få förskjuta mig, du skulle åter kunna bli fri, om du funne dig tryckt. Jag egde åtminstone då anspråk på aktning, som jag fruktar jag icke nu gör. Fru B. står i samma förhållande. Hon fruktar att genera någon, bör icke äfven jag frukta detsamma?» 
<sec/>
«Kära Evelina,» sade Albert, och klädde sig det fortaste han kunde, «förskona mig ifrån sådana jeremiader. Vi ha en gång inrättat vår lefnad efter bådas vår vilja. Du känner mina grundsatser. Hittills har ju dina öfverensstämt med dem, och jag ber dig en gång för alla, att lägga bort alla svagheter, de göra endast ledsnad och missnöje, min söta vän.» 
<sec/>
Evelina såg honom derefter ta sin hatt. Allt hopp var då ute. Hon nedsjönk mot kuddarne i sängen, hon kunde icke gråta mer. 
<sec/>
«Adjö Evelina,» sade Albert i yttre rummet. «Jag kommer hem till middagen.» 
<sec/>
«Ack Efverling! Efverling!» utropade Evelina, alldeles utom sig. «Du föreställde mig, att mitt mod skulle vackla, och hvar skall jag söka mod, om icke Albert åter blir densamma?» 
<sec/>
«Ack! att jag någonsin kom hit!» 
<sec/>
Hon påminte sig att det var postdag. Hon föresatte sig att skrifva hem, hon ville försöka att lätta sitt hjerta, med tankan på sina vänner; men skulle hon väl beklaga sig? skulle hon säga dem att hon redan fått ångra sin villfarelse?.. Nej, dertill egde hon ej mod. Hon hade ingen annan än sig sjelf att skylla. 
<sec/>
Evelina skref till tanten, till Efverling, till Clara Nordberg; och hennes bref bar, utan att hon märkte det, hela stämpeln af hennes sinnestillstånd, hon anade icke, att just det hon önskade dölja, framstod i hvarenda rad. 
<sec/>
Hon hoplade sina bref med den bittraste känsla, hon afundades deras lycka, att få komma i hennes vänners händer, men vågade knappast inrymma den tankan, att sjelf få följa med. Med hvilka ögon skulle man väl se henne der? Evelina kände att hon var förkastad. 
<sec/>
Hon afsände genast sina bref. Hon hade alltid förr låtit Albert läsa dem. Men nu, hon visste ej rigtigt hvarföre, nu fruktade hon, att han ens skulle få se dem. 
<sec/>
Knappt voro de afskickade, förr än Evelina erhöll ett. Poststämpeln var ifrån W., hon bröt det med den största glädje. «Till och med deras förebråelser!» utropade hon, «äro mig nu välkomna. Jag tackar dem innerligt för hvarje bokstaf! jag knotar ej mer, jag har sjelf skapat mitt öde.» 
<sec/>
Förr kunde Evelina låta deras bref ligga hela dagen obrutna, hon ville då så sent som möjligt störa sitt goda lynne. Hon visste att de innehöllo klagovisor och moraler, som hon då kallade det. 
<sec/>
Brefvet var ifrån Clara Nordberg, Evelina genomögnade det hastigt. 
<sec/>
Clara Nordberg skulle gifta sig; och med Boström! hon hade då icke försmått hans stora näsa. Evelina suckade. Hon skall säkert bli lycklig, tänkte hon. Han är en redlig man. Jag lyckönskar henne af själ och hjerta, hon har tagit klokheten till råds; men hvad tog jag?.. men men hvad står då der? Evelina måste torka sina ögon gång på gång, för att kunna urskilja bokstäfverne. Är det möjligt! Gud i himmelen, moster Wiberg är sjuk! Clara har varit beständigt hos henne, man har föga hopp om hennes vederfående. Hon är nära sin död, och talar jemt om Evelina. 
<sec/>
Brefvet föll ur Evelinas händer, moster Wiberg var sjuk, och hon skulle ej få vårda henne, och hon, ingen annan än hon, var kanske orsaken dertill. Evelina hade aldrig känt en så bitter smärta som nu. Den stackars gamla gumman kunde ej bära detta slag; hennes samvete sade henne det, men hade hon väl kunnat ana sådant? 
<sec/>
Evelina tyckte sig nu se himmelens straff i hvarje dags händelser. Ingen enda framgick, som icke tillförde henne någon sorg. Men detta! o! det var för mycket. Hon trodde sig aldrig kunna uthärda att veta sig vara en orsak, kanske till hennes död. 
<sec/>
Evelina återtog brefvet. Clara Nordberg hade mot slutet skrifvit: 
<sec/>
«Det är icke möjligt att du är lycklig, Eve«lina, ty man lefver ej lycklig utan menniskors «aktning och ett godt medvetande; men kanske «har du ej gjort denna upptäckt. Arma Evelina! «jag beklagar dig af allt mitt hjerta den dag, «du finner det, och det är denna tanke, som «kanske mer än allt annat graverar din stackars «moster Wiberg. Hon har längesedan förlåtit dig «den sorg du gjorde henne, men hon vill ej ve«ta dig olycklig. Det plågar henne, att i grafven «få medtaga den förebråelsen, att hon icke gjort «nog för att hindra dig. Kanske skulle du kunna «förmå Albert till ett verkligt giftermål. Du vo«re då lycklig sjelf, och egde kanske den glädjen »att hafva räddat din gamla moster.» 
<sec/>
Men Evelina kunde bara gråta, hvad kunde hon väl uträtta? hon insåg hur fruktlöst hon skulle bönfalla härom. Gerna hade hon med sitt lif velat köpa denna lycka, att en dag kunna få skrifva till tanten och Clara: «nu är jag gift, men icke såsom förra gången.» 
<sec/>
Evelina såg på klockan. Hon väntade Albert med största otålighet. Hon skulle ej sjelf trötta honom med nya föreställningar, hon skulle endast visa honom brefvet. «Det måste hjelpa» tänkte hon. «Skulle väl han, liksom jag, ej vilja göra allt, för att om möjligt rädda min stackars gamla moster. Tänk om jag redan i dag skulle få skrifva: varen nöjda! han vill göra både er och mig lyckliga.» 
<sec/>
Albert kom, men icke ensam ... Evelina såg det med verklig förskräckelse. Han hade främmande med sig till middagen. Hur skulle hon nu ostörd kunna få tala vid honom? 
<sec/>
Evelina bad honom att ett enda ögonblick komma in, han kom och hon gaf honom brefvet. «Läs det,» sade hon, «men läs det helt och hållet, goda bästa Albert, moster Wiberg är sjuk.» 
<sec/>
Albert genomögnade de första raderne, och återlemnade sedan brefvet. «En annan gång kära Evelina,» sade han,»  «nu har jag icke tid, jag kan ej lemna mitt främmande allena. Det är ju inte så brådtom med att läsa det der.» 
<sec/>
«Jo! jo!» ropade Evelina, «moster är kanske nära sin död, och för min skuld, vi måste svara Clara i dag. Kanske Albert, ack! kanske kunde vi rädda henne. Det beror på dig, om du bara ville läsa.» 
<sec/>
«Min bästa vän,» svarade Albert skrattande. «Jag är ingen Gud. Hvad kunna vi göra för hennes lif eller död? att hon är sjuk är visst ledsamt, men det är ju också helt naturligt. Det kunde ju hända både dig och mig, och att en nära sjuttio års gumma kan dö, är också lika naturligt, du måste vara trankil min vän. Jag får lof att gå nu.» 
<sec/>
«Trankil!» upprepade Evelina, «ack Albert, Albert. Det är förskräckligt, att du kan vara det så mycket.» 
<sec/>
«Min söta vän,» sade Albert otåligt, «det är ännu förskräckligare att du så oupphörligt kan pina mig modmed hvad jag kunde göra.» 
<sec/>
Albert öppnade hastigt dörrn, och kom ännu muntrare ut till sina vänner än han lemnat dem. Gumman var sjuk, kanske död! Han hade ej väntat sig en sådan glädjepost. 
<sec/>
Dagen förgick och Evelina fick ej skrifva, hon lade sig om aftonen med blödande hjerta. Hon såg tantens vålnad, i hvarenda vrå, tyckte hon. 
<sec/>
Postdagen derpå fick Evelina åter ett bref, det var Efverlings stil, hon vände det hastigt om; lacket svart. Evelina gaf det åt Albert, som hade mera mod än hon att bryta det. 
<sec/>
Det innehöll endast notifikation. Och några få ord ifrån Efverling, om att han med nästa post skulle utförligare skrifva. 
<sec/>
Albert var ovanligt öm emot Evelina. Han försökte att trösta henne så mycket han kunde. Det var ju enligt naturens ordning, att när man blir gammal, skall man också dö. Gumman Wiberg var ju icke odödligare än någon annan menniska. Hvarken Evelina, han, eller någon annan, kunde således ta hennes död på sitt samvete. 
<sec/>
Men Evelina kunde ej resonera så, oupphörligt förföljde henne den förebrående tanken. «Din olydnad blef hennes död.» 
<sec/>
Evelina gret alla dagar, och Albert låtsade slutligen ingenting derom. Det var ju också naturenligt, att Evelina skulle sörja sin fostermor. Han hjelpte henne till och med ibland att sucka. 
<sec/>
Han började likväl tala om att resa ned. Evelina var ju gummans enda arfvinge, och liksom sin hustrus man, var ju ingen närmare än han, att taga reda på affärerna. 
<sec/>
Evelina trodde att detta icke behöfdes. Hon litade fullkomligt på Efverling, som för öfrigt af gumman säkerligen blifvit förordnad att styra dermed. 
<sec/>
Albert tänkte väl också på samma sätt, men han ville ändå vara med. Emedlertid skulle han först afvakta postdagen. 
<sec/>
Efverling skref också ganska rigtigt ett vänskapsfullt och hjertligt bref till Evelina. Han halkade så lätt han kunde öfver gummans sjukdom, och den verkande orsaken dertill, som man trodde blef hennes död. Han försäkrade henne att hon i honom alltid kunde påräkna ett stöd, i stället för det hon förlorat, och han bad henne att i hvarje omständighet, som möjligen kunde inträffa, oförstäldt vända sig till honom. 
<sec/>
Albert hade också några ord med, jemte en afskrift af testamentet. 
<sec/>
«Testamente!» utropade Albert. «Hvad behöfdes väl något testamente? Du var hennes ovilkorliga arfvinge, det är endast intriger utaf den der onödiga beskyddaren. Han har begagnat sig af gummans svaghet, för att kanske sjelf få ruljera med arfvet, men vänta det skall bli roligt att få se hur han behagat disponera.» 
<sec/>
Albert läste. 
<sec/>
«Efverling egde rätt att försälja egendo«men och effekter, förvalta det blifvande ka«pitalet, uppsäga eller låta de utlånta sumorna «qvarstå a ltallt efter eget godtfinnande. Och «slutligen, att till herr notarien Säfve ej ut«lemna mer än det årliga intresset. Kapita«let skulle innestå för Evelinas och hennes «barns framtida behof.» 
<sec/>
Albert var utom sig. Om en så oerhörd orättvisa hade varit tänkbar, skulle han nog tagit sina mått och steg, medan gumman ännu var i lifvet. Han! en välkänd och instruerad karl, skulle ej anses värdig, att förvalta förmögenheten. Han som var sin hustrus man till på köpet. Skandalen var oerhörd! Ja alldeles osmältelig! 
<sec/>
Men hvad kunde han göra? Testamentet var lagligt, och i närvarande fall oklanderligt, ingen domstol kunde förvrida det. Albert funderade om han väl slutligen kunde förmå sig att låta grundsatserne vika för nödvändigheten. Om han skulle viga sig vid Evelina? men ingen punkt i testamentet lofvade honom att få mer för det, man hade ej ens förutsatt ett sådant fall. Det ville i tysthet säga, att man knappast önskade det. 
<sec/>
Albert var kanske för första gången rådlös. Han gick ut för att behålla kontenansen. 
<sec/>
Evelina var ledsen öfver denna disposition, visst smög en känsla sig fram, som tackade Efverling för hans omtanka, men då hennes mans värde derigenom komprometterades, förminskades den betydligt. Mitt framtida behof? Evelina upprepade i tankarne oupphörligt denna punkt. Hon kunde ej begripa, hvarföre man skiljde hennes framtid från Alberts, hennes behof skulle ju alltid äfven bli hans, och deras framtid lika oskiljaktig. Evelina funderade på att bedja Efverling om någon liten förändring häruti. Hon tyckte att man gjort Albert allt för mycken orättvisa. 
<sec/>
Evelina afbröts i sina betraktelser af fru B:s. ankomst; detta afbrott var angenämt för henne. Hon hade allt sedan supén förgäfvas väntat på hennes besök, och hon emottog henne nu, som en gammal intim bekantskap. 
<sec/>
Emellan personer hvars ställningar i lifvet äro lika, och hvars bekymmer härleda sig från lika orsak, behöfves icke långa förberedelser, för ett förtroligare umgänge. Evelina förtrodde, utan omsvep, fru B. de sista ledsamma händelserna, och väntade att äfven hon skulle klandra Efverlings öfverdrifna omsorg, som måste såra Alberts ömmaste sida. Hon förvånades derföre, då fru B. sade: 
<sec/>
«För all del fru Säfve, om ni anser mitt råd för värdt att följa, så sök icke att förändra en så klok disposition, som för er kan blifva af största nytta. Ingen kan förutse sin framtid. Och personer i vår ställning ha ej mycket stöd för den ... Jag har funnit det, fast för sent.» 
<sec/>
Fru B. suckade, och Evelina gjorde henne troget sällskap. Hon hade nu, tyckte hon, fått ett sådant öfvermått af bekymmer, att säkert ingen egde större. 
<sec/>
«Men det är besynnerligt, fru B.» sade hon, «att man säger mitt framtida behof. Man bör ju finna, att hvad som blir mitt blir alltid Alberts. Således är det endast en onödig tidsutdrägt, som bara förorsakar ledsamhet.» 
<sec/>
«Säg icke så, ni skall kanske en gång tacka honom derför – jag kan ej yttra mig såsom jag ville. Ni lefver i en så lycklig okunnighet, att det skulle vara synd att beröfva er den. Jag skulle önska att äfven ega denna lycka, men jag är äldre och har lärt mig att känna olyckan, förr än ni, fru Säfve, Gud bevare er ifrån att någonsin komma i mina förhållanden! Men, men ....». 
<sec/>
Evelina betraktade henne frågande, «hvad menar ni bästa fru B.» sade hon, «säg gerna fritt hvad ni tänker, och frukta icke att förskräcka mig. Jag börjar tro, att jag kan bära hvarje sorg, då icke mosters död rubbade mina sinnen. Ack fru B. det finnes ingen bittrare smärta, än ångren och sjelfförebråelsen.» 
<sec/>
Fru B. log bittert. «Jo det finns en ännu värre smärta, en smärta som tränger genom märg och ben, den, att bli öfvergifven och tillbakastött af den man älskar, och för hvilken man uppoffrar allt, jag har kännt det, fru Säfve. Jag öfvergaf far och mor, jag öfvergaf allt, ty jag tyckte att hela verlden var ett intet, emot att alltid få ega Gustaf. Och nu, redan nu har jag förlorat allt.» 
<sec/>
«Ack fru B., hvad jag beklagar er, sade Evelina : «jag tycker mig känna hvad ni lider, då jag betänker, att jag skulle förlora Albert, men Gulli lof, derföre är jag trygg. Alberts lynne kan visst vara ombytligt, han kan till och med vara kall emot mig. Det smärtar mig visst grufligt, men jag vill försöka att finna mig deri, ty jag är öfvertygad, att det ändå icke kommer ifrån hjertat.» 
<sec/>
«Lita ej för mycket på det,» sade fru B., «Men, ni tar mina ord eller bokstafven. Det finns mer än ett sätt att blifva öfvergifven, till exempel ni kan förlora hans kärlek, hans tillgifvenhet, och likväl till namnet vara hans maka. Se honom alla dagar, men se honom kall och likgiltig, till och med ohöflig mot er. Tusentals verkliga hustrur ser man ju framlefva detta lif. En stor del äro visst sjelfva skulden dertill, det är sannt. Men jag tror, att de flesta ej förut så noga känna sina männers lynnen. De misstaga sig om hvarandras egenskaper, och visa sedan öppet sitt missnöje. Vanligtvis ser man, att mannen ledsnar först, äfven vid den bästa hustru. Han vänjer sig under sitt ungkarlslif vid friheter, som han sedermera icke vill umbära, utan öfverlemnar sig åter åt alla de passioner, som förut i hans tycke gjorde honom lycklig. Han rusar åter ut, och det är då under andra variationer han först riktigt ledsnar vid, att alltid vid sin hemkomst möta samma ansigte, som kanske icke alltid är nog vackert, för att kunna skingra hans misshumör. Om det återigen finnes männer, som ega nog samvetsgrannhet, för att hålla hvad de lofvat, så är det just dessa, som skrika öfver tvång och ok, då de likväl sjelfva frivilligt böjt sin nacke derunder. Men ibland dessa, äro icke våra männer – om vi så få kalla dem – inbegripne. De ega, tycka de, alla en ungkarls rättigheter, och ingen klandrar dem för det. Oss anse de endast som sina älskarinnor, och lyckliga vi, så länge man respekterar oss som sådane. Men sedan då lednad och missnöje kommer, för hvad anse de oss då? Jag vågar ej säga det för er. Då tänka de endast på ett medel till brytning, för att åter få vara lyckliga en liten tid, till dess de utaf ombyte och missräkningar ledsna vid hela verlden, den de fördömma, och vid vårt kön, som de förakta. Och så sluta de sitt lif, föraktade af sig sjelfva och af hela verlden. Men vi, vi som varit lekbollar för deras nycker, oss nedsätter man till och med under en menniskas värde. Man fordrar större styrka af oss än mannen, på samma gång man kallar oss det svagare könet. Jag skulle vilja kalla dem det svagaste könet.» 
<sec/>
«Gud i himmelen fru B.» utropade Evelina, «så ni målar lifvet. Edra egna sorger göra er bitter emot hela verlden. Om Albert vore sådan, skulle jag hoppa i sjön i denna dag. Jag skulle ändå icke kunna öfverlefva en sådan sorg. Jag delar ej heller era tankar om hvad man fordrar af oss. Jag har alltid hört dem säga, att vår verkningskrets är så liten; således är det väl derföre, man alltid motarbetar vårt vetande. Då jag ibland bedt någon förklara, till exempel det jag icke förstått uti en bok, har man alltid svarat mig: en qvinna behöfver inte veta sådant, således vilja de icke ha oss bättre.» 
<sec/>
Och hade väl Evelina orätt? flyr man icke som pesten ett fruntimmer, som söker aldrig så liten upplysning. Gud bevara oss ifrån en sådan hustru! ropar man. En qvinna behöfver ej ega mera bokvett, än mamsell Nylander från pärm till pärm. Ty endast då ser honomhon om sitt hus med förstånd, hjelper beskedligt sin man, då han gör sin toilette. I annat fall blir hon aldrig en rätt hustru. Men tror man då icke att på botten af detta lilla vetande bör ligga någon ting, hvad man kallar bildning. Ty nog finnes det någon momang, då mannen, trött af sina mödor, gerna skulle önska, att i sin hustru ega ett sällskap, med hvilket han kunde samtala om annat än ekonomien? Jo visserligen. Men hvad gör han nu i brist af denna tillgång? Säkerligen sätter han sig icke, och utvecklar ämnen, på hvilka han ej skulle få annat svar än; ja-så, kors! och dylikt. Det är då han går ut, för att söka nöjet, och ingen annan längtan för honom hem, än maten eller sömnen. 
<sec/>
Och tror man då icke, eller skall man rättare aldrig komma att tro, att så länge man motarbetar upplysningen hos qvinnan, nemligen icke en som bibringas henne i mognare år, under namn af lärdom, utan den, som successift insmyges från hennes barndom, som under hand lär henne veta, hvad en menniska är; och hvad hon bör göra för sig sjelf och andra. Så länge skall mannen alltid vara i fara att misstaga sig; så länge skall qvinnan ej kunna höja sig till hvad hon verkligen är, och så länge skall hon vibrera emellan maschin och menniska. 
<sec/>
«Ni misstager er helt och hållet,» sade fru B., «om ni hoppas att er okunnighet skall i männernas ögon ursäkta era fel. Ty orättvisa ligger så gerna i mannens natur. Och han kan på samma gång bele en qvinnas okunnighet, som han föredrager hennes dumhet. Ni småler fru Säfve, men tiden skall väl lära er, att det icke är mina egna sorger som gjort mig så fördömmande. Ack! jag kan förlora förståndet, då jag tänker på allt. Man skulle kunna börja tvifla både på Gud och religion, då man ser allt det onda som får framgå ostraffadt.» 
<sec/>
«Jag säger detsamma,» sade Evelina, «jag har visst icke så mycket tänkt öfver det onda och goda här i verlden, eller kan dömma öfver menniskors handlingar. Men nog fruktar jag, att ni öfverdrifver era farhågor. Det skulle vara förskräckligt, om vi började tvifla om Gud. Moster sade alltid: tänk aldrig öfver Guds styrelse, ty hvad han gör är alltid godt. Moster trodde fast på Gud och aldrig skall jag heller tvifla på honom.» 
<sec/>
Fru B. sammandrog hånligt sina läppar, och såg åt himlen, liksom hon velat säga: Jag ser ingenting der som styrker mig i min tro. 
<sec/>
«Gud i himlen fru B.,» sade Evelina, «att jag skulle varit så olycklig, så felande; jag tog nödvändigheten för fördom, jag inser det nu. Jag tänkte endast på att Gud ser mitt hjerta, och hvad gör det då om verlden fördömmer mina handlingar. Det är ju endast Alberts hjerta jag här gillar som domare, och honom fängslar jag ju helt och hållet, genom mitt innerliga förtroende. Det bör ju bli en samvetspligt af honom, att alltid motsvara det.» 
<sec/>
«Ja det borde,» sade fru B.,»  «och så var väl meningen, då man tillät denna frihet. Men författaren till uppfinningen betänkte icke, att först måste han helga, snart sagt, hvarje lefvande själs hjerta, innan en så farlig frihet erhölle sin helgd. Det duger icke att med den, bibehålla de gamla tankarne, om hvad som är konstladt eller uppriktigt hos qvinnan, till och med Gustaf, som så väl borde känna mig, föraktar mig nästan, åtminstone tycker jag så, för att jag då gaf vika för hans önskan och min egen böjelse. – Sådan är mannen.» 
<sec/>
Evelina suckade djupt. Hennes tankar flydde till Efverling. «Han kände allt detta,» tänkte hon, «han ville rädda mig, men jag arma blinda! Jag såg ingenting, jag hörde ingen annan än Albert. Ack om jag ändå finge komma till moster. Om Gud ville låta mig få dö!» Evelina nästan kiknade af sina tårar. 
<sec/>
«Ja väl må vi gråta,» sade fru B. «Vi ega ingen annan tröst. Jag tycker att hvar gång jag gråtit mig mätt, jag liksom afbördat en del af min skuld åt verlden. Men den ser icke vår ånger, våra lidanden, den bara fördömer.» 
<sec/>
En lång tystnad uppstod. Fru B. redde sig till att gå, Evelina satt alldeles förintad! Hon glömde att fru B. fanns i rummet. 
<sec/>
Fru B. tog slutligen sagta hennes hand. «Adjeu,» sade hon med ton af det innerligaste deltagande. «Förlåt mig om jag gjort er ledsen. Jag skall, om ni tillåter, snart återkomma, jag vågar icke nu dröja längre, B. väntar säkert på mig. Herr Säfve är väl också snart här.» 
<sec/>
«Ack ja, Albert!» utropade Evelina. «Det var sant, han gick bort sedan han läst Efverlings bref. Jag vågar ej möta hans ögon då han kommer.» 
<sec/>
Fru B. tog afsked och gick; då hon kom i trappan till sitt hem, andades hon på sin näsduk och torkade ögonen. Hon ville icke visa sin man, annat än ett gladt och leende ansigte. 
<sec/>
«Hvar har du varit så länge?» sade herr B . «Det kläder icke ett fruntimmer att springa på gatorna.» 
<sec/>
«Jag har varit hos fru Säfve,» sade hon smekande, «och beklagat hennes sorg.» 
<sec/>
Herr B. sköt henne sagta bort och återtog sitt arbete. 
<sec/>
«Albert har nyss gått härifrån,» sade han «Han begärde mitt råd i en sak som för ögonblicket är kinkig nog. Evelina är lycklig som har både man och förmyndare. Nog måtte hennes tillgångar blifva sauverade.» 
<sec/>
«Ack! hvad vill hon göra?» sade fru B. «Gerna vill hon gifva Säfven alltsammans, men fru Wibergs testamente får väl lof att åtlydas.» 
<sec/>
«Eller snarare Efverlings,» sade B. «som han nu ställt till sin affär, så har han den. Har han tagit kapitalet så bör han väl få pupillen också, det vore orättvist annars. Och så går det väl slutligen.» 
<sec/>
Fru B. förskräcktes. Men hon vågade ej taga Evelinas parti. Hon drog sig tyst in i sitt rum, för att förekomma den vanliga tillsägelsen att icke störa vidare. 
<sec/>
Och hur såg det ut hos Evelina? Albert kom väl hem till middagen, Evelina satte sig bäfvande till bordet; men Albert sade icke ett ord; han var hvarken ond eller god, han var fullkomligt liknöjd. Evelina såg på honom emellan hvar bit hon tog, men han bemärkte henne icke. 
<sec/>
Flere månader framgingo på detta sätt; hösten nalkades slutligen, men Albert var sig lik, kall, enstafvig och sällan hemma. Evelina gick aldrig ut. Fru B. var den enda hon, utom sin piga, såg i sina rum. Hon aftynade dagligen. Hon var fullkomligt likgiltig för allt; hon lefde för det att hon måste lefva. Men icke tänkte hon den ena dagen på den andra. De gingo som de kommo. Då Albert om morgnarne gick bort var gråta hennes enda arbete. Och då hon väntade honom hem, tvättade hon så väl hon kunde bort spåren af sina tårar. Hon såg sig noga i spegeln, ty Albert sade henne alltid, att hon blef fulare med hvarje dag. 
<sec/>
Efverling skref ofta till henne, och den enda glädje, den enda njutning hon ännu utan bitterhet ägde af lifvet, var att besvara hans bref. Hon gömde dem hon fick som de dyrbaraste skatter, och endast då hon var allena, sågo de dagsljuset. Efverling förebrådde henne alltid för att hon icke omständligt och uppriktigt förtrodde honom alla förhållanden. Men förr hade Evelina dött, än hon kunnat säga honom: Albert har öfvergifvit mig. 
<sec/>
Evelina hade således upplefvat den period, fru B. förutsagt henne, och så otroligt hon då tyckte det var att kunna lefva en enda dag utan Alberts tillgifvenhet; så tåligt led hon nu den försumlighet, han visade henne. Men hon hade fått i sitt hufvud att hon snart skulle dö! Hon hade drömt en natt, att den gamla mostern vinkade henne och att hon hade sett henne sitta vid sin dörr, der hon skulle vänta, tills Evelina en dag följde henne. 
<sec/>
Alberts bjudningar hade upphört. Han höll nu sina kalaser utom hus. Evelina såg att han aflägsnade sig så mycket han kunde ifrån henne, men hon vågade aldrig fråga honom hvarföre. 
<sec/>
En dag kom Albert hem vid mer än vanligt dåligt lynne. Han gick till bordet men han åt icke. 
<sec/>
Evelina frågade honom om han icke mådde väl. Hon fick vänta en stund på svaret. 
<sec/>
En lätt rodnad flög öfver Alberts kinder, det var som om han skämdes för hvad han ärnade säga. 
<sec/>
«Evelina,» sade han slutligen, «jag måste ehuru ogerna, bereda dig på en flyttning härifrån. Mina inkomster tillåta icke att vi hyra så många rum. Vi få beqväma oss till denna första inskränkning.» 
<sec/>
Evelina häpnade. «Flytta.» upprepade hon. «När och hvart då, gode Albert?» 
<sec/>
«Om fjorton dagar, och hvart, det vet jag icke än. Vår andra inskränkning blir, att vi sälja vårt möblemang och hyra ett par rum med möbler. Min värd vill köpa dem, och som jag ej mera tänker emottaga främmande hemma, äro de endast ett dödt kapital.» 
<sec/>
Tårarne stego Evelina i ögonen, hennes läppar skälfde då hon skulle svara. Albert betraktade henne. 
<sec/>
«Det fordras nu att visa mod,» sade han, «nu då motgångarne börja. Vi hade icke behöft upplefva denna förändring, om ej herr Efverlings faderliga omvårdnad varit. Misshushållning är icke orsaken; men min ställning för närvarande gör att vi måste lefva på en annan fot. Jag hoppas att du alltid är dig lik, och icke visar någon sårad fåfänga, någon qvinlig svaghet.» 
<sec/>
«Nej visst icke,» sade Evelina, och för första gången blandade sig en liten bitterhet i tonen af hennes ord. «För mig äger grannlåten ej mera något värde; och jag har minst njutit af våra tillgångar, hvilka jag tycker bort räcka längre.» 
<sec/>
Albert teg. Efter en stund sköt han sin stol ifrån bordet och såg på sin klocka. 
<sec/>
«Jag skall möta B. klockan tu på nya bron,» sade han. «Vi få en annan gång talas vidare vid.» 
<sec/>
Evelina hade också stigit upp. Hon gick till fönstret och lutade hufvudet mot fensterpofönsterposten. Albert gick fram till henne. 
<sec/>
«Jag tror du är ledsen Evelina?» sade han. «Du som i vintras var så hjeltemodig, skulle en så liten motgång kunna smärta dig, allting blir ju annars på sin förra fot.» 
<sec/>
Albert var så vänlig, han tog till och med en tår från Evelinas öga, med sitt långfinger. 
<sec/>
«Likväl kan det ännu hjelpas,» fortfor han. «Om Efverling vill lemna bara ett par tusen riksdaler, vill du försöka att proponera honom det?» 
<sec/>
«Det är omöjligt!» Sade Evelina, «jag har flere än en gång förgäfves bett honom derom. Jag vågar ej mera nämna det.» 
<sec/>
«Ja då,» sade AllbertAlbert, «får du se efter rum i tidningen åt dig, Evelina.» 
<sec/>
«Åt mig!» 
<sec/>
«Ja, jag tror, att det skulle kosta oss mindre, att skilja hushållet. En ungkarl kan lefva hur han vill, och för ett ensamt fruntimmer böra depencerna ej heller blifva stora. Det förstås att vi ändå se hvarandra dagligen.» 
<sec/>
Orden dogo på Evelinas läppar, hon trodde att hon icke hört rätt. 
<sec/>
«Du kan ju rådfråga dig med fru B.,» fortfor Albert, «kanske har hon rum att aflåta.» 
<sec/>
«I himlens namn,» sade Evelina, «är det ditt alfvar Albert?» 
<sec/>
«Mitt alfvar, ja visst är det det. «Jag tycker att det är ett ganska klokt förslag. Du med ditt ömtåliga lynne skall finna dig mycket bättre på egen hand. Mitt sällskap tyckes för öfrigt icke mera roa dig.» 
<sec/>
«Albert! Albert! En sådan förebråelse är förskräcklig! Du store evige Gud!...» 
<sec/>
«Tst! tst, åter de vanliga utropen, kära Evelina du är alltid så fasligt gudfruktig. Och ändå tyckes han icke höra dina böner, den der gode Guden.» 
<sec/>
«Smäda icke Gud, Albert. En gång hoppas jag likväl att han skall höra min enda och ringa bön, den att få dö, ty nu håller du ej mera af mig Albert; och då fäster mig ingenting mer vid lifvet.» 
<sec/>
«Och denna förebråelse är ganska orättvis,» sade Albert, «jag tror vi sluta nu, innan vi gå för långt in i skrifterna. Ett qvart på tre, för tusan! jag har försummat mig. Adjö Evelina, du kan ju gå till fru B. hon hjelper dig nog att se efter rum, ty ensam hittar du icke långt.» 
<sec/>
Det vore som jag tror ingenting mindre än behagligt, att följa alla de uppträden Evelina dagligen egde. Hon lärde sig då finna, att lifvet kan vara segt nog, om också hjertat i hvarje momang kännes liksom färdigt att brista. 
<sec/>
Evelina gick fjorton dagar derefter från sina präktiga, trefliga rum, dit hon för så kort tid sedan inflyttade, med hjertat och själen berusade af inbillad lycksalighet. Då fanns ingen i hela verlden så lycklig som hon, men nu –. 
<sec/>
Hon flyttade i det ena fru Bs rum, hon afskedade sin piga, och accorderade helt och hållet in sig hos fru B. Hela hennes förmögenhet bestod nu i de kläder hon egde. 
<sec/>
Det gick verkligen så långt, att Albert kunde nästan helt och hållet öfvergifva Evelina; ty våtvå tre dagar kunde sedan gå förbi, utan att han besökte henne. 
<sec/>
Hvad fru B. så länge fruktat inträffade äfven. Albert och B. slogo sina bopålar tillsamman, utan att lemna sina offer den minsta kännedom om hvar de funnos. Fru B. feck ofta understöd af sin mor, men Evelinas ställning blef med hvarje vecka, allt mer och mer betänklig. Albert frågade henne icke nu, hvad hon behöfde, hvad hon saknade. Nu då han visste att hon behöfde allt. Han misstänkte, att hon i tysthet egde en hjelpkälla i Efverling, efter hon aldrig begärde någon hjelp. 
<sec/>
Men Evelina hade räknat ut, att det lilla hon i effecter egde borde räcka så länge som lifvet. Ty nog gör Gud ett slut på det, tänkte hon då han ser, att allt är slut för mig. 
<sec/>
Men då nöden och vintren infann sig, utan att hafva döden i sällskap, fick Evelina erfara, att Gud icke altid tager oss till sig då vi ej mera ha att få af verlden. Fru B. bjöd visserligen till, att sälja de arbeten, de gemensamt förfärdigade. Men ofta kom hon hem med hälften, af hvad de beräknat, och ändå oftare med arbetet tillbaka. 
<sec/>
Förgäfves uppmanade fru B. Evelina att skrifva ett upprigtigt bref till Efverling. Hon blef nästan ond på henne, som ej begagnade sig af en så ofelbar resurs. Hon sökte att visa Evelina, det en sådan grannlagenhet, eller en sådan stolthet, vore helt och hållet klandervärd och ej, i närvarande omständigheter, på sin plats. Men Evelina var obeveklig. Förr hade hon hungrat till döds, än att Efverling någonsin skulle få se henne i en sådan belägenhet. Att hon skulle kunna emottaga någon hjelp af den hand, hon en gång i sitt öfvermod förkastat. Vore väl en sådan tanke verkställbar, vore väl en sådan förödmjukelse möjlig att uthärda? Nej aldrig, aldrig. Förr tigga på gatan. 
<sec/>
Men Albert torde man fråga. Hvad gör då han? har lättsinnet redan så helt och hållet slitit den sista biten af det hjerta, författarinnan en gång kallade «just icke elakt.» 
<sec/>
Må det förlåtas författ. om hon här gör en liten digression. 
<sec/>
Snart sagt hvar och en har, i mer eller mindre grad, erfarenhet af, hur oändligt omväxlande menniskors lynnen och karakter äro. Mången säger: jag kan aldrig blifva drinkare, jag kan aldrig blifva spelare, och kanske knapt ett år derderefterefter, de ända till ytterlighet regeras, af just samma passion. De som då blindvis dömma, säga vanligen: Han är olyckligt gift, han grämer sig öfver sin hustrus uppförande; han har haft misslyckade planer; han är öfvergifven af sin fästmö &amp;c. 
<sec/>
Ömkligt är, att sådant ofta kan vara orsaken. Men det borde ej blifva det. Ty huru kan den, som fått namn af den starke den upphöjde, någonsin bli, för en lumpen verldslig motgång, hemfallen under någon passion? 
<sec/>
Författarinnan vill icke vara orättvis, och hon tror sig ej heller vara det, om hon säger; att endast den gränslösa frihet mannen besitter är roten dertill. Ty tillfället gör tjufven, och sällan ser man någon, som icke i ordets hela bemärkelse begagnar sig deraf. Dock har man också sett, att då republiker blifva allför bångstyriga, det altid har funnits någon souverän som förstått att lägga tygel på dem. Men hvilken denna i materiel skepnad nu skulle bli, som på det arma qvinnokönets vägnar, försökte att återställa en liten jämnvigt, är något svårt för författarinnan att uttänka. 
<sec/>
Man får icke nu säga, att jag advocerar för någon slags qvinnostyrelse. Långt derifrån! Mannen har i alla tider varit husbonden, det veta vi mycket väl. Men han var då en mild, en öfversendeverseende husbonde, som bemötte den qvinna han egde under sitt beskydd med aktning, med förtroende och godhet. Qvinnan älskade sin man, för hans tillgifvenhet, hans redlighet. Hon högaktade honom för hans dygder, och hon försökte att uppnå, åtminstone det nästa trappsteget efter honom, för att i verldens ögon ej vara en så ädel man ovärdig. Inom sig sjelfva kände de då genom ett innerligt förtroende hvarandras egenskaper. De voro lycklige genom de dygder de funno hos hvarandra. Och de kunde utan scener upptäcka hvarandras ömtåliga sidor, och på det sättet, förenas till det nu mera i brudvigseln alldeles oanvändbara ordet ett kött. Också har man nu visligen börjat tänka på förändring af reglorne, sedan man först förändrat sederna. 
<sec/>
Således efter männerna ha hela platsen af förestyre, böra de också taga den af föresyn för den mindre kloka, mindre upplysta, och den i allo mindre tingsten qvinnan. Ty så länge mannen, så ohejdadt öfverlemnar sig åt – och ej sätter någon gräns för de passioner han har tillfälle att öfva, får man icke tro, att qvinnan af något omedelbarligt, väsende förbättras; tvertom stöter han sjelf allt djupare, och djupare ned henne i den dy af förvillelser, hvarifrån han liksom tycks finna ett nöje af, att betrakta henne. 
<sec/>
Nästan hvarje man finner ett nöje uti, eller gör sig snarare en pligt af att oupphörligt smickra den unga flickans fåfänga, ända tills han drifvit henne till den höjd att hon tror det ingen kan se henne utan att fatta eld. 
<sec/>
Men inse då ej männerna, att de på detta sätt bereda ett ris åt sin egen rygg. Ty samma behagsjuka och inbilskhet, som fått rotfäste i flickans hjerta, skjuter friskt opp med oupphörligt nya skott, i den blifvande hustruns, och först då han ser detta frö stå i full blomma, eller då han som make på närmare håll, får göra bekantskap med hennes hjertas egenskaper; först då får han rätt inse felet, ehuru han aldrig vill medgifva, att det är hans eget verk. 
<sec/>
Och det är just denna behändiga method, som herrarna alltid använda, för att hos fruntimren göra sig älskvärda, som är första grundstenen till det babelstorn af dårskaper qvinnan så ofta reser åt sig, och som kanske först i sena åldern, af gäckade förhoppningar faller sönder bit för bit, tills dess att intet mer än platsen finnes qvar, hvarpå ingen saknar egarinnan, och ryktet, som spottar och fejar, och gnider, till dess att allt är förkastadt, föraktadt och glömt. 
<sec/>
Jag återgår nu till vår hjelte. Jag vågar ej låta min tanke och imagination hänföra mig längre i ett ämne, så oändligt rikt på materialier, men så svårt att rätt behandla. Jag vill endast säga, att Albert var precis en af dem, som till en början vill genom smicker, fängsla den qvinna han vill vinna, och då han vunnit henne, behandlar han henne med all den sjelftagna frihet, han behöfver, för att i hennes ögon vara, icke allenast en man, den der allt styr och beställer, utan en fullkomligt fri man. 
<sec/>
Och då han nu är fri, såväl från alla moraliska band, dem samvetet åtminstone borde ålägga honom, som ock de han af ambition inför samhället borde iakttaga, hvart föres han väl då af sina böjelser? om ej ifrån den ena orätta vägen till den andra. Och då han ser att ingen klandrar honom eller utestänger honom, från hvarken den eller den societéen det eller det samhället, då börja ytterligheterna. Hjertat förvisar all delikatess, all böjelse för husliga pligter, och det största förakt blir rådande för allt, som icke ingår i materiel njutning. 
<sec/>
Sådan var Albert nu. Han älskade frihet och maklighet för mycket, för att icke penningar i hans hand, endast skulle blifva ett medel, till att uppväcka de böjelser, som ännu i ett bundet, och mindre bemedladt tillstånd halfsofvo. En beständig qvinna blef för honom odräglig i längden. Han som var van, att ombyta föremål hvarje vecka, ja hvarje dag, sträfvade nu i hela åtta månader. Han förvånades också sjelf öfver sitt tålamod. Men då Efverling icke visade något medlidande med hans kassa, behöfde han ej heller hafva det med hans pupill. Han följde Bs råd, och gaf den der lifstidspresenten sonica på båten. 
<sec/>
Visst besökte han ibland Evelina, men då var hela hans samtal vanligen: 
<sec/>
«Hvad du ser blek ut Evelina, det kläder dig intet, min vän du skall äta dugtigt, och se dig lite oftare i spegel. Har du haft bref från Efverling? Hvilken tillhör de hängslen du brodderar? kanske någon bekant. Men du gör alldrig lycka Evelina, du är för mycket sentimental.» 
<sec/>
Om Evelina under dessa utgjutelser, af stolthet sväljde sina tårar, var det endast för att då han var gången, gifva dem ökad fart. Hennes belägenhet var förskräcklig. Och dock hvad var väl fattigdom och nöd, emot detta Alberts uppförande. Gerna, gerna hade hon arbetat, tills hon dignat, om det blott varit för Alberts tillgifvenhets skull. Om hon endast fått en enda vänlig min, till tack för sina mödor. Men hurudan var han väl nu, och huru har han kunnat blifva så förändrad? Evelina kände ej menniskohjertat. Hennes förstånd stod derföre stilla vid dessa frågor hon ständigt gjorde sig. Men hon tackade ändå Gud, för det att Efverling ingen ting viste. Först sedan tänkte Evelina får han veta allt. Men alldrig vill jag här i lifvet mera möta hans ögon. 
<sec/>
Dagar och veckor framskredo. Evelina hoppades, att hvarje dag få kämpa den sista kampen. Men ännu fanns der några droppar qvar, på botten af kalken, och Evelina skulle tömma den. 
<sec/>
Byron säger på ett ställe att: «Den en gång lycklig var, bör aldrig sörja, Om skuggans skugga blott hos honom stadnat.» 
<sec/>
Men denna sofism kan ej alltid efterföljas. Hos ett svärmiskt och inbildningsrikt sinne, som lefver och håller sig uppe i njutningen att minnas, går det möjligtvis an. Men huru månge äro de, hvars hågkomster af lyckan äro så litet bitterblandade, att de ega nöje af att gömma dem. Och det behöfves mer än svärmeri, för att utan svigtan kunna hålla sig fast vid ett så bräckligt rö, som illusionen. Det fordras, i min tanke, en stor del af filosofi härtill. 
<sec/>
Jag skulle vilja omvända Byrons mening, att: lycklig den, som aldrig lycklig varit. 
<sec/>
Men Byron sade, att man borde, icke att man kunde. Han pröfvade också sjelf omöjliglighetenheten deraf. Han gjorde, han, som många andra författare. De utpeka med lätthet den vägen för andra, på hvilken de sjelfve knappast kunna leta sig fram. 
<sec/>
Åtminstone gjorde ej minnet Evelina lycklig, det tärde mer än nöden. Hon kunde hungra men icke glömma; hon kunde försaka lyckan, på samma gång hon icke kunde lefva utan den. 
<sec/>
Detta problem finner man ofta. 
<sec/>
Hon trodde verlden så väl, och han var så ond. Hon hade älskat så högt, och blifvit så grymt bedragen. Hur såg det väl ut i hennes hjerta? säkert flämtade det oftare än vanligt. Säkert strömmade hennes blod fortare. Evelina kände det, af sin ständiga sinnesrörelse. Men ju hastigare man gnider tråden, ju fortare blir han varm, och ju varmare han blir, desto förr springer han. Ödet spänner bågen, tills döden afskjuter pilen. Och väl oss, om han då flyger dit, som vår tanke i motgången alltid flyger. Dit som Evelina längtade. 
<sec/>
Evelina dukade också under. En tärande feber lade henne slutligen på sjuksängen. Fru B. slösade på henne all den omsorg, som en innerlig vänskap kan upptänka, icke för hennes vederfående, ty hon bad Gud om hennes slut, men för hennes lindring. 
<sec/>
Hennes sjukdom förvärrades dagligen. Fru B. tänkte på Efverling; hon tyckte det hennes skyldighet fordrade, att underrätta honom om Evelinas belägenhet. Och utan att nämna derom för Evelina, skref hon till Efverling. 
<sec/>
Hon afvaktade postdagen med den största oro. Den kom; men intet bref. Fru B. var tröstlös. Hon visste ej heller hvar Albert bodde. Hvarje dag förklarade läkarn, att inan aftonen måste det vara slut, och likväl morgonen derpå då han kom, låg hon i samma slummer. 
<sec/>
En dag var Evelina mattare än vanligt. Fru B. betraktade henne hvarje minut. Evelina vinkade henne närmare till sig. 
<sec/>
«Då jag är död,» sade hon sakta, «så skrif genast till Efverling. Jag vill ej bedja Albert derom; han kunde skrifva något som sårade honom. Men nämn ej ett ord, om mitt slut. Lofva mig det. Det skulle smärta honom för mycket.» 
<sec/>
Fru B. lofvade ej det. Hon teg. 
<sec/>
«Om ej Albert kommer hit i dag,» fortfor Evelina, «får jag säkert aldrig mera se honom. O! min Gud i himmelen! fast jag lidit så mycket, kostar det ändå förskräckligt på, att ...» 
<sec/>
Hennes läppar darrade konvulsiviskt. Hon kunde ej fortfara; hon sammanknäppte sina händer hårdt öfver bröstet. Fru B. tyckte att hon bad. 
<sec/>
«Hon beder för honom,» tänkte fru B. «För honom, som krossat hela hennes lefnads lycka. Då jag en gång dör, har jag väl då så mycken dygd, så mycket mod, att jag beder för Gustaf? Jag tviflar mycket på det. Så mycken uppoffring, så mycken trohet, förtjena de väl den? Nej, visst icke!! Jag kunde här vid hennes dödssäng ha mod, att nedkalla en enda förbannelse öfver dem alla, som så våldföra sig emot menniskors dyrbaraste bud. Hu!...» 
<sec/>
Pigan öppnade tyst på dörren. Fru B. såg en person sakta inträda; hon hade aldrig sett honom förr. Han observerade ej i hast fru B,; hans blick fästades genast på Evelina. 
<sec/>
Evelina hörde stegen, och då hon blef honom varse, såg fru B. hur hennes ansigte blossade upp. Hon betäckte med händerna sina ögon. 
<sec/>
«Det är Efverling,» tänkte fru B. «Det är mycket säkert han. Ack så lyckligt!» Hon tog ett par steg mot sängen. 
<sec/>
Efverling fick se henne. Han hälsade, sade sitt namn, och efterfrågade Evelinas tillstånd. 
<sec/>
Fru B. vågade ej säga hvad hon ville. Hon visste, att hvart ord var en dolk för Evelinas hjerta. Hon gjorde endast reda för hennes sjukdom. 
<sec/>
«Och hvad säger läkaren?» frågade Efverling. 
<sec/>
Fru B. skakade på hufvudet. 
<sec/>
Efverling satte sig på en stol vid sängen. Evelina blickade efter en stund sakta upp. Men då hennes ögon mötte Efverlings, tillslöt hon dem åter. 
<sec/>
«Evelina,» sade Efverling sakta; «känner ni icke igen mig?» 
<sec/>
Evelinas bröst arbetade våldsamt. Det var då verkligen Efverlings röst hon hörde. Den gamla mostern, hemmet, allt det fordna liksom uppenbarade sig nu för henne. Hon såg dem alla i den glada, flydda tiden, då ännu ingen skuld låg på hennes hjerta, då Efverlings röst var henne så välkommen. Och nu, nu upprörde den hela hennes själ. Var hon icke förut tillräckligt straffad, fordrade Gud äfven denna förödmjukelse? Evelina hade velat krossa sitt hufvud mot sängposten, om hon kunnat. 
<sec/>
«Ni är mycket sjuk, tror jag,» sade Efverling. «Gud gifve att jag icke hade kommit för sent. Vill ni inte se på mig, Evelina? Är jag ej välkommen?» 
<sec/>
Evelina räckte båda sina händer åt honom. Han fattade dem; han hörde hur djupt hon suckade. 
<sec/>
«Nu får ni inte sucka mer,» sade han. «Blif snart bra nu, och följ med mig till landet. Jag har en liten gård der, som tillhör er.» 
<sec/>
Evelina log bittert. «Åt mig?» sade hon sakta. 
<sec/>
«Ja, åt er. Men hvarför har ni inte skrifvit, Evelina? jag hade hjerta att förebrå er. Ni lofvade ju att alltid hafva förtroende för mig.» 
<sec/>
Evelina kramade hans händer, så hårdt hon förmådde. Hon fann, att han ännu var för henne, hvad han fordom var. Och hon fäste slutligen sina ögon stadigt på honom. 
<sec/>
«Hvad ni har blifvit mager,» sade Efverling. «Stackars min lilla Evelina. Ni måste ha varit mycket sjuk. Men då vi komma på landet, blir ni snart återställd. Var bara trankil.» 
<sec/>
Evelina skiftade färg, gång efter gång. Svetten rann utför hennes tinningar. Hon höll så hårdt hon kunde om Efverlings händer. Läpparne rörde sig, men Efverling kunde ej uppfatta hvad hon sade. 
<sec/>
«Önskar ni något, Evelina?» frågade han. 
<sec/>
Evelina gjorde den synbaraste ansträngning. «Ack, herr Efverling,» sade hon slutlingenslutligen, «ni är säkert mycket ond på mig.» 
<sec/>
«Ond på er, Evelina? Hur kan ni tänka sådant? Nej, visst icke. Stackars arma Evelina. Visst icke!» 
<sec/>
«Och moster,» sade Evelina, «hvad sade hon då hon ...» 
<sec/>
«Då hon dog, menar ni. Hon bad mig säga er, att hon inte var ond på er. Men tänk ej på sådant nu; då ni blir frisk skall vi tala om henne.» 
<sec/>
Evelina såg tröstad ut. Hon drog Efverling närmare; hon hade någonting mer att säga. 
<sec/>
«Då jag dör,» sade hon, «får ej Albert någonting då, herr Efverling?» 
<sec/>
Efverlings ögonbryn sammandrogos. «Jag tror inte det,» sade han. «Jag kan ej lofva er det.» 
<sec/>
Några minuter förgick. Evelina nämnde sakta Clara Nordbergs namn. 
<sec/>
«Hon är lycklig, Evelina, och hon bad mig säga er det. Hon hälsade er hjertligt. Men tänk ej nu på någonting; låt ingenting uppröra er. Försök att sofva.» 
<sec/>
Evelina tycktes också följa hans råd. Hennes ögon tillslötos. Efverlings finger låg stilla på hennes puls. Men han skakade på hufvudet stund efter stund åt fru B., som betraktade honom frågande. 
<sec/>
Evelina gjorde slutligen en lätt rörelse. Hufvudet sjönk åt sidan. Men på Efverling fästade hon en blick, som han icke kunde uthärda. Han böjde sig ned öfver hennes händer. Aldrig hade hans hjerta klappat så våldsamt, som nu. Han fann, att slutet icke var långt borta. Och då han kände, huru hon allt hårdare och hårdare omfattade hans händer, var det liksom hon velat taga honom med sig. 
<sec/>
Efverling hörde, efter en stund, en sakta suck; han såg på henne. Ögonen voro ännu, fastän halfbrustna, riktade på honom. Han kände en isning i hela sin själ. Hennes händer kallnade småningom i hans. Han var då endast kommen för att emottaga hennes sista tanke; hennes sista suck. 
<sec/>
Efverling gjorde sig lös. Han tryckte sakta igen hennes ögonlock, och med en röst, som man icke skulle igenkänt för Efverlings, sade han åt fru B., att han skulle komma igen. 
<sec/>
Han tog sin hatt, tryckte den djupt ned öfver ögonen och gick. 
