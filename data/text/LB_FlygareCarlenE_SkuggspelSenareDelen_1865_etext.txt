<title>SKUGGSPEL.</title>
<titleSubtitle>TIDSMÅLNINGAR OCH UNGDOMSBILDER</titleSubtitle>

<chaptername>Senare Delen.</chaptername>

<chapter/>

<chaptername>Några blad från 1808 års krig i Bohuslän.</chaptername>

<chaptername>Inledning.</chaptername>
hamn den 27 april. – Festligheten på torget. – En ung sjömans strid mellan kongl. flottans dekorerade rock och handelsflottans kavaj. – En blick bakom framtidens förlåt. 
<sec/>
Min första utflykt i verlden skedde under en kylig aprildag året efter mitt inträde i lifvet. Den egde rum i stort och godt sällskap. 
<sec/>
Alla stadens mindre barn – inpackade till en otalig mängd knyten, ledsagade på väg af mödrarnes suckar, tårar och böner och derjemte af ammor, barnpigor, mjölkflaskor, kaffekitlar, mat-tinor och en hel flock hundar, förutom ett halft tjog pojkar, som, blåsande på säfpipor, öppnade tåget – afsändes till landtgårdarne i närheten, på det att hela den yngre generationen måtte vara i skygd för de kulor, som kunde vara att förvänta från den kanske redan på natten börjande kanonaden, då Strömstad åter skulle få inberga några minnen att lägga till de gamla. 
<sec/>
Det var nu närmare tjugu år sedan prinsen af Hessen med sina trupper kom att göra allarm i staden och elektrisera såväl de unga fruarne som de unga hjeltarne i strandbugten. De flesta af fruarne, nu värdiga och ståtliga matronor, bibehöllo sig så väl som om de tjugu åren halkat undan likt en dröm. Men hjeltarne, med Morielands-konungen i spetsen, de hade tagit hyra, en del på ”Englandsseglare”, en del på ”ostindiare”, medan en annan del åter blifvit befordrad till stumma väktare vid korallskogen utanför hafsfruns palats. 
<sec/>
De politiserande herrarne på apoteksklubben hade ej heller nu någon egentlig sammanhållning. Sedan den fordna värden och värdinnan försvunnit och många andra af de medspelande fått förhinder, låg samlingsplatsen öde. Politiken sköttes för närvarande på stadens stora privilegierade klubb, och der hade de välvise herrarne af ”sakernas förryckta ställning” naturligtvis förutsett hvad som skulle hända, en god stund innan konungen af Danmark proklamerat krig mot Sverge, som tyvärr icke hade nog med det finska eländet. Och nu skulle det stackars Bohuslän jemte angränsande orter fullkomligt öfversvämmas af hären och staden nedtrampas af inqvarteringar. 
<sec/>
Det kunde då klarligen förutses att man finge taga farväl af den yppiga välmåga och lifliga rörelse, som vid början af innevarande århundrade kommit Strömstad till del, då det under kriget mellan England och Danmark utgjorde nederlagsplatsen för de varor, som gingo från Norge till Danmark .... 
<sec/>
Men det är icke här vi skola sysselsätta oss med hvad som kan komma att hända från landssidan. Det är från hafvet som första anfallet hotar. 
<sec/>
Redan i början af april hade en dansk eskader, bestående af 27 kanonslupar, låtit se sig på Strömstads redd, och det skulle icke blifvit dem synnerligen svårt att intaga den försvarslösa staden, ifall detta varit meningen. Men sådan tycktes afsigten alldeles icke vara, ty eskadern försvann lika hastigt som den visat sig. Emellertid gick den ej långt bort, utan höll sig omkring Hvalöarna, sista norska ögruppen åt svenska skärgården. Men icke sof man särdeles godt i gränsstaden under denna hedersvakt. 
<sec/>
Från Göteborg sändes vid samma tid en märkvärdigt liten, likväl – såsom det sedan visade sig – tillräcklig undsättning för händelse af anfall; och Strömstad fick nu fröjda sig åt att emottaga skyddet af 4 kanonslupar, den förste under befäl af flottiljens chef kapten Norberg, den andre under löjtnant von Degen, den tredje under löjtnant Myhrman och den fjerde under styckjunkaren Hyber. Dessa båtar, med en besättning af 70 man af sjömilisen och 200 soldater af Bohusläns regemente, var det förbehållet att rista ett vackert blad i Sverges, liksom i Strömstads historia ... Flottiljen var åtföljd af en mörsareslup och ett bevaradt proviantfartyg. 
<sec/>
Under de nästföljande dagarne kan det med verkligt fog sägas att stadens invånare bodde, lefde åto, sofvo och drucko icke i sina boningsrum, utan i sina vindsgluggar, från hvilka man såg vidt utåt fjorden om någonting skulle röra sig. Men ännu låg utbredd liksom en sömn öfver Hvalöarna och dess nya befolkning. Denna sömn hade dock med sig något försåtligt, och hvad man ännu icke såg i verkligheten, det såg man i inbillningens perspektiv, nemligen huru den långa raden af blodröda vimplar, vaggande fram och åter öfver de norska sluparnes masttoppar, sväfvade allt närmare och närmare. 
<sec/>
Kunskapare lågo, förstås, här och hvar ute på skären, och bland dessa var en hurtig och liflig yngling, som tjenstgjorde på en af de svenska sluparne. Han hette Paul, sedermera ”kapten” Paul Smith, en af mina då lefvande sju bröder. 
<sec/>
Ack, med hvilken glädje emottogs han ej af modershjertat, hvar gång han återvände från dessa expeditioner – och huru varmt mötte honom ej blicken ur faderns öga, fastän manhaftigheten å ömse sidor fordrade att ej många meningar spilldes på sådant, som föll af sig sjelft! Enkla natursanna menniskor hafva alltid större förråd af känslor än ord i fråga om det, som går på hjertats djup. Det är förkonstlingens mindre lyckliga följder att ha mera lyx i orden än grundlighet i känslan. Ett ”Du står nog på dig, gosse!” från ena sidan, och ett ”Lita på det, far!” från den andra uttryckte allt hvad som behöfdes och önskades. 
<sec/>
Om modern deremot kallade sin Paul till litet enskilt tal på ”gröna kammarn”, der några förhandlingar egde rum mellan näsdukssnibben och ögonen, och vackra förmaningar att försigtigheten icke förtoge modet gingo från darrande läppar, så var det ändå icke fråga om svaghet, och ingenting synnerligt märktes, då de kommo ned och unga Paul gaf sig å väg i nya förtroendeuppdrag, dem han för öfrigt delade med flere af stadens raska ynglingar, hvilka så fullständigt kände hvar vinkel och vrå i skären, att kapten Norberg aldrig kunde få bättre kunskapare eller säkrare lotsar. 
<sec/>
Den 26 april på eftermiddagen kom Paul inrusande i hemmet med de orden: ”Nu må mor sända af barnen till Kristorp – norrmännen laga sig till att vakna, och vi kunna vänta dem snart nog, tänker jag. Är allt i ordning för flyttningen, eller kan jag hjelpa till med något surregods?” 
<sec/>
Mycket blek, men med fasthet svarade min mor: ”Nej, tack, käre gosse! Sköt du dina bestyr – vi äro i beredskap. På Kristorp har jag låtit laga allt i ordning, men Gud hjelpe oss för ordning der blir: halfva staden vill packa in sina små der.” 
<sec/>
Kristorp, ett litet landställe mellan berghällar och klyftor, en knapp half fjerdingsväg från staden, hade min far vid den tiden nyligen köpt, och han höll just på att der spränga och fylla för anläggningen af en trädgård med blifvande boningshus. Men tills vidare hade man att tillgå på ändan af den nya egendomen en invid landsvägen liggande gammal grindstuga, hvilken nu ansågs för en god resurs. 
<sec/>
Det var här jag jemte en hel hop andra menniskovarelser, utgreningar af den stora barnvandringen, hamnade; och om det icke vore nästan otroligt att man från så späd ålder kan hafva något minne, skulle jag vilja påstå att jag ofta inom mig burit den klaraste åskådning, som jag icke vet mig på annat sätt kunna hafva erhållit, af den lilla stugan och dess öfverbefolkning. Jag ser nemligen en tätpackad menniskomassa i den mörka atmosferen och öfver nästan alla qvinnofigurernas axlar små hängande barnhufvuden, vaggande fram och åter och ofta kastade åt sidan, då qvinnorna ryckte till, troligen vid något starkt buller utifrån. Sjelf tycker jag mig hänga på samma sätt, medan eldskenet från spiseln då och då lånar en röd färgton åt alla dessa förunderligt stora dock-ansigten. Huru nu med detta minne egentligen förhåller sig är väl en hemlighet mellan instinkten och den vaknande själsrörelsen, men bilden har aldrig försvunnit. 
<sec/>
Nere i staden sprang man emellertid hela aftonen härs och tvärs, uppskrämmande hvarandra med minnet af kung Carls ofred, då husen blefvo sönderskjutna af amiral Tordenskölds kulor och man ändå fick göra kalas i dem åt segervinnarne. 
<sec/>
Många funnos, som utan all besinning handlöst gåfvo sig på färd utåt landet, men de fleste voro beslutna att ställa till kalas om igen, blott man hade någorstädes att kalasera och framför allt hjeltar att fira. 
<sec/>
Spänningen var emellertid odräglig och hade nått sin höjd, då man kort efter dagningen erhöll ny rapport. Norrmännen rodde mot Strömstad och hade redan nått svenska öarna. 
<sec/>
Nu slogs allarm. Det var första genljudet som återskallade bland klipporna och bragte så många hjertan i dallring. 
<sec/>
Omedelbart härefter voro de fyra svenska sluparna klara till aftåg. 
<sec/>
Befälhafvaren, kapten Norberg, hann icke att tänka på korum; men han gick fram till en af kanonerna, knäböjde på den och började sjunga en vers ur Davids psalmer. Alla fyra båtarnes besättning instämde, och under denna kör, som värdigt invigde den högtidliga dagen, bortrodde den lilla flottiljen, följd af brinnande böner från den på stranden stående och hviftande folkmassan. 
<sec/>
Och ett grant skadespel var det att i den ljusglimmande dagningen se huru sluparne ilade bort, likt mörka fåglar sväfvande öfver fjorden. Också hade hvarje åra fyra roddare, som uppkastade ett fräsande snöskum öfver den safirblå vägen. 
<sec/>
Men trots den stora skyndsamheten, hade fiendens venstra flygel redan hunnit formera slagtlinie i hamnen och helsade med höga hurrarop de anryckande svenskarne. Förolämpade af denna emottagning, kände hvarenda svensk man sitt hjertas slag fördubblas. Men en man, styckjunkaren Forsstedt, fattades af ett sådant raseri, att han icke kunde låta bli att oförsigtigt besvara förolämpningen med ett kanonskott, innan de våra hunnit intaga sin position mellan Killingholmen och Furuholmen. 
<sec/>
I samma ögonblick dundrade de första salfvorna från fienden, och under vindstillan insveptes båda flottiljerna i krutröken, som under tusenformade gestalter seglade af och an öfver himlen, än sänkande, än höjande sig, än kastande sina tjocka mörka massor inpå staden, som i en enda darrande suck lyssnade efter svaret från de fyra. 
<sec/>
Under tiden hade dessa rangerat sig så godt det kunnat ske, men hvarje slup nödgades att oberoende af befälhafvaren sköta sig sjelf. Alla sköto dubbla skott, antingen med två rundkulor eller med en kula och skrot. Kanonaden var ytterst liflig, och dess dån tycktes skaka bergen, under de tre timmar affären varade. Krutröken hindrade dock all säkrare skjutning. 
<sec/>
Ändtligen skingrades röken något, och norrmännen, som observerade att flaggstängerna på de svenska sluparne voro afskjutna, tillkännagåfvo sin förtjusning häröfver genom förnyade hurrarop. Genast sökte deras högra flygel intränga mellan ett par af holmarne för att öfverflygla den lilla svenska eskadern. Men företaget märktes i tid, och kapten Norberg beordrade två af sina slupar att förhindra det. 
<sec/>
Under oredan åtlyddes emellertid orderna blott af den ena, den som kommenderades af löjtnant von Degen. Just då denne bröt linien, kom en vindkåre och sopade isär molnen, hvarigenom norrmännen varseblefvo hans rörelse och hurrade nu för tredje gången, ty de antogo denna rörelse som reträtt. 
<sec/>
Efter några ögonblick var emellertid synen försvunnen och insvept liksom allt annat i krutröken. Härigenom kom von Degen genom ett annat sund upp på den framroende fienden och tillkännagaf sin närvaro genom ett häftigt skjutande med dubbla skott. När kort derpå våra öfriga kanonslupar anryckte och höllo takten med sin kamrat, ansåg fienden att svenskarne fått förstärkning och slog plötsligt reträtt, hvilken verkställdes med sådan hastighet, att svenskarne å sin sida anade något försåt och icke vågade förfölja. 
<sec/>
Fienden drog sig tillbaka till Hvalöarna. Dess förlust känner man ej, men svenskarne hade icke mer än 4 dödskjutna af Bohusläns soldater och 20 sårade. Sluparne deremot voro alla illa tilltygade och utgjorde hvar för sig en trasig trofé. Långt efteråt hördes en utbroderad historia om att ett par af fiendens slupar blifvit skjutna i sank och att en sprungit i luften, men detta är något så storartadt att det säkerligen skulle haft andra antecedentia än ett löst rykte, ifall det egt den ringaste sanning. 
<sec/>
Men hvad behöfdes för svenska äran mer än att sjelfva segern egde rum och att den utgjorde en af dessa underbara oförgängliga tilldragelser, som alltid förblifva underbara – tjugusju slupar slagna af fyra! 
<sec/>
Hvad beträffar hjeltarne i detta korta sjödrama, så blef deras enda reella belöning medvetandet af att hafva varit sitt fosterlands värdiga söner. Att den icke blef något mer väckte en rättvis förvåning och harm, och denna förvåning och harm stegrades till ännu större höjd, då det förspordes att kapten Norberg icke långt derefter tvärtom fick röna prof af missnöje och otacksamhet. 
<sec/>
Angående dagens stora tilldragelse läser man föl&#x00AD; jande rader i Aalls ”Erindringer til Norges Historie”: 
<sec/>
”De svenske Beretninger rose sig meget af en for de Svenske Vaaben berömmelig Sö-Træfning vid Strömstad den 27 April imellem 26 danske Kanonbaade och 5 svenske, hvori de förste med Tab bleve tilbagedrevne. Commandeur Lorents Fisker derimod, som commenderede den norske Flottille og som paa den Tid var Chef for Norges Söværn, giver i sin Rapport en anden beretning om denne Trefnings beskaffenhed. Han paastod at han fuldkommen opnaaede Hensigten af sit Angreb, nemlig at recognoscere Fiendens Styrke, og at han trak sig tilbage, fordi det var umuligt at udrette Noget målat flaggskepparen Stormbom i ”Enslingen på Johannisskäret” – gick under många herrans år hvar 27 april ur hus i hus kring staden för att låta traktera sig, sedan han först tillbörligt berättat om slaget vid Killingholmen. Till dessa muntliga underrättelser af den gamle krigsbussen och flere andra personer har jag för ofvanstående skildring anlitat en skriftlig uppsats till A. E. Holmberg lemnad af kapten Sahlberg, hvilken som underofficer deltog i träffningen. tarne, torde få tillskrifvas ovissheten om ”mörsareslupen” var med i affären eller ej. mod Fienden i sin stærke Stilling. I Norge omtaltes imidlertid dette mislykkede angreb ikke med Roes, og det betragtedes som et vissent Blad i den Seierkrands, som vore Krigere til lands i de samme Dage flettede sig.” 
<sec/>
Enligt första delen af denna underrättelse var det således ingenting att undra öfver att norrmännen icke läto utlocka sig från Hvalöarna, då svenska flottiljen senare i verkligheten fick en större förstärkning. Och beträffande ”segerkransen”, hvarmed troligen åsyftas den, som den 24 april vid Medskogen flätades af ”oberste” Staffeldt och till hvilken svenske öfversten Gahn med sitt detachement fick släppa till bladen, hade väl denna krans redan förut ”ett vissnadt blad” genom affären vid Lier den 18 i samma månad. Men det tappades och togs så många blad fram och åter under detta guerillakrig, att segerkransen väl knappt med bestämdhet kunde sägas hafva suttit stadigt fast på hvarken Sveas eller Danas panna. 
<sec/>
Då den segrande lilla skaran återvände till staden, emottogs den af så höga jubelrop att lemningarne efter Carl XII:s befästningar på Laholmen darrade i sina fogningar och berg och klippor svarade med uthållande eko. Festiviteterna kunde också tillställas i hela hus, ty endast fem stycken 24:pundiga kanonkulor hade slagit in i staden. Bland dessa hade en behagat störa en af stadens förnämsta unga damer, fröken d’Orchimont, under det hon som ifrigast var sysselsatt med att nedpacka sina nipper och sin grannlåt. Kulan kom lustigt farande genom fönstret, susade förbi fröken, tog vägen tvärt igenom en brädvägg och fastnade i köket näst intill. 
<sec/>
Emellertid firades den 27 april icke blott detta år, utan hvartenda år i långliga tider högtidlighölls den minnesrika affären i Strömstads hamn af Strömstads borgerskap .... 
<sec/>
Några dagar senare bereddes ett varaktigt rum för de fyra i striden fallne, och till detta rum beledsagades de icke allenast af alla, som deltagit i träffningen, utan derjemte af nästan hela staden. De fattige, men ärekrönte soldaterna hedrades äfven med en tillbörlig salut, och en mängd qvinnor och barn kastade gröna qvistar ned på den mörka jorden. 
<sec/>
Långt förut hade naturligtvis den vandrande barnkaravanen återkommit, och man kan föreställa sig hvilka tacksamma suckar som höjdes till Gud, då hvarje moder återtog sin egendom. Det var under en vacker dag, nemligen sjelfva den 27 april, hvars eftermiddag illustrerades af en storartad tillställning. 
<sec/>
Fyra mörsare placerades en i hvartdera hörnet af torget, och i midten af detsamma ställdes ett par gigantiska bord med kolossala bålar. Men det var icke allenast bålarne, utan äfven mörsarne som voro fyllda med rompunsch. Här drucko befäl och soldater, bönder och borgare, höga och låga, om hvarandra. Värdarne vid dessa mörsare voro följande af stadens herrar: borgmästaren Lundström„ handlandena Kristofer Norberg och Rutger Smith samt rådmannen Lorentz Boman, alla klädda i elegant utstående hårpiskor, ljusgrå frackar med oerhördt stora blanka stålknappar, mörkgröna sammetskortbyxor med spännen vid knä’t och i skor desslikes med gedigna spännen. Men att teckna dryckeslagen, bruset och den obeskrifligt varma hänryckningen vid denna lifliga fest, är omöjligt .... 
<sec/>
Sent samma natt, då bålarne utsinat, sången förklingat och hurraropen ljödo endast här och hvar på gatorna, der ett slags karnaval egde rum, satt i det förtroliga gamla förmaket uti köpman Smiths hus en femtonårs lefnadsmodig son vid sidan af en ömt lyssnande moder; och medan han i färgrikt glödande språk relaterade hvarje särskilt detalj af affären, smålog modern allt mer och mer förtjust, under det fadern, som gick fram och åter på golfvet med pipan i mun, emellanåt tog den från läpparne för att ge luft åt ord sådana som dessa: ”Godt gry i pojken – men flottan bör du ändå ge fan!” 
<sec/>
”Skall du säga det, far, också i afton?” yttrade den litet stolta modern. ”I afton bör Paul slippa att höra sådant tal.” 
<sec/>
”Det ser jag intet skäl för, min skatt! Gossen så ung han är, har vett – han begriper nog att skärgårdsflottan icke skär lagrar hvar dag och att befordringarne der gå kräftgången för män af förtjenst, se’n då för bara pojkar ... Nej, gör slut på det här lekverket, som du nu kan ha pröfvat nog. Far i stället till kofferdis, så blir du snart din egen: det menar jag skall icke anstå dig illa.” 
<sec/>
”Då måste far bygga mig ett fartyg – sådant vill det till att ha i sigte, om jag just nu skall tänka på skilsmässan mellan mig och kronflaggen.” 
<sec/>
”Kronflaggen – kronflaggen, kantänka ... bara högmod! Det var mor som satte de der grillerna i hufvudet på dig från början. Jaja, Greta, min vän, du har alltid varit stolt i själen. Derom vittnade tillräckligt den röda silkesduken, som du aldrig ville erkänna var min, fastän du vet det lika säkert som jag ... nå, det hör ej hit ... Men det gick ej an för unga herrn att helt simpelt gå samma väg som far och farfar: epåletterna och stickerten lekte i hågen ... Nog nu, som sagdt, med lekverk! Gossen skulle bli gamla karlen, innan han hunne upp till officer, och att kanske i all sin tid gå som underofficer, när han väl hunnit dit, dertill är han, menar jag, för god.” 
<sec/>
”Men hörde du far hvad Paul svarade? Han talte om fartyg.” 
<sec/>
”Ja, på det löftet hänger det!” bifogade unga Paul modigt. 
<sec/>
”Ingen byggde något fartyg åt mig, gosse – och icke tar jag brödet ur munnen på mina gamla skeppare för att rikta unga pojken. Jag arbetade mig upp, det var ordet ... Men i alla fall är det min mening – det vet du mor – att bygga en ny skonert, som skall uppkallas efter äldste son och yngsta dottern. Och vill du, Paul, gå mina vägar, en simpel ärlig mans, som nog kan ge kronans karlar en kaka bröd, men icke begär en kaka bröd igen af kronan, så tör det väl hända att du om några år får föra skonerten Emilie-Johanna.” 
<sec/>
”Topp då, far! Kapten Paul Smith klingar ej så illa – och rena sanningen, mor”, skyndade han att tillägga, då han såg en skär rodnad glida öfver moderns kind, ”rena sanningen är att jag på det här året inhemtat åtminstone så mycket, att jag vet det min bana på flottan skulle ha blifvit pinsamt lång, och jag saknar visst icke lust att bli min egen herre, så fort det låter sig göra.” 
<sec/>
”Nånå, är det din lycka, min Paul, så ... Eljest ...” 
<sec/>
”Jaja, mor, eljest hade du gerna sett att du fått honom till Karlberg som kadett. Men en så präktig qvinna som du bör sätta sin ära i att vara sjelfständig äfven i barnen, och hvem är sjelfständigare än skepparen och köpmannen?” 
<sec/>
”Och bonden, min gubbe!” 
<sec/>
”Alldeles det, min skatt! Också om en välfräjdad och välbergad bonde friar till någon af flickorna”... tillade han med en liten retlig skämtsamhet. 
<sec/>
”... så är det mycket troligt att de ge honom ja på fläcken ... Men kors, i guds namn, klockan är ju 2 på morgonen. Det är tid att efter all denna förvirring komma i ro ... God natt, min Paul – dröm om din vackra skonert och den dag, då du får helsas som kapten!” 
<sec/>
Ynglingens själ var emellertid så upprymd att han insåg det ingen sömn kunde komma i hans ögon. För att svalka det heta blodet tog derföre unga Paul, sedan han bjudit godnatt åt föräldrarne, vägen nedåt stranden långs bugten. Här brusade och dundrade lifvet i hvarje stuga. Soldater och båtsmän svängde om med stadens jungfrur och hemmadöttrar, klackarne slogo mot golfvet takten till pipor och klarinetter, och dryckeskannorna gjorde rund på rund, medan makalösa visor, gälla körer och kraftfulla slagsmål mellan landt- och sjövärnet gåfvo ökad prakt och liflighet åt scenen, belyst som den var af nedrunna talgljus och rykande lampor, vid hvilka flickornas uppglödgade ansigten ännu togo sig skäligen ut.  
<sec/>
Leende vände sig ynglingen från detta vilda lif utåt den lugna fjordens genomskinliga vatten, i hvilket en mängd båtar med sina master aftecknade sig, under det kölen sakta vaggades af en mild vind. Öfver denna scen lyste månen stor, klar och ren. Och hvilken tafla af frid var icke detta i motsats till den föregående nattens och morgonens! Jemförelsen trängde sig på den unge sjömannen, der han nu stod, tänkande på döda och sårade kamrater, medan han, som sjelf också känt kulorna hvina omkring sig, alldeles sluppit undan.  
<sec/>
Varmt och trofast såg hans öga upp till den höga makt, på hvilken han nu och i alla skiften litade. En känsla af ödmjukhet, väl förenlig med hans stolta ande, smög sig öfver honom. Om blott icke menskligt öga sett honom, skulle han hafva velat knäböja på stranden. ”Men för att knäböja ’ inför Gud”, tänkte Paul, ”måste man antingen vara alldeles ensam eller också i stort sällskap, såsom i morse.” 
<sec/>
Sucken och knäfallet skedde dock i hjertat. Och nu med sinnet fritt och uppfyldt af glänsande framtidsbilder, framför allt med den blifvande befälhafvaren, hvilken minsann icke skulle likna fars vanliga kaptener, gick han raskt hemåt, gnolande på en liten glad visstump. – – – –  
<sec/>
Huru outransakligt är dock ej det spelet, hvaruti menniskorna utgöra schakpjeserna och verlden det stora schakbrädet! Aldrig ana vi när eller hvar ett redan gjordt och glömdt drag kan, så att säga, lefva upp igen eller hvar och när det med ett dödens signalement kan helsa oss från flydda tider. 
<sec/>
År 1853 i slutet af april – således fyratiofem år efter den natt, då det samtal egde rum, hvilket kom den unge skeppsgossen att med så mycken resignation afstå från sina drömmar om stickerten och epåletterna – besökte mig en dag hemma i min boning i Stockholm en ung slägting, som med ett eget småleende öfverlemnade mig en bundt gulnade papper. skildringen af såväl Georg Letslers i ”Enslingen” som Albin Genzels i ”Jungfrutornet”, och scener från hans tidigare mannaålder, såsom kapten Rosenbergs skeppsbrott, m. m., förekomma i ”Rosen på tistelön.” 
<sec/>
”Hvad är det här, min kära brorsson?” 
<sec/>
”Se efter – se blott! Jag erhöll det nyss inne i en snusbod, der jag köpte cigarrer. Mamsellen skulle just rifva af ett stycke för att vira in dem, då jag fick se ett namn, som kom mig att rycka till mig alltsammans.” 
<sec/>
Jag uppvecklade papperen ... O, hvilka minnen, hvilket skuggspel, som uppdykade från fordna tider! Det var dokumenterna tillhörande ”skonerten Emilie- Johanna, hemma i Strömstad – förande kapten: Paul Smith, 1820.” 
<sec/>
Mången gång framtager jag dessa på ett så underligt sätt erhållna relikpapper. De utgöra den outtömliga sagan af erinringar från det förflutna ... Emilie-Johanna, min fars älsklingsfartyg, hvilket han döpte efter första och sista länken i den lefvande kedja, som lindade sig kring ett intill döden lyckligt äktenskap – detta fartyg, på hvilket jag sjelf som flicka en gång gjorde en oförgätlig resa ... och ändtligen detta fartyg, der min bror första gången kommenderade som kapten – ack, af allt detta fanns det nu qvar endast några gulnade blad, och de kommo och sökte upp mig här, sedan både redaren, skepparen och den ene af namnintressenterna gått förut hem till skuggornas land och Emilie-Johanna sjelf till hafvets botten på en sandbank utanför inloppet till Bordeaux. 
<chaptername>1.</chaptername>

<chaptername>Gustaf IV Adolf. – Armén på gränsen.</chaptername>

<sec/>
Med danska kriget utsläpptes öfver det i så bedröfligt förfall komna riket en stor del ytterligare landsplågor, om icke just af det slaget, som Farao med sin här utstod, så likväl af det slag att de ännu qvarlefva bland de mörka minnena af denna mörka tids historia. 
<sec/>
Der satt på Sverges gamla tron en konung, som drömde underbarare drömmar än den egyptiske konungens bagare och munskänk, ja än den egyptiske konungen sjelf drömde. Men der blef icke hemtad någon ny Josef att uttyda dem. 
<sec/>
Väl funnos i landet många både drömtydare och spåmän, men konsten var att få konungens öra, och det hade ännu ingen fått och skulle ej heller få för så lång tid, som behöfdes till att klart utreda det hemlighetsfulla och öfvernaturliga i hans nattliga fantasier, hvilka till följd häraf gingo igen om dagen och lade det arma kungliga hufvudet i band och bojor, som det icke kunde slita. 
<sec/>
Men icke var det nog med dessa bojor – de hade kanske ändå kunnat, om ej slitas, likväl småningom affilas, ifall icke härtill kommit en genom kropp och själ galopperande feber med hela sitt brännande gyckelspel. Det var detta som snärjde de kungliga tankarne, när de sjelfva ville klara sig, och som orsakade att medlidandet med rike och folk, hvilket alstrade än tårar, än ångest, än ånger, än ett fruktlöst raseri, vexlade om med andra rörelser, hvilka ledde sitt ursprung från de outsägligt pinsamma och dock så förbländande och förledande drömmarne. 
<sec/>
Men under tiden, då intet enda af hans misstag förmådde rubba hans envisa sjelftillit, ville han åtminstone vara med i detta spel om kronor, som den tidens herrskare spelade; och om de stora makterna åtogo sig att uppgöra hans affärer i både Pommern och Finland, ja till och med i sjelfva Sverge, så var han benägen att, då tillfälle erbjöde sig, visa Frankrike och Ryssland och all verlden, att han kunde taga Norge för egen del. 
<sec/>
Säkerligen hade han då i minnet omlefvat Carl XII:s bragder, den segerkrönte hjelten, som föll vid försöket att göra det, som hans efterträdare nu trodde sig kunna åstadkomma. Det vore en vacker lager att skörda ... Nåväl, det stode att försöka. 
<sec/>
Men konungen gick icke att blottställa sin egen person för något farligt skott: han föredrog att, en gam i egen barm, gnaga sig sjelf – och hvarföre skulle han icke då också gnaga på rike och undersåter?  
<sec/>
Under detta förstörande arbete öfverfölls han stundom af en orkanlik vrede. Men huru grymt var det ej att hålla anteckningar öfver utbrott, i hvilka förnuftet hade så ringa del! Voro ej hans handlingar tillräckliga att väcka, underhålla och rättfärdiga det ännu dofva, men djupt jäsande missnöjet? Hvad behöfdes, och hvad behöfvas ännu, citater af en mängd yttranden, hvilka lidelsen dikterade under stunder, då språket i form och färg kommit till gränsen för en råhet, som icke vinner vid att uppdragas ur sitt gömsle? 
<sec/>
Skulle alla i vredesmod utstötta kungliga eder, alla befogade eller obefogade yttranden och hotelser, med ett ord, alla dessa sjudande rörelser, hvilka hafva ingenting af höghet, men allt af mensklig svaghet, hvarifrån de härflyta, föras till protokoll och, en dag afklädda de anledningar, som uppväckt dem, helt nakna kastas ut för allmänhetens ögon, vore sådant ju ett af de svåraste missbruk, hvartill begäret att framträda med grundliga hofanekdoter kan föranleda. 
<sec/>
Segern öfver de onda lidelsernas utbrott är från den vackra kristliga synpunkten konungslig hos hvilken som vinner den, individen må stå på samhällets högsta eller lägsta trappsteg; men att en mensklig natur, derföre att den föddes till purpurn, äfven skulle vara född till mästare öfver alla de svagheter, som kunna fläcka densamma, det är ej att antaga. Likväl tyckes som om detta antages för synonymt, enär hofkrönikans samvetsgranne berättare anse dessa utbrott värdiga att framdragas i häfderna såsom bevis på ”skamliga förolämpningar och exempellösa yttranden.” 
<sec/>
Minnen af denna hemliga art borde vara gömda på oskrifna blad och framför allt icke erhålla lof att i egenskap af svartvingade anekdoter ge sig ut på den förrädiska hviskningsresan kring verlden, ty intet fordon, vore det än en luftballong, kommer upp emot detta. Och hvad uträtta de ej för stora ting, dessa bevingade anekdoter! De bilda först den flygande opinionen, men en dag sätter sig denna opinion i all stadighet, omgifven af så många trosartiklar att dess trovärdighet är öfver allt tvifvel. På det sättet intraslar sig i den allvarsamma historiens väfnad, der konungarnes gerningar oväldigt skola inslås med rödt och svart garn, en tråd af falskhetens gula färg, hvilken utan tvifvel gör väfvaren stor möda att rangera bland de andra – men den gula trådens spole sitter i en förtrollad skyttel, som löper af sig sjelf. – – – – – –  
<sec/>
I den olycklige konungens barndom spårar man redan den kamp, som han var bestämd att kämpa, fastän icke att utkämpa, med de inre fienderna, en kamp, den hans höge farbroder, hertigen af Södermanland, tycktes hysa någon fruktan att nödgas antaga såsom bevis af påkommande sinnesrubbning, emedan han stundom alldeles oförklarligt föll än i häftig gråt, än i häftig vrede, än i häftig glädje, samt tvärtom. 
<sec/>
Redan tidigare belyser Gustaf Adolfs guvernör, riksrådet Sparre, hans lynne; och när man läser de dagliga rapporterna derom, väckes man till en djup undran öfver det sätt, hvarpå dessa olika utbrott uppfattades och behandlades, då han så hårdt vid minsta förseelse, vare sig mot etiketten eller andra formbegrepp, skrämdes under lydnadens ferla. 
<sec/>
Men hvad hade man genom all denna stränghet slutligen vunnit eller, kanske rättare sagdt, skapat? Jo, utan tvifvel just en hjertats och sinnets förstockning, som framdeles skulle taga sin skada igen, i en alltid misstänksam vaksamhet och ett djupt tillbakadragande inom eget väsende ... Det var en grym barndom utan knoppar och utan rosor, ett bittert förspel till hans kommande lif. 
<sec/>
Under ständigt outredda misstag, till roten skakad genom den förfärliga händelse, som så tidigt gjorde honom faderlös, sträfvade väl den kunglige telningen emot sin missriktning, men växte ändå allt mer och mer sned och vind. När nu telningen blef ett träd, hämnades den sin förra svaghet och yfdes öfver en kraft, som tyvärr var underminerad. 
<sec/>
Men var det underligt att Gustaf IV Adolf trodde på sin kraft, sin makt och sin kallelse till stora ting? Hade han ej hela svärmen af smickrare som hjelpte honom att resa sina mirakulösa fantasibyggnader, som besjöngo hans olycksaligaste handlingar och utgöto likt en svärm bin sin honing öfver honom, intilldess det ej längre lönade mödan att suga rosendoft för att slösa det på en ”ohjelplig menniska” – han var då rätt och slätt menniska – som blindt gick emot sitt sjelfskapade öde. 
<sec/>
Det var nu den tidpunkten som nalkades. 
<sec/>
Ack, hvad han var djupt beklagansvärd, denne konung, ständigt söndersargad af sina egna qval, torterad af sina irrande idéer, bäfvande för både dagens och nattens foster, ringa älskad, mycket hatad, tröttad af lifvet och dock despotiskt styrd af sin starka egenkärlek, hvilken tvang honom att tro sig vara ärnad till både hjelte och martyr! I det senare tog han ej fel, men tyvärr skulle icke martyrkronan påtryckas honom såsom en ärekrona. Han var olycklig i allt, till och med deruti att hans hjertas ädlaste slag slogo i falsk takt. Förnuftet, som han tagit till fotapall, vågade stundom ett försök till revolt, men för sådan uppstudsighet trampades det ännu djupare. Och likväl – hvem såg de brännande tårar, som hans vulkaniska, alltid vacklande tillvaro kostade honom! Inom Hagas väggar gömmas väl en del, men de flesta torkades upp vid hjertats eldstad.   
<sec/>
Vi återvända nu till den punkt, der konungen fick sina reminiscenser af Carl XII. Det var i sammanhang med danska frågan. 
<sec/>
Kriget, som en tid ansågs icke komma till utbrott, fick den 14 mars sin bestämda form genom den af danska krigsministern inlemnade krigsförklaringen, och det blef då beslutadt detta krig på vestra gränsen, hvars slut med outplånlig skrift står inristadt i tidböckerna. 
<sec/>
I de dagarne hade konungen en ny dröm, mer utomordentlig än sjelfva hans gamla idé att han af Gud var utkorad till det redskap, som skulle förgöra detta uppenbarelsens vidunder, som kallades Napoleon – ja, en dröm utomordentligare än någon konung eller härförare hittills haft. Han såg nemligen en här bestämd att gå åstad till striden i saknad af nästan allt, som erfordras. Han såg osynliga krafter ersätta allt annat osynligt, såg slutligen äfven att denna här stycke efter stycke bortplockades till andra stridsfält, och ändå var den alltid – i drömmen förstås – i skick att häfda sin fordom vunna ära. Men ännu återstod honom att se ett landtvärn – här menas icke det finska, utan blott det bohuslänska – hvilket företedde bilden af ett krigsfolk, som behöfde mindre än det nödvändiga, som borde hjelpa sig utan kläder, utan skodon, utan föda och utan skötsel, då det kastades på sjuklägret, ifall händelsevis något sjukläger skulle finnas. 
<sec/>
Konungens vision kom också i det allra närmaste till verklighet. 
<sec/>
Hvilken utstyrsel att börja med – hvad under att slutet blef en landtvärnshop af skramlande benrangel, hvars sista rest en dag släpade sig till hemmen för att der sprida giftet af sina vunna lagrar: fältsjukan och förstörelsen. 
<sec/>
Likväl – huru många berättigade personer försökte ej vid fiendtligheternas början förmå konungen att uppgöra någon allmän operationsplan, som gåfve ett samband åt det hela! Men med envishet förbehöll han sig att sjelf gifva sina befallningar vid de särskilta tillfällen, då han fann sådant vara tjenligt. Såsom svar på de anmärkningar, hvilka gjordes mot det tilltänkta anfallet på Norge, hette det att han deruti var ”bestämd” och att ”svenska truppernas urgamla tapperhet skulle ersätta hvad som kunde brista i annat.” 
<sec/>
Huru emellertid denna tapperhet skulle ersätta de medel, som till så ringa grad kunde ihopskrapas ur redan svältande provinser, det var och blef en olöst hemlighet. – – – – – – – –  
<sec/>
Vestra armén, bestämd för vestra riksgränsen, uppbröt ofördröjligen under den alltför ryktbare baron Gustaf Mauritz Armfelt som generalbefälhafvare. 
<sec/>
Denne Gustaf III:s allsmäktige vän och särskilte rådgifvare under danska kriget 1788 hade nogsamt fått göra den erfarenheten att favoritskapet icke varit ärftligt. Mellan gränserna af dessa tjugu år hade han upplefvat en sådan rikedom på ovanliga och skiftande öden att de kunnat fylla lika många romaner och det skulle ändå för alla blifvit tillräckligt af storm och solsken både i politiken, kärleken och skandalen. 
<sec/>
Återkallad från landsflykten, hade han varit befälhafvare öfver armén i Pomern, blifvit afskedad och stod nu på väg att emottaga ett nytt så kalladt ynnestbevis genom befälet öfver den här, som skulle gå mot danskarna. Men måhända kände ingen säkrare än han sjelf vanskligheten af de kungliga nådefläktarne. I sin lojala ridderlighet tillät han sig likväl icke att se mer än han borde se, så länge åtminstone icke alltför många retbara ämnen kommo i vägen. 
<sec/>
Huru mycket han emellertid alltid misstänktes efter sin minnesvärda högmålsprocess, sin förvisning och återvunna upphöjelse synes tydligast af den tillåtelse, som under detta krig var hufvudcheferna gifven, att direkte insända sina rapporter till Stockholm, utan att generalbefälhafvaren hade rättighet att fordra meddelandet af deras innehåll. 
<sec/>
Armfelt kommenderade sjelf högra flygeln af den här, som skulle agera mot Norge. Den uppställdes långs Wermlands gräns och fick, efter otaliga pinsamma motgångar, ändtligen en fördelaktig ställning utefter bergskedjan vid sjön Glommen med en reserv i Karlstad och en detacherad kår vid Medskogen under öfverste Gahns befäl. 
<sec/>
Hvad beträffar venstra flygeln, hvars slutkedja stannade i trakten af Svinesund och hvilken totalt öfversvämmade den lilla gränsstad, hvars öden jag vågat företaga mig att teckna, var denna flygel så renons på alla medel att den till långt fram på våren nödgades ligga nästan totalt overksam. En flottilj skulle, sedan vattnet blifvit rent, lägga sig i Kristianiabugten, men flottiljen lemnade aldrig kusten vid Strömstad, hvarest den betäckte ifrågavarande flygel. 
<chaptername>2.</chaptername>
kriget. – En skymt af Georg Adlersparre. 
<sec/>
Armfelt, brinnande af begär att göra första dragen i det stora spel, som han icke var utan hopp om att vinna med de utlofvade hjelptrupperna från England och sina egna modiga skaror, ville icke bortspilla tiden i fåfäng väntan – och han gjorde det ej heller, i trots deraf att utefter hela norska gränsen gick liksom en kedja af små skansar, der man hade hvad man behöfde, af krigsförnödenheter åtminstone, om det också var klent med provianten, då Armfelt deremot led fullkomlig brist på icke blott proviant, utan framför allt på det vigtigaste för ett krig, nemligen kulor, krut och gevär. 
<sec/>
Han yttrar om dessa förhållanden i ett bref till en vän: 
<sec/>
”Säkerligen blir jag en af de sista som förlorar allt hopp att rädda fosterlandet. Dess räddning är visserligen också möjlig, ehuru mitt förstånd inskränker sig till ett litet antal händelser, hvilka kunna bidraga dertill. Den 14 mars emottog jag det mest penibla af alla befäl. En armé med dåliga gevär, utan kläder och kapotter denna bistra årstid, hvars magasiner nu först med penningar och kurirer skall formeras, hvars ammunitionsförråd, utom tolf skott per man, först i går blef furneradt efter kalkylen af femtio patroner per man, hvars sjukhusanstalter till dato äro inga, utom några bödlar i fältläkareuniform, och hvaribland tvänne, som aldrig studerat i sin lifstid annat än l’art vétérinaire, nu fått plats som fältläkare, m. m. Hvad hopp att dermed göra något mot en svältande fiende, inkrupen i sina fästningar ... Nej, min bäste vän, ett mera djefvulskt perspektiv har jag ej öfverlefvat som soldat. 
<sec/>
Som enskilt man, medborgare och far vill jag ej kasta ögonen på min existens. Döden gör slut på allt sådant. Men historien lefver längre än soldaten ... Ännu en desesperant sak är, att alla af mig förvänta sig storverk. Om icke ni och flera af mina vänner delade denna presomption, skulle jag trott att det vore en elak tour, som mina fiender ville spela mig, då de tillskapade för mig fabeln om la montagne, qui accouche d’un souris. Jag skall bjuda till och vill göra något, men huru det skall gå till är ännu icke inkommet i min skalle.”.... 
<sec/>
Härefter klagar han öfver att icke bli bönhörd i något af hvad han fordrar, utan tvärtom ... ”Det man begär”, säger han, ”sändes icke, men en hop strunt och order om uniformsförändringar. Gud vare oss nådig! 
<sec/>
De goda tidningar, ni gaf mig i ert sista bref om engelska flottan i Sundet, ha gjort mig godt ... Måtte nu af denna flotta detachementer hota Norge och hindra djefvulen att hitkomma .... 
<sec/>
Grefve Molke reser långsamt, men min marsch på Kristiania blifver långsammare, icke för hinder som möta af redoutabla arméer, men för brist af mat, fourage och hästar att göra transporter med. Nu finnes intet ök som kan gå i hela dessa landsändar – så utmattade och utsvälta äro de. Om jag till våren, då Glommen skall gå upp, kan få min position bakom den, så är med den uselhet, jag är omgifven af, ansenligt vunnet.” – – –  
<sec/>
Men denna lifvande hägring på generalbefälhafvarens krigshorisont skulle tyvärr aldrig blifva annat än en hägring. 
<sec/>
Nu gällde det icke för den snillrike Armfelt att liksom 1788 afsända en trupp dalkarlar med förelöpande fabulösa rykten mot prinsens af Hessen arméafdelning. Här gällde att, i trots af alla stora naturhinder och alla andra stormotiga hinder, tränga in på det gamla Norge för att ur dess ännu isade fjäll försöka eröfra en liten glittrande krona, att med den pryda den sörjande Sveas panna. 
<sec/>
Och nog trängde han in i det gamla Norge, der han på ett lysande sätt häfdade de svenska vapnens ära. Slaget vid Lier den 18 april, der Armfelt sjelf kommenderade och flera af de svenska officerarne utmärkte sig, var en vacker triumf, men härvid stannade det också, ty med denna affär jemte några vexlande fördelar och nederlag, som hans flygkårer vunno och förlorade, är det mesta sagdt om den korta historien af krigets gång intill den för generalen och hans tappra officerare så smärtsamma stund, då konungen, underkastad väldet af en ny nyck, gaf order att trupperna skulle lemna sin position och draga sig tillbaka inom gränsen. 
<sec/>
Härigenom förvandlades fälttåget således till ett blott och bart försvarskrig. Och detta inträffade just, när allt var beräknadt och planeradt för ett större och betydelsefullare anfall, ty då lefde ännu tron och hoppet på de engelska hjelptrupperna, med hvilkas chef, general Moore, Armfelt öppnat någon underhandling. Men allt måste stanna ogjordt i halfva vändningen vid den kongl. sorgbulletinen. 
<sec/>
Öfver denna skymfliga och för de svenska krigarne harmväckande händelse utbreder sig med mycken smak och skicklighet den norska tidningen ”Budstikken” på följande sätt: ”Norge andas friare. Dess hjeltar, som så herrligt häfdat fäderneslandets frihet, oafhängighet och vår goda sak, njuta sina idrotters lön. Utgifvaren skyndar att bekantgöra denna vigtiga tilldragelse – och i morgon, medborgare, skola vi alla ila till templet för att tacka Honom, den 
<sec/>
Almægtige Hærenes Herre 
<sec/>
For Danmarks Seier og Ære.” 
<sec/>
Denna Kristianias vigtiga organ uppställde i öfrigt på ett i allo lysande sätt de rapporter, som ingingo om de olika skärmytslingarne. I sjelfve danske generalbefälhafvaren prins Kristian Augusts egen rapport till regeringskommissionen finnes ingenting nämdt om det förlorade slaget vid Lier. Men fästningen Kongswingers kommendant, öfverste de Seue, blef dock af prinsen afsatt för det han lemnat svenskarne som herrar på denna vigtiga punkt. 
<sec/>
 
<sec/>
Sedan Armfelt utstått ofvannämde oförmodade olycka att nödgas draga trupperna inom gränsen, måste han finna sig – ehuru alltid revolterande – deruti att den ena afdelningen efter den andra af hans armé reqvirerades till andra orter, så att dess ihopsmältande ständigt fortgick. Såsom ett ringa surrogat häremot exercerade han oförtrutet sina landtvärnister – ty hvar fans den motgång som på allvar nedslog denne elastiske man, hofman, soldat, diplomat, jemlike med den högste och den ringaste, i dag galonerad på parad, i morgon bärande en rock med vakanser i knappraden och utan tanke på något så ringa som det yttre – – – –   
<sec/>
Så släpade sig tiden och kriget fram till juni, då en betydligt stor förlust drabbade svenskarne vid Prestbacka- icke särdeles långt från Strömstad, och på gränsen mellan Dal och Norge – der en del af venstra flygeln var förlagd under den sedan för alla tider ryktbare Adlersparre. Denne befann sig sjelf på norska egendomen Bærby vid Idefjorden, då han erhöll rapport om baron Knorrings svåra ställning. Den sistnämde var chef för posteringen vid Prestbacka.  
<sec/>
Adlersparre ingick då, efter parlamentering erbjuden å fiendens sida, ett fördrag med de norska anförarne om ett tillfälligt stillestånd, hvilket likväl sedan betydligt blef klandradt från norskarnes synpunkt, och i det hela var den vigtigaste frågan nog dunkel, den nemligen, som angick rättigheten att bryta detta stillestånd. Svenskarne antogo den för sin, hvaremot Kristian August ansåg den uteslutande tillhöra norrmännen .... 
<sec/>
På denna punkt stodo händelserna, då Armfelt beslöt sig för att resa till Strömstad. Under vägen dit erhöll han den nedslående underrättelsen om öfverrumplingen vid Prestbacka och öfverste Knorrings nederlag, hvilken seger för norska vapnen Budstikken beskref på ett så fabelaktigt sätt, att man ovilkorligt måste tro antingen att norrmännen burit signade harnesk, på hvilka ingenting bet, eller också – hvilket kanske är både naturligare och sannolikare – att sättaren i sin patriotiska förtjusning råkat tappa ett par siffror från tenakeln och i brådskan, då han tagit upp dem, kommit att sätta dem på orätt ställe. Värre synd än så kan väl en sättare begå. Det säkra är emellertid att icke oansenliga fångtransporter gingo genom Norge. Våra svenska soldater kommo väl till pass att arbeta på norrmännens landsvägar och bygga deras broar. Officerarne bemöttes med utmärkt artighet och visade äfven en sådan tillbaka. Af deras fruktbärande talanger finnas ännu spår i rum, som genom deras snillrika penslar blifvit smakfullt dekorerade. 
<sec/>
Emellertid blir det nu i Strömstad vi få höra fortsättning af detta krig, der fruntimren från Karlstad till Strömstad hade för sin egen del en liten nätt förpostkedja. 
<sec/>
Öfverstlöjtnant Adlersparre erkänner sjelf att damerna hade mycken kännedom om sakerna. 
<sec/>
Det heter i ett af hans sons arbeten: 
<sec/>
”Inom några privata kretsar, der Adlersparre alltid var en efterlängtad och kärkommen gäst, förekommo understundom politiska samtal, i hvilka han visserligen deltog, men utan att blotta sin öfvertygelse. Skämt och infall måste då maskera de idéer, som hvälfde sig på djupet af hans själ och förorsakade honom så mången mörk och bitter stund.” 
<sec/>
”En afton,” berättar han sjelf, ”då jag såsom bjuden i ett ganska aktningsvärdt hus var sysselsatt att språka med värdinnan, inträdde en betjent och lemnade mig ett bref. Jag närmade mig ett vid fönstret stående bord och genomgick innehållet, men hade troligen i det obevakade ögonblicket låtit brefvets nyheter göra en alltför synbar verkan på mitt ansigte, ty då jag återkom och intog min plats, frågade den älskvärda värdinnan med ett sarkastiskt leende ’om nyheterna ej vore sådana jag väntade mig dem.’ På mitt spörsmål hvad hon menade härmed, försvann det skalkaktiga leendet på hennes mun och jag hörde henne halfhviskande svara: Une femme vertueuse n’expose jamais un homme, qui combat pour sa patrie – hvarefter hon aflägsnade sig. Sedan revolutionen var lyckligt och väl förbi, fick jag veta huru hon vid det nyssnämda tillfället hade full kännedom om mitt förehafvande, oaktadt hennes man, en inflytelserik embetsmän, om detsamma var alldeles okunnig. Brefvet, som jag i början trodde hade förrådt mig, var från min bror Carl i Stockholm och förkunnade mig om ett rykte att konungen gifvit befallning att arrestera mig, hvilket likväl saknade all grund” .... 
<sec/>
Vid uttalandet af Adlersparres namn, då det första gången möter oss i vestra härens krigshistoria (han var då ”befallningsman” öfver venstra flygeln), kan man ej låta bli att fråga sig: Fanns redan då i denne märkvärdige mans ogenomträngliga själ tanken på den gryning, som skulle uppgå vid vestra armén? Troligtvis åtminstone icke i form, men elementerna syntes han hafva förberedt genom åtskilliga ”brännbara ämnen” i den bekanta tidskrift, som han utgaf under sin så kallade hvila från tjensten. 
<sec/>
Nu är dock icke fråga om hans litterära verksamhet. Öfvertalad af Armfelt att åter ingå i tjenst, synes han i allt vara dennes vän och förtrogne. Detta är åtminstone vida påtagligare än att Armfelt hade Adlersparres förtroende. 
<sec/>
Så här skref Armfelt till svar på den rapport, han erhöll under vägen till Strömstad: 
<sec/>
”Det var en förbannad historia med Knorringen och hela den kringliggande posteringens borttagning. Värre nu i momangen än någonsin, då order på order komma att skicka bort de reguliera trupperna. Att en postering som den vid Prestbacka kan blifva forcerad, äfven turnerad, är icke underligt, – men helt och hållet borttagen, det öfvergår mina militäriska begrepp, och måtte Knorringen på långt när icke burit sig åt som sig bort. Jag trodde ej att kanonerna voro ända vid Prestbacka, utan vid Glenna; men när det skall gå illa, förena sig alla olyckshändelser. Innan jag rapporterar hans maj:t denna defektion, skall jag hafva från er, min bäste vän, en detaljerad rapport öfver tillgången och förlusten, m. m. Der bör iakttagas att visa nödvändigheten af posteringen som den stod för att couvrera magasinerna, m. m., samt att det lika väl icke var nödvändigt att den skulle helt och hållet enleveras, en sak, som dock aldrig bör lända dispositionen af trupperna till last. 
<sec/>
Den 9 om morgonen var tredje brigadens reträtt effektuerad från Örje, och Brändström lärer den 10 ha varit vid Bodalsviken och således träffat edra order. Jemtlands bataljon, utan skor och byxor, har här måst uppehålla sig för att få sina nödvändigaste förnödenheter. De marschera nu genaste vägen, men kunna omöjligt vara hastigt till sin destination. Emellertid, om fienden får underrättelser, skadar det icke att han vet det trupper nalkas från flere håll och successive. 
<sec/>
Jag reser härifrån i morgon eftermiddag och ämnar vara om måndag i Strömstad. Rätta således allt hvad som skall till mig derefter! Min onaturliga okunnighet om lokalen, falska kartor och ovissheten om truppernas förläggning gör att jag icke kan gifva precisa förhållningsorder. Dessa vore i alla fall litet passande, då omständigheter ej kunna förutses.   
<sec/>
Jag känner er talang och er rådighet och litar på er med fullkomlig tillförsigt. 
<sec/>
Med vänskap och högaktning 
<sec/>
S. h. t. 
<sec/>
ödmjuke tjenare 
<sec/>
G. M. Armfelt. 
<sec/>
I ett postskriptum låter Armfelt förstå att han icke antager såsom omöjligt ”ett bofstreck” under den erbjudna parlamenteringen – generalen älskade alltid starkt målande uttryck. Att åtminstone list dervid förefanns å fiendens sida synes tydligt af den norska rapporten; men utan tvifvel var den fint, som gömdes i stilleståndet, genomskådad af Adlersparre, ehuru man då på båda sidor skulle varit lika generad, om man ej genom denna fredsunderhandling fått slut på affären för tillfället. vid Prestbacka lyda så: ”Det var en omöjlighet för denna gång att gå vidare, hvarföre löjtnant Sporck med stor fyndighet förstod att tillvägabringa ett vapenstillestånd, som kunde uppsägas endast af norrmännen, hvarigenom vi i första rummet försäkrades om det eröfrade. 
<chaptername>3.</chaptername>

<chaptername>Lasarettläkarens fru.</chaptername>

<sec/>
Sedan kapten Lannerstjernas veckotidning och, som vi förut nämt, apotekaren Falks morgonsessioner gått till hvila, var det nästan fullkomligt omöjligt att någonsin mera få den sammanhållning i idéerna och förhandlingarne, som då funnits; och de stridigheter uti inre förvaltningen, som häraf uppstodo, gåfvo en ganska sinnrik dam – hvilken vi snart skola presentera – anledning att påstå det stadens angelägenheter sköttes inemot lika väl som statens och krigets .... 
<sec/>
Med alla andra förändringar hade äfven kommit en ung läkare, doktor Marin, tjenstgörande vid lasarettet ... Men det är icke om doktorn sjelf vi skola tala, utan om hans fru. Hans karakter hade fullkomligt förtjent att i dessa små bohuslänsskildringar äfven utpreglas, ty han var en sällsynt man, som, efter hvad det påstods, hvarken trodde på Gud eller qvinnor. Men då han och hans hustru, såsom bägge storheter, skulle komma i kollision med hvarandra, måste vi nöja oss med den senare, hvilken nog ändå under händelsernas lopp låter oss veta hvad hennes herre och man tänker om ett och annat, der hon helst sett att han visat henne den artigheten att icke tänka någonting alls. 
<sec/>
Fru Marin – skarp, qvick, pratsam, aldrig erfarande förlägenhet, så framt ej hennes mans ännu mera bitande satir lyckades bringa henne i en sådan – utgjorde med ofvanstående egenskaper en inom staden framstående person. Man på en gång tyckte om och var rädd för henne. I nyheterna var hon rent af allsmäktig, i bedömandet af dagens frågor obarmhertig och i sällskapskretsarne alltid fängslande. Ung, frisk, glädtig, aldrig pryd och sällan ur lynne, utöfvade hon också ganska mycken makt. 
<sec/>
Stadens aktade herrar, med magistraten i spetsen, kände sig dock ofta betydligt förnärmade genom hennes djerfva häcklingsbegär. 
<sec/>
Så t. ex. påstod hon att borgmästaren icke begrep det allra minsta af hvad han bort begripa. Huru ställde han väl till med inqvarteringarne – kastade dem hit och dit utan rim och reson, utan minsta tanke på om det bar sig eller ej i afseende å rum och öfriga tillgångar. Också brukade hon vid stora förtreter titulera honom ”hans maj:t,” och de välvise rådmännen uppkallades desslikes efter höga förebilder. Men framför allt var hon i fejd mot alla länkar, som utgingo och ingingo i kommissariatet, hvilket så alldeles glupskt tog för sig, att ett skamligare, oresonligare och mera förhatligt kommissariat säkerligen aldrig funnits. 
<sec/>
”Om jag blott finge hand om alltsammans”, brukade hon ofta säga till någon af sina bekanta, ”så skulle jag visa dessa soldaternas tortyrmästare huru man kunde göra sig en honett förtjenst utan sniken och barbarisk vinning! Och om blott min man vore en nolla, i stället för en af stadens första organer, och ville han förstå jemlikheten, utom då den räknas en gros, så skulle jag inrätta en cirkel – min gud, hvilken admirabel cirkel det skulle bli – nånå, icke för stadens herrar, som ha sina egna och andras hem att tillgå, förutom klubben, hvars hemligheter jag i alla fall får veta, utan för en del af officerarne, som ovilkorligt äro i behof af en ädlare samlingsplats än den, som eger rum i Dittmers privilegierade lokal, der det för öfrigt alltid är öfverfullt”. 
<sec/>
”Men, min bästa du,” yttrade en morgon postmästarinnan Klase vid ett besök af sin nyfikna vän, som då synnerligen uppehöll sig vid sitt älsklingsprojekt, ”hvad kunde du vinna dervid – det skulle mycket roa mig att veta? Du ville kanske sjelf presi ...” 
<sec/>
”Säg ut ordet du, kära Johanna! Visst skulle jag sjelf presidera der, och icke blott presidera, utan äfven representera, hvilket icke alltid, begriper du, är ett och detsamma. Min intime, men odräglige vän major von Otter påstår att jag är skapad enkom för att gifva lif åt slumrande idéer – var icke det bra sagdt, du?” nämde bokhållarne vid min fars trankokerier, var på denna tid handlande i Strömstad. Han hade upplåtit en lokal i sitt hus till table d’hôte och klubb for officerarne. Huset var beläget vid hörnet af bron och Långgatan. Nu är det en ringa envåningsbyggnad, men före branden 1818 var det en ansenlig egendom. 
<sec/>
”Jag är blott rädd,” svarade fru Klase litet försmädligt, ”att din herre ...” 
<sec/>
”Tyst, Johanna! Hvarför skulle du nämna min man? Ack, din postmästare, han är mycket olika – så medgörlig ... så ... så ... Men, à la bonne heure, jag skall ändå ha min vilja fram.” 
<sec/>
Den förtrogna syntes ännu tio gånger misstrognare. 
<sec/>
”Du fattar då ingenting!” fortsatte doktorinnan litet harmset. ”Icke kommer väl jag springande till min man heller och anhåller att han behagar ge sitt höga bifall till att jag får arrangera en liten militärkonselj hemma hos mig – åh, nej bevars, det blir herrar officerares egen sak att öfvertala honom att bevilja några platser vid vårt middagsbord, och hans att öfvertala mig till ett medgifvande, som jag kommer att finna öfver all beskrifning svårt och besvärligt. Med ett ord: jag blir envis och säger ett decideradt nej, hvilket från hans sida framkallar ett decideradt ja – och affären är uppgjord.” 
<sec/>
”Aldrig hörde jag sådan uträkning.” 
<sec/>
”Nej, du gör dig så litet besvär med din herre, att du verkligen icke kan fatta huru mycket geni vissa hustrur måste använda. Jag ber dig icke tiga härmed, ty icke tror jag att du eller någon annan af mina vänner vill ha mig till ovän.” 
<sec/>
”Nej, det är du alltför skarp till! Det är ditt listiga hufvud som gör dig så mycket omak.” 
<sec/>
”Så mycket mindre omak gör mig hjertat. Jag tänker på allt annat än känslopjunk och låter icke inbilla mig att herrar officerares smäktande ögonkast betyda någonting vidare än den artigaste supplik om en bastant middag eller en treflig supé ... Men nu måste jag bort. Du får väl snart höra omtalas att doktor Marin blifvit aftvingad löftet om en liten barmhertighetsspisning, och hvem skulle förundra sig deröfver – ha icke många andra öppnat sina bord!” 
<sec/>
”Ja, för deras inqvarteringar.” 
<sec/>
”Fy då – det är en klen barmhertighet som håller sig endast till sina naturliga gäster ... ack, kära Johanna, om dina sympatier och vyer icke vore så grufligt inskränkta! Du vore minsann i stånd att ännu sjunga: ”Bevare Gud vår kung, gör säll vår ädle kung!” som officerskåren 1805 sjöng första gången vid festen i Stockholm för kungens lyckliga återkomst. Men låt oss nu i stället sjunga af hela vårt hjerta: Bevare Gud vår kungs förstånd! Den bönen kan sannerligen behöfvas.” 
<sec/>
”Så fritt du talar!” 
<sec/>
”Än se’n – är han icke på en gång den tokigaste och högmodigaste menniska jorden bär? Ceremonielet, ceremonielet, se der hans stående gudomlighet midt under landets högsta elände. Hur var det väl, när deras majestäter en dag befunno sig i sjönöd och general Cardell skulle hjelpa drottningen i räddningsbåten. ’Cardell, Cardell,’ skrek kungen, ’han har ju icke sin battong – det är emot etiketten att’... ’För tusan, ers maj:t’, afbröt Cardell i vredesmod, ’vi ha icke tid att tänka på etiketten, då det gäller lifvet.’” 
<sec/>
”Jag tycker mig också, inföll värdinnan, ha hört en annan anekdot, der det äfven var fråga om drottningen – men jag tror icke allt hvad jag hör, jag.” 
<sec/>
”Aha, du menar bestämdt den der galenskapen vid hennes maj:ts höga nedkomst. Men jag kan säga dig jag att det är fullkomligt sant, att lifmedikus E * * * förkunnade de till hennes maj:ts sängkammare vid tillfället befallda damerna, att han var, nödsakad förbise ceremonielet till den grad att han måste aftaga fracken, en sak så förskräcklig, att första statsfrun icke vågade afgöra den eller taga den på sitt samvete, utan måste en deputation om denna fråga afgå till kungen, som, alldeles utomsig, förklarade att en dylik vanvördnad bestämdt icke finge ega rum; och suppliken bifölls ej förr, än en ny deputation tillkännagaf att hennes maj:ts höga lif ovilkorligt sväfvade i fara, om ej doktorn genast fick aftaga rocken ... Men, kors i all dar, hvad kan den kuriren, som så sätter af der, ha att förmäla? Säkert något vigtigt, som jag nödvändigt måste inhemta ... Farväl, kära Johanna!” 
<sec/>
Och ut flög doktorinnan med hufvudet fullt af nyfikenhet att få veta hvad den anlända depeschen kunde medföra. 
<sec/>
Härvid bar det sig så innerligt väl, att, sedan vår fru loverat lite hit och dit, spekulerande på hvilken hon skulle lägga an, ödet just sände i hennes väg den ”intime, men odräglige vännen” major von Otter. 
<sec/>
”Min oförlikneliga doktorinna, hvilket agreabelt möte!”  
<sec/>
”Det säger jag icke nej till. Men ...” 
<sec/>
”Pardon för alla frågor, tills jag får veta hur det går med förslaget till det provisionella högqvarteret under medicinska fakultetens beskydd! Jag är beständigt sjuk af längtan derefter och begär icke bättre än att ställa mig under order af en viss dam.” 
<sec/>
”Tyst, min käre major, det är icke fråga om det der nu! För öfrigt måste ni och edra vänner sjelfva väcka idéen hos lasarettläkaren. När jag får hans befallning, då skall jag se till ... Men säg mig hvad det var för en kurir som kom nyss på momangen?”  
<sec/>
”Han hade en depesch.”  
<sec/>
”Nå, det begriper jag väl ... Ha de kanske stulit bort flera posteringar? Min gud, hvad jag gråtit öfver baron Knorrings hiskliga malheur vid Prestbacka, och hvad vill ändå det säga mot vissa unga flickors tårar för löjtnanten den och den, som fick göra sällskap i norska fångenskapen ... Men stor sak: nu har åtminstone jag gråtit ut för dem. Hvad som passerade i förgår är redan skåpmat ... ah, hvad tänker jag på – detta var icke allenast ett vulgärt uttryck, det var ett remarkabelt uttryck af en fru i det arma Strömstad, der knappt råttorna numera visa oss den hedern att tro på något så efemeriskt som vår skåpmat. Era utsvultna soldater, som göra sin kur för våra kökspigor, veta nog huru rätt råttorna ha.” 
<sec/>
”Hvilken satir, hvilka vapen! Blif vår skyddspatronessa – jag besvär er, min fru! Vi officerare af en viss ton hafva verkligen behof af en samlingsplats, der vi utan uppseende kunna få utbyta våra tankar efter maten – tio à tolf personer, aldrig mer.” 
<sec/>
”Men kuriren då ... depeschen – skall jag lemnas att på detta sätt famla i mörkret?” 
<sec/>
”Så vet, att det verkliga högqvarteret kommer att flyttas hit. Generalbefälhafvaren inträffar redan i morgon.” 
<sec/>
”Gud i himlen ... Gustaf Mauritz Armfelt – Gustaf III:s gunstling och högra hand! Är det möjligt att en sådan lycka skall vederfaras oss? Den märkvärdigaste man i riket ... Det kan jag förklara er att så länge han är här, kommer icke ett enda fruntimmer att kasta ögonen på er, vanliga menniskor!” 
<sec/>
”Mjuka tjenare, min nådiga ... Det torde icke bli så farligt heller – generalen är nu i en skäligen respektabel ålder.” 
<sec/>
”Ålder – det vet jag visst! Om han lefde i hundra år, så vore han ändå den ryktbaraste och intressantaste man för oss qvinnor, som så många tusen gånger suckat och deltagit i hans olyckliga kärleksäfventyr. Eller är det kanske hvardagssaker att en ung skön fröken får schavottera och flytta till spinnhuset för en älskares skull? Spinnhuset – hu ..... jag skulle ändå för en enda timma ha velat sitta der i Magdalena Rudenskölds ställe!” 
<sec/>
”Jag tycker, min nådiga, att om ni någonsin brunnit af begär att byta en stund med fröken Rudensköld, kunde vi ha gjort ett lyckligare val.” 
<sec/>
”Min bästa major, jag fruktar att ni nu är på god väg att säga några plattheter, notabene enligt min logik – låt oss derföre återvända till generalens besök. Han kommer säkerligen hit för att hålla räfst med er, ni ogudaktiga menniskor, för det att ni ingenting uträttat.”  
<sec/>
”Hvad är det ni säger, min estimablaste fru! Vi ha uträttat kanske redan för mycket. Vet ni icke att det är hans maj:ts höga behag, att vi skola suspandera våra egna krafter och hålla oss neutralt uppe i väntan på de engelska hjelptrupperna, om hvilka vi dock på långt när icke äro lika säkra som om de engelska subsidierna, hvarförutan vi skulle totalt svälta ihjäl. I öfrigt få vi trösta oss med att den hjelp, som man tager från oss, skall undsätta Finland. Och ...”  
<sec/>
”Ack, tråka icke ut mig med det vanliga! De gamla subsidierna, som England i alla fall en dag tar tillbaka med procent ... och Finland, som går förloradt, om vi än dränkte oss i tårar och blod ... och general Moore, som låtit narra sig till Stockholm ... och kungen och krigskonseljen, som ge er sin välsignelse i stället för allt annat – är det något mer ni har att föredra, ni förlamade skuggor af era stora fäder? Ack, att det icke kan påhittas någonting som sätter lif i kriget!” 
<sec/>
”Men ni är då alltför blodtörstig! Ha vi icke haft allvarsamma gränskrig hela tiden, både i förgår, dagen förut och dagen före den igen? Ni är icke tillfreds förrän ni ser oss massakrerade allesammans.” 
<sec/>
”Massakrerade eller icke – jag vill att ni skall segra. Det är alltid bättre, märk det, att några ärekrönta soldater falla på valplatsen än fylla sjukhusen. Hufvudsumman är att ni måste ta in Norge, så att utländningarne, då de läsa våra avisor, icke göra oss den harmen att redan betrakta Sverge som ett land, hvilket varit.” 
<sec/>
”Min hjeltemodiga fru doktorinna, lyd mitt råd och res sjelf till Stockholm, laga att ni får hans maj:ts och krigsministerns öra och säg dem allt hvad ni nu behagat säga mig! Kungen skall då lemna oss tillbaka general Moore, generalen förer då sin flotta till norska kusten och se’n eröfra vi Norge i en handvänning. Är ni nöjd med programet?” 
<sec/>
”Så der. Jag måste tyvärr sköta hvad jag har om händer här hemma och nödgas afsäga mig den hedrande ambasad, ni finner mig värdig ... Men, kära major von Otter, ni, som känner min fullkomliga tystlåtenhet, måste nu säga mig om ni icke vädrar någonting särdeles under generalbefälhafvarens besök? Månne någon ny affär är å bane?” 
<sec/>
”Tyvärr hör jag icke till generalens stab. Men ni, min fru, känner ju en af hans adjutanter, grefve Axel Oxenstjerna.” 
<sec/>
Doktorinnan Marin suckade. ”Tycker ni att något så fullkomligt som den tappre Oxenstjerna – han åtminstone har gjort något: det visade han när han mot en öfverlägsen styrka slog sig igenom vid Rackestad – tycker ni att han skulle med en half andedrägt förråda den minsta krigshemlighet!” 
<sec/>
”Men, min allra nådigaste, ni säger mig ju de grufligaste sottiser, och ni är verkligen högst otacksam för det lilla, hvarmed jag ibland haft äran att uppvakta er.” 
<sec/>
”Blif för all del icke stött! Ni vet huru mycket jag värderar er. Och om ni någon gång skulle vara mindre sträng mot er sjelf i fråga om yttranderätten, så sker det ju endast derför att ni talar med en vän, som kanske torde kunna gagna er och era vänner – särdeles om hon skulle förmå prestera en lokal med slutna väggar och slutna öron.” 
<sec/>
”Får jag komma i afton och kyssa era charmanta små händer?” 
<sec/>
”En så misslyckad fras hade jag sannerligen aldrig trott er adressera till mig, som längesedan fritagit er ifrån besväret att uppvakta mig med något slags galanteri, och jag förlåter er icke, så framt ej era ord inneburo en dubbelmening, lydande: ’Jag kommer i afton och bringar er offret af hela min verksamhet för dagen’... Och hör – en sak ännu: nog är det omöjligt att ej öfverstlöjtnant Adlersparre skall ha Prestbacka-positionen tillbaka. Jag hoppas att han tänker som jag och att han uppskattar våra dödligt älskade grannars fredsförslag efter hvad de förtjena.” 
<sec/>
”Res åtminstone till Bærby, min fru – det är gjordt på ett par timmar. Jag kan försäkra er att Adlersparre blir särdeles smickrad, och framför allt skall han icke neka att tro på er genomträngande blick.” 
<sec/>
”Nej, om det varit Armfelt – han bör tro på qvinnorna. Men Adlersparre, det är en annan sak. Jag känner af en viss instinkt att han icke tror på någonting så mycket som på sin egen ingifvelse, och jag gör honom den äran att så fullkomligt lita på denna ingifvelse, att jag redan tager som bestämdt att han skaffar oss igen vår post och drifver bort fienden ... Och nu farväl till i afton!” 
<sec/>
”Au revoir, min fru!” 
<chaptername>4.</chaptername>
tiken, kriget, officerarne och generalbefälhafvaren isynnerhet. 
<sec/>
Sedan doktorinnan skilts vid sin intime vän, började hennes rörliga tankar röra sig kring möjligheten att få veta någonting mer, om icke genom grefve Oxenstjerna sjelf, så åtminstone af hans värdinna – ty i hvart hus, der officerare bodde, hade man alltid reda på ett eller annat, i hvilket de voro inblandade. 
<sec/>
Ingenting var således angelägnare än att göra kusin Margareta Smith, som var den afundade värdinnan till denne utmärkte unge officer, ett morgonbesök för att höra efter huru hon mådde i allt detta bråk. Sådant var ju dessutom icke mer än skäligt af doktorinnan, då doktorn aldrig mer hade tid att efterhöra huru hans gamla patienter befunno sig och patienterna sjelfva dessutom icke hade tid att vara sjuka. 
<sec/>
Men emellan den plats ofvanför Smedklefven, nära ena hörnet af torget, der ofvannämde samtal egde rum, och andra hörnet vid början af Karlsgatan, der Smithska huset ligger, hade fru Marin så många möten att icke blott tiden gick henne ur händerna, utan – hvad värre var – hennes nästan alltid goda lynne, ty hon kom i tillfälle att under den grymmaste förbittring erfara att den intime vännen spelat henne ett litet temligen elakt spratt. 
<sec/>
Sedan hon haft nöjet att för fem eller sex ytterligt förtjusta fruntimmer vara den första som berättade nyheten om Armfelts väntade ankomst och dessutom gifvit dem ett dussin mystiska vinkar att grubla på, hände henne ingenting mer och ingenting mindre än att hon påträffade en af stadens tarfligare fruar, som hon nedlät sig att också språka an – ty utom det att hon ansåg en läkares fru lika pligtig som prestens att vara vän med alla i församlingen, så kunde hon vid arrangemangerna af den blifvande cirkeln genom denna lilla intimitet räkna på att få göra åtskilliga lån hos den rika och välförsedda frun af andra ordningen. 
<sec/>
I flygande brådska aflastade vår doktorinna alltså sin nyhet, öfvertygad att den hederliga matronan, som också älskade nyheter, skulle göra ögon nästan hälften så stora som hennes magnifika ostindiska punschbålar. Men i stället plirade ögonen alldeles förunderligt tillsammans, då hon småmysande svarade: ”Kors i all dar, min kära doktorinna, kuriren, som medförde den depeschen, kom ju i går afton – det fick jag i morse veta af kapten Segebaden, som bor hos oss.” 
<sec/>
”Nå, den afskyvärde, förhärdade von Otter” – höll doktorinnan på att utbrista, men hon hejdade sig lyckligtvis, innan de så vådliga orden kommo öfver läpparne, ty att erkänna den intime vännens dristighet att låta henne tro det han redan inhemtat hvad den sista depeschen innehöll, det skulle ha varit att erkänna att han vågat vara så dristig att gyckla. Men inom sig gjorde hon ett löfte, att derest icke majoren skaffade henne att få veta hvad den senaste rapporten medförde, skulle han blifva straffad med högsta onåd, ty hon blidkades icke ens deraf att hennes eget förnuft erinrade henne hvad hennes nyfikenhet och häftighet kommit henne att förbise, det nemligen att majoren, då han träffade henne, ännu icke kunnat veta någonting. 
<sec/>
Utan att under den återstående vägen, inlåta sig i samtal med någon, hamnade fru Marin inom några ögonblick hos den vän, som hon skulle besöka. 
<sec/>
”Gud, hvad kusin är lycklig, som har sitt förmak och sin sängkammare ograverade! Om det också endast är på mellantiden man hetes bo hos sig sjelf, så är det ändå ett oskattbart nöje.” 
<sec/>
Nu var detta visserligen icke alls den ingress, hvarmed doktorinnan ärnat börja sitt besök, men åsynen af de tvänne trefliga rummen kom henne genast att tänka på huru lycklig hon varit, om hon egt dem att disponera för sin stora vurm. 
<sec/>
”Nå, har icke du också din sängkammare och dertill din stora sal!” svarade min mor, som i anseende till doktorinnans ungdom mest begagnade det förtroliga du, medan den förra efter tidens ceremoni-sed begagnade kusintiteln till sin äldre vän. 
<sec/>
”Min sal – jo, jag tackar ... en läkares sal för kreti och pleti intill gubbar, käringar och slinkor! Har icke hela verlden rättighet att springa i doktorns dörrar!” 
<sec/>
”Jo, till och med herrar officerare, som söka trefnad och förströelse i doktorinnans sällskap – dem får du väl ej glömma, kusin!” 
<sec/>
”Det kan jag så mycket mindre”, svarade fru Marin skrattande, ”som de alltid jagas bort af min mans uddhvassa epigrammer och historier, tillskurna med rakknifven och naggade i kanterna med hans rysligaste kniptänger.” 
<sec/>
”’Säkerligen,” förklarade min mor leende, ”har du haft någon fejd på morgonen.” 
<sec/>
”Nej, kusin, men, uppriktigt sagdt, jag arbetar upp mig för att med heder och seger bestå en sådan, ifall notabene det ej kan undvikas.” 
<sec/>
”Kanske för din cirkel?” 
<sec/>
”Hvad hör jag!” utbrast fru Marin häftigt och under stark rodnad. ”Har Johanna Klase redan varit här? Det postkontoret – ack, det postkontoret!” 
<sec/>
”Lugna dig, min vän! Jag försäkrar att du verkligen är mitt första fruntimmersbesök i dag. Men du har icke haft hemligheten ensam. Derföre känner jag icke blott till den, utan äfven att någon annan adopterat din idé och från i dag satt den i verket.” 
<sec/>
”Ack, min gud, hade kusin då icke nog förut att sköta?” 
<sec/>
”Jag – jag tänker visst icke stifta några flera enskilta kretsar än jag har, och allra minst vill jag befatta mig med någon af det slag, som din troligen var ärnad att blifva.” 
<sec/>
”Hvad menar kusin härmed?” frågade doktorinnan, nu riktigt blossande på allvar. 
<sec/>
”Att tiden är full med så mycket ondt att man just icke gör sig saker till stor synd, om man misstänker att en dylik intim sammanhållning innefattar det behof, herrar officerare ha att utbyta sina enskilta tankar öfver de allmänna angelägenheterna.” 
<sec/>
”Nå, det är väl rätt oskyldigt!” 
<sec/>
”Hm, hm, min lilla doktorinna!” 
<sec/>
”Men, kusin, hvem har stulit min idé? Det är frågan. Troligen herr handelsmannen och rådmannen Boman, den rike, snikne Lorens Boman.” 
<sec/>
”Var det något att komma till mej med!” återtog min mor, glädtigt härmande gamle vännen Bomans favorituttryck, då han antingen förlorade ett drag i spelpartiet med min far eller eljest fann det lämpligt att användas i sin enkla ordbok. 
<sec/>
”Men ifall han varit den skyldige,” svarade doktorinnan, från sina nätta politiska konspirationer genast inkastad i hvardagslifvets lätta skämt, ”så skulle jag minsann nyttjat den gamle förstockade hbohuslänningens andra älsklingsterm, då han är på väg att med esset sticka kungen eller knekten: ’Kom hit med honom, så skall jag svansa’n.... Men, min gud, om herr Smith kommer, pratar jag hufvudet af mig, som så vanvördigt nämner den vördnadsvärde herr Lorens, hans dyrbare hjerte- och affärsvän.” 
<sec/>
”Åh, gif dig tillfreds – far är på Kristorp hela förmiddagen för att se till sin bergssprängning, och jag är ganska säker att Boman under hemvägen från sitt kära Erlandsröd stannar qvar hos bror. De hålla väl nu som bäst på att med pipan i mun och käppen i hand göra sina mätningar och beräkningar för stenmurar, diken och alla planteringar och planeringar.” 
<sec/>
”Herr Smith lefver helt och hållet i byggnads- och sprängningsförslager nu.” 
<sec/>
”Ja, han finner sig denna sommar mindre hågad för handelsaffärerna. Också har han sina söner som fylla hans plats i den nya spekulationsandan.” 
<sec/>
”Jo, de lära minsann ligga vidt ute i allting, göra leveranser åt kronan, m. m. Och som herr Smith senior är alldeles för släpphändt att ha affärer med kommissariatsherrarne, är det mycket lyckligt att sönerna få vara vid styret så länge ... Men, min kusin”, fortfor doktorinnan, återkommande till sin ursprungstanke, som min mor misstänkt och den hon sökt parera både genom den vink, hon gifvit om faran af ”cirkeln,” och genom samtalets förflyttande på den husliga grunden – ”för att nu gå ifrån det enskilta, måste min kusin säga mig hvem det är som gått mig i förväg?” 
<sec/>
”Vår hederliga och omtänksamma Lena Dittmer, och det faller sig ju förträffligt, då hon och hennes man förut ha stora klubben.” 
<sec/>
”Åh, derföre behöfver det ju icke falla sig så bra ... Men sak samma – officerare, både stationerade och flackande, ha vi nog af, så den varan räcker till ... Nå, jag glömmer ju den stora nyheten om generalbefälhafvarens ankomst.” 
<sec/>
”Ja, baron Armfelt lärer komma i morgon eftermiddag.” 
<sec/>
”Aha, kusin vet det också – kusin har goda källor. Grefve Oxenstjerna lär stå högt i gunsten, och då han står så väl hos sin värdinna, så droppar det väl fram en och annan intressant notis ... Men blir det icke intressant, kusin, att ansigte mot ansigte se Gustaf Mauritz Armfelt, denne förryckare och förtrollare, som man vågat anklaga för allt, till och med att ha kastat sin djerfva blick på en drottning.” 
<sec/>
”För min del förlåter jag honom icke fröken Rudenskölds djupa olycka, som förtjente att vara verldskunnig, om varningar i den vägen kunde uppskattas. Hvad i öfrigt beträffar att han skulle ha kastat djerfva blickar på någon alltför hög dam, så tror jag ej derpå. Ännu är ej grefve Struenses död på schavotten och den arma drottning Karolina Matildas förspillda landsflyktiga lif en så gammal saga, att man ej mins den.” 
<sec/>
”Det är sant, kusin! Och då Kristian VII nu gått att återträffa sin förskjutna gemål, hoppas jag att han riktigt försonat sig med henne. Lifvet i himlen är ändå längre än lifvet på jorden – låt oss trösta oss dermed. Och lät oss sedan icke dömma snillets dårskaper alltför hårdt! Dessutom var det ju hertigens af Södermanland nedrighet och försmådda kärlek som i verkligheten vållade fröken Rudenskölds förfärliga öde. När politiken och svartsjukan slå sig ihop, blir det så vackra följder ... Icke har kusin händelsevis reda på hvar generalen skall bo?” 
<sec/>
”Hos Kristofer Norbergs blir högqvarteret.” 
<sec/>
”Jaså, hos handelssocietetens förste matador ... Ack, om jag vore i kusins ställe – om Oxenstjerna blifvit inqvarterad hos mig, då ...” 
<sec/>
”Min kära doktorinna, du får förlåta ... der ser jag genom fönstret öfverste Aminoff komma rakt hit. Han har att språka med mig om sin tillställning i afton, då han får låna våra gräsbackar på Kristorp.” 
<sec/>
”Ah, deri är visst en liten hemlighet – jag vill våga ...” 
<sec/>
”Frun, frun,” ropade en bodgosse med andan i halsen, ”bokhållaren visade mig in. Vi ha inga fler lediga korgar för allt vinet, som skall ut på flottan. Han tänkte att vi kunde få låna ett par eller tre från köket, men madam Malmelin ville hugga mig på örat bara för det att jag frågade.” 
<sec/>
”Öfverste Aminoff ber så mycket om han inte kunde få tala ett endaste ord med frun!” rapporterade ena huspigan. 
<sec/>
”Löjtnant Manderström”, förkunnade i nästa handvändning den andra huspigan, ”begär nyckeln till sitt rum. Han är hemkommen från resan och vill ha mat och drick och filtar och allting.” 
<sec/>
”Söta mor”, skrek en af de yngsta sönerna, som i full fart kom inrusande, ”stadstjenarn är här med en ny soldatinqvartering.” 
<sec/>
Doktorinnan höll parasollen för ena örat och ridikylen för det andra. 
<sec/>
”Gå, gå, min kära kusin!” uppmanade min mor. ”Jag trodde just att den här lilla fristunden skulle bli afbruten af trumpetstötar ... Men ett ord i förtroende och af hjertligaste välvilja: Var försigtig – allt detta missnöje, knot och prat löper nog raskt utan ...” 
<sec/>
Längre hann ej min mor, ty i ena dörren syntes öfversten och i den andra Malmelinskan, som, utan att skänka hvarken öfverstens eller doktorinnans närvaro en half idé om konsideration, ville veta om hela köket nu skulle flyttas ut på flottan, i hvilket fall det väl vore bäst att hon gjorde sig i ordning att flytta efter. 
<sec/>
Men här måste Malmelinskan, som aldrig gifvit vika för någon, sedan hon hade sina små skärmytslingar med ryttmästare Hoving, i sin tur ge vika för stadstjenaren, som myndigt förkunnade att de uttröttade soldaterna väntade. 
<sec/>
Fru Marin sprang skrattande sin väg. 
<sec/>
Min mor kastade sig hastigt in i alla sina bestyr. Men icke blef det öfversten som först fick hennes öra: de arma soldaterna och den hemkomne kurirofficeren sågos först till godo. – – – –  
<sec/>
Emellertid ilade doktorinnan till sitt hem, men hennes ilningar, om det än led mot middagstimman, skuro sig alltid litet på snedden; och vid ett par små tittningar in till vänner, som bodde rakt i vägen, öfverraskades hon högeligen af att hos hvar och en finna en presiderande fruntimmerskrets, der under högljudt prat, men få protester general Armfelts kolossala lefnadsroman så diskuterades, dissekerades och framhölls, icke i ljuset, utan i mörkret, att han nästan utan prut blef ansedd och antagen såsom en högeligen omoralisk och för alla qvinnors rykte farlig person. Dessutom hade man mycket säkert kunnat göra ett bättre val af öfverbefälhafvare. 
<sec/>
Doktorinnan var liksom fallen från skyarna. Alla, som hon förut träffat, hade ju uppenbart varit förtjusta, och nu kom en sådan vindkastning i tonen just bland dessa damer. 
<sec/>
”För min del”, sade fru majorskan d’Orchimont, ”går jag, gud straffe mig, icke ut att se på en man, hvars namn klädt schavotten.” 
<sec/>
”Jag tänker låsa in mina flickor!” förklarade en annan. ”De kunde min själ också bli förhexade och komma på spinnhuset.” 
<sec/>
”Och mina madrasser”, utbrast en tredje, ”mina sköna herrliga madrasser, som hvar man vet äro de förnämsta i staden och af så fint tagel att de hästarne, som bestått det och som stodo på min egen salig fars adliga stall, blefvo sålda till ett kongligt stuteri – de madrasserna skickar nu fru Norberg hit och vill hyra. Men förr än Gustaf Mauritz Armfelt tår hvila på dem, skulle jag lemna dem till den obetydligaste soldat på sjukhuset.” 
<sec/>
”Hvad är detta för ömkligheter, mina damer!” tog doktorinnan med sin vanliga sjelfständighet till ordet. ”Fins det icke split, dumheter och lågheter nog på alla håll utan att vi skola visa oss så litet patriotiska, att vi med afviga sinnen emottaga den, som måste vaka för vår säkerhet?” 
<sec/>
Oaktadt en viss sensation härvid uppstod genom doktorinnan kraftfulla tillbakaslående af de yttrade meningarne, slutade damernas debatt med den allmänna föresatsen att icke någon af dem skulle visa den nyfikenheten att gå ut följande eftermiddag – så framt ei några mer än skäligt vigtiga ärenden tvingade dem dertill. Hur välbetänkt att göra sina förbehåll! 
<chaptername>5.</chaptername>
– Utflykt till eskadern. – Positionen vid Prestbacka återtagen. – Hviskningar om ett hemlighetsfullt besök i staden. – Litet oskyldigt fronderi. 
<sec/>
Ändtligen hade man hunnit till den följande eftermiddagen, och utan tvifvel hade stadens många fruntimmer den dagen varit exponerade för nödvändigheten att uträtta en mängd ”mer än skäligt vigtiga ärenden”, ty de hvimlade åt alla håll långt utom nordsidtullen, hvarifrån en person skulle komma, hvilken väckte större sensation än hans majestät sjelf torde hafva gjort. 
<sec/>
Också är det omöjligt att beskrifva den förlägenhet och den ifver, hvarmed damerna, då de samma afton vid 9-tiden gingo att afhöra taffelmusiken utanför högqvarteret, sökte att slå bort hvarandras frågor angående det intryck, som generalen gjort. 
<sec/>
Saken var den, att då Armfelt for genom staden och mötte en sådan mängd intagande fruntimmer, helsade han så ridderligt och öfver måttan snillrikt att hvar och en af damerna trodde sig särskilt hafva blifvit bemärkt af denne nöjets, intrigens och äfventyrens dyrkare. Hans underbara blå ögon, vackra kastaniebruna hår, stora figur och behagfulla vårdslöshet, allt bibehöll sig så förträffligt att man aldrig kunde tro honom stå vid de femtio årens gräns. 
<sec/>
Närmaste följden häraf var att våra fruntimmer, huru länge de än krusade med erkännandet af sina förändrade sympatier, slutligen bildade sig till ett slags falang, hvars trohet mot den ännu beståndande befälhafvande makten var färdig att trotsa allt i stället för att som nyss ange att en lämpligare general befälhafvare funnits. 
<sec/>
Straxt efter sin ankomst till staden satte sig Armfelt ned att ofördröjligen expediera en biljett till öfverstlöjtnant Adlersparre; och om lasarettläkarens fru fått titta i den, skulle hon genast hafva insett sista kurirens hemlighet. 
<sec/>
”Strömstad den 13 juni, kl. 6 e. m. 
<sec/>
Jag kom nu hit, min hedersvän och ser af en order, som Kierulf visar mig, att ni har någon plan för i morgon. Måtte den ej transspirera till fienden, som har bättre spioner än vi! Under vägen hit fick jag supplementet till er första berättelse. Huru Knorring inalles kunnat kapitulera är obegripligt. Allt detta måste man söka utreda, äfvensom specifikationen på officerare och manskap, till namn på de förra och de senares regementen. Detta skall allt vara i er rapport till mig, hvaraf kopia går till hans majestät. Går det an att anfalla danskarne utan att fyra timmar förut säga upp stilleståndet? Hafva de ej menat att så skall vara? Jag är så rädd för att de skulle gifva oss den tort att ha agerat danskt, så att detta oroar mig litet. Men är ni viss på, min vän, att ni rätt förstått konventionen, så är det bra och så mycket bättre som det är tid på att vi få litet revanche på all den skam de gjort oss.  
<sec/>
Jag ämnar mig i morgon göra en kurs omkring, kanske till flottan.  
<sec/>
Till mitt sista med fullkomlig vänskap och högaktning er ödmjuke tjenare 
<sec/>
G. M. Armfelt.” 
<sec/>
Sedan denna lilla skrifvelse blifvit expedierad, egnade Armfelt det återstående af aftonen till, såsom det ville synas, sällskapslifvets njutning. De rum, som han innehade i grosshandlaren Kristofer Norbergs hus vid Långgatan, lågo icke högre från marken än att man utifrån kunde se in. Först egde kur rum, sedermera blef der ett helt hvimliga andan hos Armfelt än ofvanstående frågor och uttalade fruktan. lande af officerare och slutligen en aftonspisning för öppna fönster. 
<sec/>
Men senare mot natten, då taffelmusiken tystnat, officerarne gått och springet på gatorna upphört, fanns en enda person qvar hos generalen, nemligen hans gunstling adjutanten grefve Axel Oxenstjerna, som, efter att någon tid hafva varit skild från sin förste chef, nu hade att emottaga en mängd förtroliga instruktioner. Äfven är det sannolikt att han fick emottaga förtroliga utgjutelser af Armfelts innersta bekymmer och till sist gifva sina utlåtelser och meddelanden om allt hvad på orten varit att observera. 
<sec/>
En lysande solklar dag, af himlen liksom särskilt förlänad för ett lysande skådespel, var den på hvilken generalbefälhafvaren öfver landtarmén med en del af sin stab och en hop andra officerare skulle besöka eskadern. 
<sec/>
Inne i hamnen hvimlade småslupar från flottan, beklädda med blått kläde eller flaggduk, och utåt hela fjorden syntes en oräknelig mängd andra båtar, tillhöriga staden, smyckade med löf och förande en massa flaggor i alla färger, notabene blå, svarta, gröna och hvita flor, fladdrande från de på tofterna sittande fruntimrens lätta sommarhattar. 
<sec/>
Och om hvarandra knuffades på tullbryggan och vägen ditned båtsmännen med soldaterna, de ärbara väl utstyrda borgarne med de härs och tvärs ilande officerarne och slutligen en stor del af stadens större pojkar, sträfvande att göra spektakel och hokus-pokus med alla madam er och jungfrur, hvarföre de också fingo hålla till godo med ganska allvarsamma tillrättavisningar af dessa.  
<sec/>
General Armfelt med sin egen svit åtföljdes af en ännu längre, bildad af alla stadens minsta gat-tultingar, och äfven de tyckte, liksom fruntimren, att, då han vände sig om, han såg så innerligt godt och gladt på dem. Men han steg obestridligt vida högre i deras gunst, då han nedsläppte en liten laddning småmynt, om hvilka de tappert slogos, medan de lifligt hurrade för honom, under det han steg ned i amiralskeppets präktigt bemannade slup. 
<sec/>
Roligast hade dock den del af stadens publik, som med sina stora kikare satt, så att säga, på första raden, d. v. s. befann sig i vindsgluggarne till de hus, från hvilka man hade den bästa utsigten. Här öfversåg man hela scenen på den blå solskimrande och lätt gungande teatern med dess nakna berg till kulisser, dess mellan skären inkilade fiskarbåtar, fyllda af herrskapspojkar såsom bipartier, och slutligen i fjerran sjelfva fonden, der flottans stolta skepp visade sina former, der folket mannade rå och flaggor och vimplar, lätt lyftade af spelande vindar, helsade den hedersgäst, som var i närheten. 
<sec/>
Då generalen nalkades chefskeppet, började salutskotten dundra, medan röken insvepte hela panoraman. Gossarne från både land och vatten hurrade, fastän de icke hördes, och frumtimren viftade med näsdukar och flor, fastän de ej syntes. 
<sec/>
Men bergen de tycktes icke vilja gifva det djupa herrliga eko, som återljöd från dem den 27 april, och detta må man ej förtänka dem, då man besinnar att ingen patriotism kunde vara större och framförallt äldre än deras, som i så mången bragdrik fordomtimma tillkännagifvit sitt dånande bifall. Nu var det ju endast af human artighet som de slogo sina rullader, passande för sådan lek. Hade de väl alltsedan april sett annat än fram och åter ilande småslupar, fyllda med galonerade officerare! Också suckade de fram sitt sista eko. Sedan var allt tyst. 
<sec/>
Medan nu champagnen fräste och porlade på den kongliga flottan, gick stadens lilla flotta in i småhamnarne, der de mest inbjudande kollationer arrangerades på gräsfläckarne. Här doftade kaffet och vinkalskålen från de ostindiska kopparne. Här sysslade de täcka värdinnorna med upplockandet ur sina korgar, och många löjtnanter, kaptener och majorer från landttrupperna hade med förtjusning slagit sig ned i dessa sällskap, der de vunno den sällan tilldelade förmånen att på en gång få göra både hustrun och mannen ett slags kur, nyttig för framdeles påräknade tjenster och nöjen ... Och pojkarne på sina skär kalaserade också vid några buteljer svagdricka, en påse skorpor och en strut knäck. Kortligen: hela scenen var ett brokigt, rörligt, lifvande spel. 
<sec/>
Under hemresan förhöjdes sinnenas njutning genom tvänne vexlande musikkårer från land och vatten. Då sjöngo också bergen med, ty det var gamla krigiska stycken som afslutade festligheten. 
<sec/>
Men ännu skulle denna festlighet förhöjas. 
<sec/>
Sent på qvällen spridde sig den lyckliga nyheten att öfverstlöjtnant Adlersparre återtagit den af fienden intagna positionen. Detta var visserligen icke någon storartad seger, men alldenstund norrmännen genom den blifvit bortdrifna från en god ställning, som eljest snart kunnat blifva ännu fördelaktigare, så lifvades förhoppningarne och modet, och den lilla segern gaf anledning till att några dussin korkar fingo smälla för skålen, i hvilken inbegreps den tappra miniatyr-trupp, som under föregående affären slagit sig igenom fienden och således sluppit att göra resan till Norge.  
<sec/>
Särskilt drack man för Adlersparre, men icke ens vår förutseende doktorinna anade att den skålen skulle bli detsamma som att dricka för Sverge. Hon kände sig dock betydligt stolt öfver att hvad hon förutsett hade besannats. – – – – –   
<sec/>
Den 16 skref Armfelt angående den angenäma notisen bland annat: 
<sec/>
”Jag hade längesedan bort besvara lilla biljetten från predikstolen, vida uppbyggligare än många predikningar, men jag har haft fan att göra här. Flottor, kapare och i går en åtta mils rekognoskering, som blir mig nyttig, hafva borttagit min Adlersparre från predikstolen i Prestbacka. tid. I morgon skall jag hafva äran komma till Näsby, då vi skola resonera à fond öfver hvad som bör göras eller låtas, hvarvid alla mina hemligheter, komna från den stora källan, skola utflyta i ert sköte. Possen är då äfven in loco”  ...... 
<sec/>
Då man ej kan undra öfver att de segrar, som i detta gränskrig vunnos fram och åter, i och för honörens och nationalitetens skull så noga räknades på ömse sidor, får man ej heller undra öfver att den sista dekorationsförändringen på Prestbacka särdeles förtröt prins Kristian August, som naturligtvis då ännu icke hade hvarken svenska sympatier eller minsta aning om att hans namn redan i mångas tankar – under djupaste hemlighet, förstås – sammanbands med en möjlig regementsförändring och ett blifvande tronföljareval. Såsom redan förut är vidrördt, hade norrmännen vid det föregående stilleståndet sett saken sådan de tänkt sig den, nemligen att endast de egde rättighet till uppsägning, hvaremot Adlersparre fattat Svenskarnes rättighet på lika sätt; och då han några timmar före anfallet uppsade freden, ansåg han sig fullkomligt honorerat sin förbindelse. Mycket trassel uppkom häraf, och mycket skrefs om detta svåra misstag i de norska rapporterna. Sjelfva den rådiga ”Budstikken” visste intet lefvande råd att göra saken klar och förtreten om intet: gjordt som gjordt var. äldre, nyare och nyaste historia”. 
<sec/>
Emellertid for Armfelt till det sedan så mycket omordade mötet med Adlersparre. I staden gällde denna generalbefälhafvarens utflykt för en inspektionsresa, och man längtade blott att snart få honom tillbaka igen, ty då han visade sig på gatorna, hurtigt och vänligt språkande med officerare och borgare, syntes ingenting af de moln, hvilka bemärktes af dem, som kunde betrakta honom under hans få ensliga stunder. Tvärtom strålade det behagligaste leende på hans läppar, hvarjemte hans ögon, när han såg uppåt fönstren, der damer alltid voro till finnandes, vältaligt tycktes vilja tacka för det deltagande, som han öfverallt mötte. De fruntimmer, som blifvit presenterade för honom, och bland hvilka fru Marin visst icke var den sista, kunde ej upphöra att prisa hans enkelket, treflighet och qvickhet. 
<sec/>
Blott en medtäflare egde han. En enda ung man fanns som lyckades bli sedd, fastän han visade sig tillsammans med Armfelt, nemligen löjtnant Axel Oxenstjerna, hvars ädla ansigte, fina väsende och tillvinnande milda hjertlighet gjort många eröfringar. Synnerligen hade förtjusningen efter skärmytslingen vid Rackestad, för hvilken den unge hjelten erhållit svärdsorden, fått en utgångskälla, der alla intryck kunde flyta tillsammans. Det påstods i staden att grefve Oxenstjerna särskilt fästat sina blickar på en af de unga balskönheterna. Men doktorinnan Marin, som ansåg sig veta allting bättre än andra, påstod att detta var ogrundadt, ”emedan” – sade hon, som alltid hade hufvudet fullt med intriger, politik och nyfikenhet – ”vår vackra Louise eljest naturligtvis skulle skryta med allt nytt, som hon i det fallet bort kunna uppsnappa.” Huru förhållandet egentligen var syntes först något längre fram, då vid inträffandet af en stor olycka det allmänt påstods att en ung dam i staden gret tiodubbelt så många tårar som alla andra. 
<sec/>
Emellertid var det nu endast jubel öfver att grefve Oxenstjerna icke skulle åtfölja Armfelt, då denne lemnade Strömstad för att uppslå högqvarteret på Dal i den romantiska Eds socken. 
<sec/>
Men om Armfelt haft en tusendels aning om hvad som skulle inträffa med hans så högt värderade unge vän, skulle han utan tvifvel icke beordrat honom till adjutant hos general Belfrage. 
<sec/>
Huruvida grefve Axel Oxenstjerna hörde till den delen af herrar officerare vid venstra flygeln, som ifrigt åtrådde lokaler för slutna cirklar, kände man icke med visshet. Emellertid må nämnas att han var förtrolig vän med August Anckarsvärd, Adlersparres adjutant och broder till den icke längesedan aflidne vördnadsvärde veteranen, den siste af deltagarne i 1808 års stora händelser vid vestra riksgränsen. 
<sec/>
Under denna tid, eller kanske litet senare, var det – stadens krönika bestämmer ej dagen – då något besök af icke vanligt slag väckte uppmärksamhet och gaf stoff åt vigtiga gissningar och konstiga historier. 
<sec/>
En tidig morgonstund, medan doktorn gjorde runden på lasarettet, begaf sig doktorinnan ut på sin rund, denna gång börjande nere vid bron, der hon tittade in hos sin goda vän fru Lena Dittmer. Det var detta fruntimmer som, enligt hvad man torde erinra sig, lånat idén till ”cirkeln”, om hvilken, inom parentes sagdt, doktorinnan Marin haft den oturen att inse det den aldrig skulle hafva vunnit hennes mans bifall. Herr doktorn hade varit så gudlös, att han rent af förnekat möjligheten af och tron på sin hustrus snillrika förmåga att arrangera ett mottagningsrum för sjuka besökande i en liten afplankad förstugukammare, hittills upptagen af allt möjligt. Den barbariske mannen ville ha qvar sin sal, och mot denna obehagliga jernvilja lönte ej mödan att utveckla hvarken de qvinliga behagen eller den qvinliga diplomatien. Herrar officerares enträgna anhållan fick ett radikalt nej ..... 
<sec/>
Fru Dittmer och hennes ogifta syster stodo bägge i köket upptagna af vigtiga anordningar, då doktorinnan, som redan i förstugan påsatt sig sin förtroligaste och allra trefligaste min, helt ämabelt inträdde. 
<sec/>
”Åh, gud bevars”, utropade värdinnan, ”hvad får jag se – i sjelfva köket ... Stig in i gula rummet, min kusin!” 
<sec/>
”Men fins der bara inga gäster, kära Lena?” 
<sec/>
”Icke ännu, bevars – men eljest skulle väl icke ett par officerare skrämma den, som dagligen ser så många af det slaget omkring sig.” 
<sec/>
”Ja, på besök, kusin – men hvad är det för bagatell!” suckade doktorinnan, i det hon, åtföljd af värdinnan, tog gula rummet i besittning. 
<sec/>
”Hvad det är för bagatell!” upprepade fru Dittmer och såg verkligen något brydd ut. Hon var en ganska estimabel och klok fru, som sedan längre fram i tiden af nödtvång bildade hvad nu skett endast på allmän begäran, nemligen en klubb, hvilken under en följd af år bibehöll sig, alltid lika ryktbar, fastän icke i samma lokal som den närvarande. Men fru Dittmer insåg icke fördelarne i att ha en klubb för annan orsak, än att den gaf betydlig inkomst och för nöjes skull litet småsqvaller till husbehof. Dessutom måste ju hvar och en i sin mån gagna det allmänna. Helt naturligt var det då att hon upprepade doktorinnans ord: ”Hvad det är för bagatell!” 
<sec/>
”Nå, min kära Lena, kan du då icke begripa den stora skilnaden mellan att höra saker vid ett middagsbord, sedan sinnena blifvit uppvärmda af vin och dispyter, emot att höra personer tala sittande, så att säga, på språng med chapeauba’n under armen eller på knät – ack, om jag fått ha din makt!” 
<sec/>
”Min kära kusin, tror kusin att jag har tid att höra på hvad som sägs vid bordet! All min omtanke”, tillade hon skrattande, ”lägger jag på faten, som serveras.” 
<sec/>
Här suckade fru Marin än djupare. Att se slika tillgångar så bortkastade – det var förfärligt! Hon kände sig ändå icke rätt säker på att ej någon list låg under så mycken likgiltighet. 
<sec/>
Huru som helst, kosta hvad det ville, måste hon få veta något, ty den upplysning, som hon brann af begär att erhålla – det var nu fråga om någonting bestämdt – stod icke att vinna hos någon annan än fru Dittmer. Också berörde nu vår doktorinna alla punkter för att utröna hvar hon borde utkasta sin metkrok, men lyckligtvis hade fru Dittmer för många göromål att kunna likna det stilla i vattnet, ur hvilket doktorinnan stundom om aftnarne i sällskap med den ”intime” vännen och ett par andra vänner, drog upp sina fiskar för qvällsvarden. 
<sec/>
”Uppriktigt, kära Lena – jag ser huru orolig du är bakom artigheten och vill derföre icke uppehålla. Men jag har att göra en fråga, den jag gerna ville ha besvarad på samvete ... Kusin hade ”särskilt främmande i går qväll?” 
<sec/>
”Det nekar jag visst icke.” 
<sec/>
”Nekar kusin icke heller” – fru Marin fann nödigt sänka rösten – ”att i samma sällskap befann sig den der engelsmannen, som kom till staden i går?” 
<sec/>
”Än se’n – hur många engelsmän anlända ej hit! När blef det så vigtigt?” 
<sec/>
”Jo, från den stunden”, svarade fru Marin, liksom rädd för sin egen röst, ”då de komma i högvigtiga ärenden. Jag ville ge till två timmar af mitt lif, om jag visste något om den der Br ... Bro ... hur var det nu han hette igen?” 
<sec/>
”Det var ett helt simpelt namn”, återtog fru Dittmer, ”ett namn utan all märkvärdighet. Han hette, om jag icke missminner mig, rätt och slätt Brown.” 
<sec/>
”Det duger stundom det också ... Nå, kära Lena, ett ord i vänskapens djupaste förtroende – kusin känner bestämdt något. Jag vill dö på att här talades om statens angelägenheter, om något mycket, mycket vigtigt?” 
<sec/>
”Jag ber kusin”, svarade fru Dittmer med värdighet, ”att ha aktning för mitt hus och min samling!” (Fru Dittmer var icke så förnäm att hon kallade sin enskilta klubb för cirkel). ”Här, min doktorinna, sätter man icke ihop lasteligt tal om höga öfverheten; men fins det dåraktiga officerare, unga spelevinkar, som ingenting annat ha att sköta om, så är det i alla fall en sak, som icke tillkommer mig att veta. De betala för rummen, maten och vinet, men icke för att bli spionerade.” 
<sec/>
Den, som tror att fru Marin nu miste kontenansen och stött aflägsnade sig, begår ett fullkomligt misstag. Hennes nyfikenhetspassion kunde icke hämmas af så litet. Medan hon som hastigast i tankarne begrundade hvar hon härnäst skulle upptaga träden, då vänskapen och förtroligheten icke slagit an, fick hon så lyckligt genom fönstret sigte på fru Dittmers unge son, herr David, som lekte på gatan. 
<sec/>
Helt förtjust erinrade hon sig nu att hon på förhand beräknat denna hjelp och i kjolsäcken stuckit ned en ”dansmästare”, den hon tillegnat sig ur sin egen herr sons lek-attiralj. 
<sec/>
”Åh, bevars kusin, hvad lille David har växt – och så han växt till sig se’n! Det barnet har då alltid varit min stora favorit. Ett hufvud sådant att jag önskade att min Otto hade maken till det, ehuru han eljest fått bra nog af det slaget” ... I detsamma öppnade fru Marin fönstret och lutade sig ut ... ”Hur mår du, min snälle David? Se, hvad jag har med mig åt dig”... Hon nedsläppte en oförlikneligt konstruerad dansmästare, som David genast fann kunde dansa efter tre trådar. 
<sec/>
”Nej, min kusin, hvad vill detta säga” ... Fru Dittmer var fångad ... ”Nå ja, gossen är icke dum, om jag sjelf skall säga det. Gud välsigna barnet!” 
<sec/>
”Utan att låtsa höra stängde fru Marin fönstret och tog upp sin ridikyl och parasoll, i det hon liksom för sig sjelf sade: ”Sådan bugning han gjorde, den lille krabaten! Otto får jag aldrig att buga hälften så väl.” 
<sec/>
”När kusin har sina vägar förbi”, återtog fru Dittmer tvekande, ”så ...” 
<sec/>
”Kära Lena, vi ha ju ingen sammanhållning nu och få det väl icke heller, förrän våra hus bli rensopade ... God morgon, god morgon!” 
<sec/>
”Se – kusin släppte näsduken” ... Fru Dittmer smålog på ett eget sätt ... ”Hvad i all verlden var det för lappri jag hörde, då jag i andra rummet ställde i ordning glasen till balen ... Det nämdes ett namn, som jag aldrig förr hört.” 
<sec/>
Vår doktorinna släppte nu både näsduken och ridikylen. 
<sec/>
”Goda Lena, jag ber dig, tappa icke minnet! Kanhända att officerarne händelsevis talade om någon vid norska befälet – kanske till och med om sjelfva prins Kristian August?” 
<sec/>
Fru Dittmer såg helt förtretad ut. ”Skulle jag,” sade hon, ”behöfva tänka efter om det ej var fråga om något annat namn än prins Kristians, om också hela sviten af Sleswig och Holstein och Augustenburg på köpet följt med!” 
<sec/>
”Kanske det då var något riktigt utländskt namn – t. ex. ett förnämt engelskt?” 
<sec/>
’Det kanhända ... Engelskt – jag skulle nästan tro det.” 
<sec/>
Fru Marins ögon ordentligt blixtrade vid det nöje hon erfor att ändtligen komma någonting på spåren, och ändå måste hon småle vid tanken på att det var hennes lysande idé att stjäla bort lilla Ottos dansmästare som åstadkommit ett sådant storverk. Också lofvade hon sig att han skulle få två dansmästare i stället. 
<sec/>
”Kära, goda Lena, kan du erinra dig om det var den der herr Brown som talade?” 
<sec/>
”Nej, han var redan gången.” 
<sec/>
”Nå, hvilken af officerarne var det då?” 
<sec/>
”Kära kusin, du sätter för hårdt åt mig!” 
<sec/>
”Lika mycket – det gör föga till saken: det är icke min sed att vara indiskret. Låt oss endast hålla oss vid det der namnet ... Uttalade de det med något tydligt nöje eller missnöje?” 
<sec/>
”De uttalade det helt sakta, och såsom jag tyckte väckte det olika meningar.” 
<sec/>
”Således vann det icke bifall?” 
<sec/>
”Det tror jag ej.” 
<sec/>
”Kusin Lena, försök åtminstone att erinra dig några bokstäfver!” 
<sec/>
”Om jag funderade aldrig så, tror jag icke att jag ändå får ihop det. Men någonting om Glen ... Glo ... eller Glom ... föresväfvar mig. Så mycket är då säkert att icke var det fråga om sjön Glommen, som så ofta nämnes.” 
<sec/>
”Nej, det tror jag väl!” inföll fru Marin leende. ”Men kanske, om vi antaga att det var ett engelskt namn, som började med Glou, det möjligen kunde sluta med cester – deras ändelser ha så ofta den klangen. Således: för roskull ... Gloucester? 
<sec/>
”Kors, i all verldens dagar, kusin är då raffineradt märkvärdig att stafva och lägga ihop! Icke hvarken vill eller vågar jag svära på att detta precist var det namnet, som jag hörde, men nog klingar det bra lika”. 
<sec/>
”Förlåt, min bästa Lena, jag glömmer ju totalt, medan vi prata om de här obetydligheterna, att någotdera namnet för det bestämdt rätta, kan ännu mindre jag göra det; och något hopp finnes icke att få reda på sanningen, då flere engelsmän besökte staden och man under kriget icke hade tid att tänka pl dagböckerna vid gästgifvaregården. jag stjäl bort din dyrbara tid ... Farväl, min hjertans vän – var säker att, om jag i något kan vara dig till tjenst, du alltid bör räkna på mig! Och blir lille David någonsin sjuk, skall min man släppa allting för att komma hit.” 
<sec/>
Och knappt gifvande sig tid att afhöra värdinnans tacksägelse och afskedshelsning, skyndade doktorinnan, nästan qväfd af sina många idéer och kombinationer, ut på gatan, likväl i högsta grad harmsen öfver att den intime vännen ej var till finnandes. Major von Otter hade blifvit beordrad åt annat håll ... Men se – hvem kommer der rakt emot henne, om icke en annan vän, tillhörande hennes fiskpartier, men icke hennes förtroligaste umgänge. Vi våga dock icke namngifna honom, ty efter den dag, som i dag var, blef han aldrig tåld af doktorinnan. 
<chaptername>6.</chaptername>
af att icke bevara hvad ekot meddelat. – Hurudan fru Marin efter en kort frånvaro fann ställningen. – Armfelt lemnar Strömstad. 
<sec/>
”Ödmjukaste tjenare, fru doktorinna – så tidigt ute på visitronden ... Vågar man taga sig friheten fråga om någonting märkligt är å bane?” 
<sec/>
”Kanhända herr öfverstlöjtnant ... Kom, låt oss göra ett slag öfver bron, så skall jag säga er en sak.” 
<sec/>
”Med förtjusning! Om man har en ledig timma, kan man omöjligt agreablare använda den ... Nåväl, man säger således – ty allt hvad ni har den godheten att meddela börjar vanligen med: Man säger ...” 
<sec/>
”Ja, visst!” svarade doktorinnan skrattande. ”Personnagen man är så beqväm: den komprometterar ingen. Men vid det här tillfället har ordet man en vidsträcktare mening: hela staden vet att generalbefälhafvaren haft visit af en engelsk herre, som man tror icke ha gjort den långa omvägen hit för – såsom ordspråket lyder – hvita stickors skull.” 
<sec/>
”Nej, min fru, det var troligen för hvita flickors skull. Han hade väl hört omtalas att Bohuslän är utmärkt för sina vackra fruntimmer.” 
<sec/>
”Kors, bevars, skall hans engelska maj:t uppsätta en seralj? Eller reser mr Brown – om han heter så – för hertigen af Gloucesters räkning? Jag stackars enfaldiga varelse trodde att det endast var i österlandet som sådana ambassader förekomma. Men i alla fall är det en ära för Sverge ... Sverges fruntimmer förstås ... att en höghet från Storbritannien har ett så godt öga till vårt land. Ni borde emellertid låtit honom förstå, innan han i morse reste, att de förnämsta skönheterna finnas i Uddevalla ... Det var således hela statsfrågan!” 
<sec/>
Under detta oskyldiga småprat hade öfverstlöjtnanten synts både rodna och blekna. Men doktorinnan log innerligt ämabelt och såg ingenting. 
<sec/>
”Min nådiga, skulle ni tillåta en god vän, en beundrare af ert omfattande geni, er pikanta konversation, att gifva er ett oegennyttigt, men derjemte särdeles vigtigt råd?” 
<sec/>
”Gerna, herr öfverstlöjtnant – jag hör ingenting hellre än sådana.” 
<sec/>
”A la bonne heure, knyt då ett band om er tunga, så framt det rörer statens eller generalbefälhafvarens angelägenheter, ty det kommer att bli skarpa följder, om högförrädiskt tal utsprides. Det ni alluderar på har jag hört af er – märk det, af ingen annan; och märk också att det blir er jag angifver som min sagesman, ifall besynnerliga rykten komma ut. I första hand skyndar jag till lasarettet att träffa er herr man, som sedan närmare torde förklara för er den våda, damerna löpa, då de släppa behagens spira för att ...” 
<sec/>
”Här behöfs icke något afslutande!” förklarade fru Marin, ehuru icke alldeles med sin vanliga säkerhet. ”Jag är en graf, när jag vill, och jag förbinder mig vid min heder till tystnad. Men märk nu äfven hvad jag säger: Skulle herr öfverstlöjtnantens vägar, oaktadt mitt ord, händelsevis bära till lasarettet i en viss afsigt, så blir det fiendskap mellan oss – och kom ihåg att det är bättre ha en qvinna till vän än fiende ...” 
<sec/>
”.... helst en så skarpsinnig, min nådiga! Var säker: jag ärnar icke öppna fiendtligheterna, men jag skall alltid veta parera fiendtliga anfall.” 
<sec/>
Med en djup bugning försvann öfverstlöjtnanten .... 
<sec/>
Några ögonblick stod den besegrade damen qvar på samma ställe. 
<sec/>
Att vara bunden, fjättrad till både tanke och tunga, att bära på allt, både möjligt och omöjligt, och ingenting få aflossa af bördan och att så godt som – eller rättare, rent ut – hafva blifvit tvingad, hotad till eftergift ... det var förfärligt, otroligt, outransakligt, men dock sant.  
<sec/>
”Nå, vänta, vänta – vi få se om maktspråk alltid gälla framför klokheten och om icke hvarje fråga kan ses från flera sidor!”  
<sec/>
Under det hon fortsatte funderingarne och i hufvudet uppställde sina batterier, hade hon till venster om bron allt längre fördjupat sig utåt den så kallade ”udden,” och hon hade hunnit till den slutsatsen att hon kanske för första gången i sitt lif obehöfligt tappat ett spel, ty nog borde hon hafva redt sig bättre mot denne björn i öfverstlöjtnantsepåletter – då hon hörde någon häftigt nalkas bakom sig. 
<sec/>
”Ursäkta, min nådiga doktorinna, att jag ånyo besvärar er, men det var en sak jag glömde.” 
<sec/>
”Verkligen!” svarade fru Marin likgiltigt. ”Jag trodde att vår konversation var afslutad.” 
<sec/>
”Icke alldeles, om ni behagar. Ni hörde att jag glömde en vigtig sak ...” 
<sec/>
”... som gäller?” 
<sec/>
”... Att general Armfelt just i dag beger sig till lasarettet, då han naturligtvis kommer att språka med doktor Marin. Af den orsak torde det kanske vara skäl, att på förhand gifva generalen en vink om att doktorns hus är misstänkt såsom en skyddad plats för missnöjda officerare. Kortligen – man fronderar i doktor Marins hus.” 
<sec/>
”Hvilken afskyvärd och djerf elakhet!” utbrast doktorinnan. ”Fronderar man vid en kopp té under en timmas visit?” 
<sec/>
”Det skulle jag tro låter sig mycket väl göra.’” 
<sec/>
”Men ni vet ju att allt detta är fullkomligt ogrundadt, ja en verklig osanning!” 
<sec/>
”Det är då visst och sant att fruntimren taga sig privilegier, som, minst sagdt, icke äro blygsamma!” förklarade öfverstlöjtnanten rodnande, och tonen förklarade ännu mer än orden: ”Att säga detta till en person, som ni känner är så väl underrättad – akta er, min fru, att min varning icke blir förenad med personlig förtrytelse! Harmen är en pockande rådgifvare.” 
<sec/>
”Men hvad är det då som öfverstlöjtnanten egentligen åsyftar? Låt oss en gång förstå hvarandra ... Fronderi – hvilket förskräckligt ord! Gör ni mig händelsevis den äran att taga mig för en fransk markisinna?” 
<sec/>
”Jag gör er den rättvisan att taga er för en högst farlig qvinna, och det skulle ni ha varit i hvarje land. Derjemte önskar jag på det lifligaste att ni – i stöd af mitt aldrig brutna hedersord, och det gifver jag er, om tystnad öfver detta samtal – måtte anförtro åt mig hvar eller när ni hört något om de högförrädiska galenskaper, hvarpå ni för en stund sedan syftade!” 
<sec/>
”Då herr öfverstlöjtnanten på ett så bevekande sätt lägger mig sin önskan på hjertat, får jag väl tillstå att förhållandet helt enkelt var detta, att ...” 
<sec/>
”Vänta ett ögonblick – skall ni nu tala verklig sanning?” 
<sec/>
”Ja, på en ärlig, frisinnad svensk qvinnas hedersord ... Då jag i går mot aftonen hade ett ärende utåt Ryssmyren och obemärkt gick förbi en klippa, dold af några träd, hörde jag två röster tala ... ” 
<sec/>
”Och ni kände igen dem?” 
<sec/>
”Alldeles icke ... Jag hörde den ene säga, eller kanske var det ekot från klippan – jag tror snarare det ... Men det värsta är, att om jag nu blir uppriktig, skall ni åter beskylla mig för att vara delaktig i något riksfarligt.” 
<sec/>
”Nu söker ni blott efter tid ... Var det kanske ett par af stadens borgare som talade?” 
<sec/>
”Det tviflar jag på, men den ene sade så här”... Doktorinnan sänkte sin röst: ’Aldrig, aldrig hertigen af Gloucester till tronföljare – ingen engelsman’ ... ’Nej’, svarade den andre officeren (jag tror säkert att det var ett par officerare), ’tusen gånger hellre då Kristian August! Det kunde förena många intressen’.” 
<sec/>
”Nog, nog, mer än nog!” utbrast i en häftig, men sakta hviskning öfverstlöjtnanten. ”Dessa vildhjernor till pojkar, som icke ha stort annat att göra än att sätta ihop de befängdaste gasconnader, de borde straffas som högförrädare, hvad de i sjelfva verket också äro ... Nå, min fru” – öfverstlöjtnanten försökte att åt den våglika rösten gifva något insinuerande – ”nog kände ni dessa herrars namn?”  
<sec/>
”Kors, hvem tar ni mig för – kanske till och med för en angifvarinna? Misstag! Jag har omtalat just jemt hvad jag ville omtala, på det att ni, min herr öfverstlöjtnant, måtte begripa att det icke är i doktor Marins hus som man fronderar. Kanske var det också derföre att jag fann det vara intressant att få se hvad verkan min lilla historia skulle göra på er sjelf ... Och nu tror jag då bestämdt att vi ha uppgjort vår räkning.” 
<sec/>
”Ja, så framt jag är den ende som har äran att vara er förtrogne. I annat fall torde er man riskera att förlora tjensten.” 
<sec/>
”Åh, min käre herr öfverstlöjtnant, nu sköt ni då verkligen förbi målet! Ni erkänner säkert inom er att för en så klyftig herre var ett dylikt yttrande en riktig faute ... Min man förlora tjensten – jag undrar just om ni har något öfverflöd på examinerade, framför allt skickliga läkare. Minsann skulle ert ömkliga sjukhus stå sig slätt utom honom ... Således inga skrämskott! Jag fruktar icke mer än en makt på jorden, och det är hvarken er, general Armfelts, hans maj:ts eller ens hertig Carls, han som så väl förstår sig på att behandla fruntimmer, utan det är helt enkelt min mans makt – icke derföre att han är en sträng man, ännu mindre en elak man, utan derföre att han skulle förgöra mig med gycklet och satiren, för hvilka vapen, då de föras af honom (min stormästare), jag vanligen måste nedlägga mina. Var således lugn!” 
<sec/>
”Nåväl, vi ingå då en allians – håll den troget!”  
<sec/>
”Fullkomligt! Och till ersättning berättar ni mig litet à apart sådant som man har lof att tala om ... Huru går det med general Moore – komma aldrig trupperna af fartygen? Det är ju förskräckligt att ni, i trots af alla kungliga förbud, icke kan göra någonting af vigt med Norge.” 
<sec/>
”Ja, det är verkligen förskräckligt, men jag fruktar att ni måste öfvergifva förhoppningen att se engelsmännen hjelpa oss att göra slag i saken, och hur mycket jag än beklagar er, ser jag intet annat råd än att ni får nöja er med våra små guerillakrig på gränsen.” 
<sec/>
”Nöden har ingen lag ... God morgon, min bäste herr öfverstlöjtnant! Jag reser åt landet nu på ett par dagar, så att ni kan vara alldeles lugn.” 
<sec/>
”Tvärtom”, menade öfverstlöjtnanten skämtsamt. ”såvida ni icke vill engagera er som spion! I Frankrike, som ni nyss nämde, vet ni ju att de förnämsta och celebraste damer icke försmått den befattningen.” 
<sec/>
”Tack”, svarade doktorinnan skrattande, ”men, jag är icke nog förnäm att spionera för sold. Jag är nyfiken endast för mitt eget nöje och har åtminstone en dygd, den att vara tystlåten ..... Er tjenarinna!” 
<sec/>
”Er ödmjukaste tjenare!” 
<sec/>
Doktorinnan Marin reste verkligen åt landet i och för uppköp af diverse produkter. Men medan hon befann sig på farväg, gjorde hon en sväng hit och en sväng dit åt gränstrakterna, ty goda fruar och vänner, med hvilka man kunde både handla och utbyta litet nytt, hade hon på flera håll. Och bland utbytesartiklarne, just mellan vigten af en bytta smör och några lispund fläsk, hade en nyhet halkat ut, hvilken angick ingenting mindre än ett möte, som general Armfelt haft med öfverstlöjtnant Adlersparre och en annan förnäm herre på en plats, dit alla tre kommit särskilt resande. Platsen fick hon likväl icke veta, emedan hon vågat göra en något påtaglig grimas, då hon luktade på det härskna fläsket. 
<sec/>
Ifall hennes allierade från det vigtiga samtalet på udden varit den förste som doktorinnan vid sin återkomst träffat, skulle hon hafva jublat, men öfverstlöjtnanten var borta, och derföre fick den ”intime och odräglige” vännen, som nu återkommit, förstlingen af förtroendet. 
<sec/>
”Nå, major von Otter, jag har en exellent nyhet för er. Ni vet då ingenting här i staden! Har ni hört att öfvergeneralen haft en fullkomligt hemlig och högst kurios sammankomst med Adler ...” 
<sec/>
”Min nådiga, jag besvär er att betänka en sak!” 
<sec/>
”Hvilken då?” 
<sec/>
”Att man icke vidare vågar förlita sig på några rykten. Dagens lösen är försigtighet. Man vet ingenting mer, man ser ingenting, man tror ingenting.” 
<sec/>
”Hvilken admirabel frontförändring på så kort tid!” 
<sec/>
”Remarkabel, min nådiga!” 
<sec/>
”Men drömmer gör man väl åtminstone?” 
<sec/>
”Endast med täcket öfver hufvudet.” 
<sec/>
”Godt herr major! Den politiska temperaturen undergår väl snart någon förändring ... Nå, har ingenting passerat, som tillhör stora ljusa dagens frågor?” 
<sec/>
”En express har kommit från norska högqvarteret.” 
<sec/>
”Och man anar att prins Kristian ...” 
<sec/>
”Aj aj, mins ni icke att man ej mer anar någonting!” 
<sec/>
”Det var så sant – låt oss då icke uppehålla hvarandra!” 
<sec/>
Doktorinnan Marin insåg fullkomligt tvänne saker, den ena att hennes vigtiga hemlighet af major von Otter redan var känd, och den andra att hon gjort en omätlig förlust genom den förolyckade cirkeln, der hon kunnat få lefva inne i sjelfva de korsande händelserna. 
<sec/>
I sammanhang härmed beslöt hon att för en liten tid lemna politiken å sido och behagligt återvända till den lilla hemkretsen. Hon skulle öfverraska och förtjusa sin man och kanske genom denna kanal, genom denna vändning åt inre politiken få några vigtiga upplysningar angående den yttre. Ändtligen ville hon roa sig träget med sina små fiskpartier: de skulle snart försona den ”intime” vännen och de andra vännerna med missödet att icke ha fått blifva hennes middagsgäster. Men allra trägnast ville hon promenera i Ryssmyren, den enda trädgårdsanläggning, som då fans vid staden och der man hade till hands såväl lands- som sjöluft, båda delarne, efter hvad hon försäkrade sina bekanta, alldeles nödvändiga för hennes lille Otto.  men icke blott det, utan äfven belletristisk författare. Bland andra arbeten skref han ”Ingenting eller Småfolkets sällskapslif i staden och på landet” samt ”Piccadilles, en samling af hvarjehanda”. Han uppskattades dock tyvärr aldrig efter hvad det ofta snillrika och poetiska, ömsom qvicka och djuptänkta i hans skrifter så väl förtjenar. I ”Svenskt Konversationslexikon” upptages han besynnerligt nog endast såsom bekant genom en skriftvexling i tidningarne, hvari han beklagar sig öfver den mindre grannlaga behandling han erfor af befälet såsom garnisons- och sjukhusläkare på Karlsborg. Här vistades han ännu, då han efter en längre tids sjukdom till såväl själ som kropp afled år 1847. 
<sec/>
Huru det emellertid var eller icke var med de så kallade ”fronderierna”, nog jäste missnöjet starkt redan nu, och nog fanns det i Strömstad både ”samlingar” och ”cirklar”, der herrar officerare, om icke under titeln, dock i sak uppenbarade sig som helt allvarsamma frondörer. 
<sec/>
”Revolutionens nödvändighet” – säger ju Carl Henrik Ankarsvärd, hvilken måste vara en ojäfvig auktoritet – ”utgjorde länge ett öfverläggningsämne inom regementena vid vestra arméns venstra flygel, innan jag derom första gången yttrade mig till öfverstlöjtnant Adlersparre, ehuru all tidigare verkställighet tillintetgjordes genom brist på någon hågad anförare, emedan general Armfelt då icke stod att öfvertala.” 
<sec/>
Det ämne, som låg närmast för handen och i sig inneslöt så många andra af utomordentlig vigt, var de engelska hjelptruppernas overksamhet. Och alltid var det konungen, hans envishet, hans skuggrädsla, hans vankelmod, hans förvända maktbegär, hans orättvisa, oklarhet och många olyckliga order, som glödgade de unga sinnena, hvilka icke kunde eller ville se fosterlandet så stupande mot branta djupet utan att söka medel att hålla det uppe från fallet. 
<sec/>
Nu gällde det synnerligen frågan om hur kriget skulle föras, hvilken fråga undergått märkvärdiga förändringar efter den storbritaniska flottans ankomst. 
<sec/>
Vid närvarande tid hade nemligen konungen på nytt upptagit sin bortlagda idé angående eröfringen af Norge och gjort den uttröttade engelska generalen förtroende af sin utkastade operationsplan. Men sir Moore var icke disponerad att nu lyssna dertill, då trupperna blifvit till större delen dragna från gränsen och lång tid skulle åtgå att åter fylla luckorna. Han var förbittrad öfver att se sina egna trupper sedan tvänne månader, i följd af konungens tvehågsenhet och misstro, få qvarligga om bord. Och det var helt naturligt att en vacker dag frågan tvärt tog slut derigenom att den engelske amiralen hemligen försvann. Återkommen till Göteborg och sina fartyg, seglade han hem till sin ö, och härmed ändades alla gissningar och förhoppningar, som sammanhängde med den storbrittaniska sjöhjelpen.   
<sec/>
I Schinkels ”Minnen” (del. 4) står något om att Armfelt sjelf erkänt att han börjat underhandlingar med general Moore, och ”det torde få anses ovisst”, heter det, ”hvad följden af ett dylikt godt förstånd, som nu endast hetes syfta på Norges intagande, kunnat bli, ifall de engelska trupperna fått landstiga.” 
<sec/>
Bland bevisen om Armfelts delaktighet i de revolutionära planerna framdrages – förutom det förmodade sammanträffandet i Strömstad med engelska sändebudet Brown, hvilken representerade hemligheten om hertigen af Gloucesters efemera inblandning i rikets blifvande öden – äfven mötet på Näsby med Posse och Adlersparre. Men då man ser en själ så medelsam och öfverströmmad af alla sina uttryck som Armfelts, bör man väl kunna fatta att denna själ endast längtade efter en ostörd stund att få förtro sig åt vänskapen; och att han då utgöt all sin brännande harm, sina missräkningar och olycksnyheter, är helt naturligt. 
<sec/>
Hos Armfelt öfverlefde dock loyotén alla häftighetens utbrott, och efter ett stormande obetänkt uttryck drog han sig snart tillbaka inom de förskansningar, dem hans ridderliga principer uppfört omkring den okränkbara konungamakten. 
<sec/>
Hämmad på alla sätt i sina operationer, skymfad i den vigtiga ställning, som han snarare representerade än innehade, urståndsatt att få konungen att fatta ett enda af hans klagomål, kunde han möjligen höra, kanske till och med drömma om vissa framtidsförslager, men aldrig handla i strid med de känslor, som han intill sin död egnade Gustaf III:s minne. 
<sec/>
Nu se vi honom uppbryta från Strömstad, der han uppsamlat några behagliga blommor af det slag, som den fulländade gentlemannen aldrig försmår att njuta af, ty de tillfördes honom af damerna, hvilkas sympatier varmt följde honom. Hans artighet och humanitet för öfrigt mot både män och qvinnor, hans intresse för alla, som han kunde hjelpa, gjorde hans minne länge kärt för det lilla samhället.  
<sec/>
Anländ till vestra Ed, fick han långt före den jobspost, hvilken skilde honom från befälet, en annan, som djupt angrep hans känsliga hjerta.....  
<sec/>
Men innan vi berätta härom, må det tillåtas oss att från dagens frågor och strider för en stund dröja och hvila vid en anspråkslösare tafla. 
<chaptername>7.</chaptername>
blommorna somna vid bäcken. 
<sec/>
I den lilla staden, bland heta stenar, sandbackar och ständigt af vindar och menniskofötter uppdrifna dammoln, är det qvaft, bullrande, bråkigt och oroligt. Men godt är det i den stilla landtliga vrån, der ingenting annat störer än ekot efter det sista skottet vid bergsprängningen. 
<sec/>
Och nu är det tyst öfver det lilla landskapet, som landsvägen delar i tvänne hälfter. På öfra sidan ligga mellan bergen vackra gräsfläckar, en nyskapad jord med dungar af pilar, björkar och rönn. På den nedra rinner man välartade odlingar utför en stupande mark, hvars branta stränder skjuta ned i Strömsvattnets blå djup, hvarifrån skummet under sakta buller kastas upp och ned, stundom bestänkande de högre afsatserna, der sädesaxen vagga sina hufvuden fram och åter. 
<sec/>
På den förstnämda afdelningen, nära den lilla grindstugan, som i sitt sköte emottog den stora barnvandringen, löpte en innerligt vacker bäck, och huru den slingrade sig, med någon tillhjelp af menniskohand, hade den kommit i sällskap med ett litet källsprång, som bildade en miniatyrbassin, så godt som gömd mellan det frodiga gräset, bland hvilket gula, röda och hvita ängsblommor höjde sig. 
<sec/>
Nära intill den lilla källan, som hade ett vatten nästan lika klart och godt som det, hvilket ett stycke uppåt Kolkinsfjället hemtades från Carl XII:s källa, fans en behaglig grön backe, skuggad af en stor rönn och under den rönnen en bänk i halfcirkel. 
<sec/>
På den bänken sutto ofta tvänne män med pipan i munnen och glasen emellan sig, glömmande, under sina diskussioner dels öfver framtiden och dels öfver framfarna minnen, dagens och stundens larm, bekymmer och strid, men detta aldrig rätt förrän solen började dala, ty under dagens lopp togo dess frågor och gåtor ut sin rätt. 
<sec/>
Ofta afbrötos de tvänne männen af en skara muntra barn, som tumlade kullerbyttor utför backen eller byggde qvarnar i bäcken. Men på den qväll, som nu är i fråga, hade de säkerligen någon förlustelse i staden att åse, ty de bägge vännerna, Rutger Smith och Lorens Boman, sutto alldeles ensamma, och ingen annan hade i afton synts larfva på den lilla gångstigen till källan för att hemta herrarne vatten till ”pundaren” – den tidens namn på toddyn – än ett par af arbetskarlarnes små afkomlingar. 
<sec/>
”Det blir sent, bror, och vi få rättnu tänka på att plocka oss hem!” menade Boman ... ”Se så då, sänk dig icke in i drömmarna! Jag är ej god till att begripa hvad du så djupt tänker på ibland.” 
<sec/>
En suck flög bort med vinden, min far reste hufvudet och fällde pipan. ”Åh, bror, tankarne flyga underligare och vidare omkring än fåglarne och ha många nästen att hålla sig i.” 
<sec/>
”Jo jo, det förstas, men slika tankespel är inte något att komma till mej med – det begripa de nock, och derföre komma de icke heller.” 
<sec/>
”Nej nej,” svarade vännen med ett matt småleende, ”du skulle nog svansa dem.” 
<sec/>
”Det borde, minsann, bror också göra – det skulle bättre anstå en sådan karl, som du är, än att låta dem regera i hufvudet, tills du får lika konstiga syner som om du vore af renaste kungablod. Riket reser all verldens väg: det lägger nog den lufven Bonaparte vantarna på, och icke kan jag se att vi må bättre, om han säljer ena hälften till kejsarinnan Russia, den kanaljan, och andra hälften, som vi få följa med, till Danmark, som gerna vill smeka oss med sina silkesklor. Jo, med sådana utsigter är det allt tid att drömma om småfnask.” 
<sec/>
Och litet smått i all sköns välmening förtretad, drog gamle herr Lorens igen den grå sommarrocken och tryckte hatten ned på stångpiskan, hvilken sammanhöll det gula håret, som förlänade hans bruna tarfliga, på en gång hederliga och listiga ansigte en viss högborgerlig ärbarhet, hvilken dock aldrig så florerade som då han i sin egenskap af välvis rådman representerade i rådhussessionerna eller vid större representeringar inom staden var klädd i silkesstrumpor och knäbyxor. I de gröna sammetsbyxorna och grå rocken, som i hvardagslag utgjorde hans stående kostym, var han vida mindre storartad, men alltid treflig. 
<sec/>
”Låt oss då en gång ge politiken på båten!” svarade min far något otåligt. ”Den, som lefver, får se. Strömstad blef aldrig skapadt att göra lycka – det visade sig från början ... Men jag vill glömma allt det der, när jag så här i qvällningen sitter och betraktar mina backar och mina stenhällar. Kristorp skall bli mors enkesäte: ja, här skall Margreta lefva!” Och vid det han uttalade det kära namnet, var det liksom en fläkt bortstrukit det tunga molnet. 
<sec/>
”Enkesäte – god tid att tala om det ... Du kastar bort grofva pengar här. Jag kan säga dig rent ut, att du borde spara dem under denna tiden och lägga dem i sådana affärer som dagen sjelf håller i näfven.” 
<sec/>
”Åh, nej, sönerna göra för husets räkning affärer i både det ena och det andra. Jag vill ha rätt att göra mina för mig.” 
<sec/>
”Sönerna handla som satans kloka karlar, men nog ä’ de något finsiktade att komma till meg med, som i all min dar varit samtagen och sammalen och hållit mig till orden rätt och slätt så som far min talte dem. Också vill jag icke veta af att Hans Henrik, min fosterson, skall bli lärd och förnäm. En kan allt sköta boden och affärerna för det att en icke är slängd i grammatikespråk och utländska handelsmoder. Utlänningen förstår godt min engelska och min tyska, fast jag icke kan mera än sjömans- och slängspråket, som jag tog in, när jag var ute och reste till kofferdis som ung fyr.” 
<sec/>
”Bror vet”, svarade min far med ett visst bryderi, ”att det är Greta som haft den svagheten – ifall hon skulle haft en svaghet – att ge pojkarne en finare uppfostran. Men i öfrigt ...” 
<sec/>
”Ja, i öfrigt har bror alltid hållit informatorer och håller så än i dag för sina junkrar ... Min Hans Henrik gick i storskolan, och dermed väl. Informatorer, informatorer – var det något att komma till mej med det! Bror har allt fått litet högfärdssmitta af hustrun, så aktningsvärd och siratlig qvinna hon annars är.” 
<sec/>
”Hvad jag fått af henne gör alltid godt!” förklarade min far, i det han åter upptog pipan och urknackade den något häftigt mot bänken. ”Och hvad beträffar pojkarne, så får jag säga bror, att om de också skulle stå vid sjelfva disken i all sin dar utan bokkunskap, så skulle de ej bli skickliga till hvarken köpmän eller annat – det var ordet.” 
<sec/>
”Nå, än Hans Henrik då, som skall ärfva mina murklor och gifta sig med min fosterdotter, skön Anna Britta, får han icke duga, månn tro? Men vore han begifven på onyttig lärdom, så skulle jag minsann svansa’n jag!” 
<sec/>
”Godt, bror, så svansa honom då, du, så mycket du behagar – ty nog är jag säker på att han icke är en sådan stackare att han icke passar på att läsa, då han kan få slänga sig till en stund.” 
<sec/>
”Förtal, bror, gement, nedrigt förtal! När Hans Henrik slutar i boden om qvällen, somnar han som en stock – så har jag också gjort, och ändå är jag nu rådman och har ett ord med i hvar vigtig fråga, som ibland angår kanske mer än stadens angelägenheter.” 
<sec/>
”Bror har af naturen ett listigt hufvud, som förstått att arbeta både under sömn och vaka. Men någon uppfostran måste barnen ha, innan de lemna boet. Få de intet mer, så kunna de i alla fall då frakta sig sjelfva.” 
<sec/>
”Känner igen kusin Gretas ord och tankar – slug qvinna, fin qvinna ... Nå, lille Paul skall väl bli officer och komma till krigsskolan vid Stockholm, kantänka?” 
<sec/>
”Nej”, svarade vännen Smith tvärt och kanske icke alldeles okänslig för nöjet att visa det icke alltid mor satte rättesnöre för tankarne, ”pilten vill ännu en tid fresta på att tjena kronan. Sedan blir det slut, och han känner sig nog glad att få gå fars och farfars väg.” 
<sec/>
”Och Jan, brors äldste, med glasögon och stora later, är då ackurat belefvad som en fransos, fast han är allvarsam och trumpen som en engelsman och kunskapad som en tysker. Glasögon och främmande fasoner, alldeles som Kristofer Norbergs söner – bror och han ha samma galenskap i den vägen. Tänk, om Hans Henrik, som skall ha min Anna Britta, komme fram med slikt!” 
<sec/>
”Nog kan bror vara lugn för att Hans Henrik icke öfverger sina fasoner, men om just de vinna skön Anna Brittas hjerta ...” 
<sec/>
”Spå icke ondt väder, bror!” afbröt Boman hastigt med en viss ledsam aning. ”Tänk, om brors Jan, när flickan blir rätt giftasfärdig, finge smak för henne – var det måg att komma till mej med det! Nej, så goda vänner vi ä’, men Hans Henrik skall ha all min egendom.” 
<sec/>
”Skam för den, som tror att någon af mina söner gifter sig af penningebegär! Icke gjorde jag det heller, och det har jag icke förlorat på.” 
<sec/>
”Nånå, nu ha vi talat nog om de affärerna. Jag svär på att det rättnu icke fins en hel fisksmula i grytan hemma. Vi få ge oss af.” 
<sec/>
”Nej, vill bror icke stanna qvar, så får bror gå ensam. Greta skall komma hitopp sjelf och ha qvällsvarden med sig. Hemma är ständigt sådant bråk att man aldrig har en ostörd stund.” 
<sec/>
”Skall väl pallra mig af utan sällskap då ... Men jag ser att bror slipper vänta: der nere kommer ju kusin Greta med välfägnaden i den lilla korgen.” 
<sec/>
Och kusin Greta var det verkligen, varm och röd och frisk och glad öfver att ändtligen kunna hålla det löfte hon gifvet sin man och sig sjelf om en timmas frihet på det redan så kärt blifna Kristorp. 
<sec/>
Nu blef det naturligtvis en vacker artighetsstrid att krusa vännen Boman qvar, men han skulle nödvändigt hem för att räkna dagkassan från Hans Henrik och se efter att ingen af inqvarteringsofficerarne stod och sladdrade och gjorde sig mjuka tjenare för skön Anna Britta. ”Hittar jag på någon, så ja gu’ skall jag svansa’n!” Och härmed klef rådman Boman med stora steg nedför backen, stötande käppen så hårdt i marken som om han tills vidare varit tvungen att svansa den. 
<sec/>
Öfver en liten sluttande upphöjning midt i planen var servetten utbredd och öfver den Guds gåfvorna på friska blad. Å ömse sidor om den lilla måltiden, der solen i aftonglöden färgade äggen rosenröda och de ljusa kalfsteksskifvorna bernstensgula, sutto man och hustru ensamma och sig sjelfva så nog som under de första kärleksdagarne. Detta äkta vif var till och med långt innerligare förenadt nu än vid äktenskapets början. 
<sec/>
”Nå, hvad har du för godt i flaskan, mor, att bjuda mig?” 
<sec/>
”Icke annat än rehnskt, far!” 
<sec/>
”Så så, min skatt – kan väl tro det är helsosamt att dricka vatten om qvällen.” 
<sec/>
”Det borde endast varit svagdricka”, återtog hon småleende, ”men ett glas rehnskt kan jag ändå göra dig sällskap i.” 
<sec/>
”Slå i då, så får jag känna om det icke dufnat.” 
<sec/>
”Och så dricka vi för framgången af en god sak, far!” 
<sec/>
”Ingen politik, mor!” 
<sec/>
”Åh nej, här är endast fråga om en hustrus politik. Vi dricka på att du skall bli riktigt frisk till sinnet och lynnet, min vän! Du må väl aldrig inbilla dig att ej jag begriper hvad dina ständiga och ifriga vandringar hit betyda.” 
<sec/>
”Nej, Margreta, låt oss icke komma in på detta!” 
<sec/>
”Huru nu – skola vi gömma något för hvarandra, far! Det vore alltför illa ... Bekänn för mig att du ofta drömt om Kræmer på sista tiden?” 
<sec/>
”Kræmer – hå hå – du kan aldrig förstå hur han älskade mig!” 
<sec/>
”Nå, har du kanske ingen nu som älskar dig? 
<sec/>
Först och främst hustrun, sedan barnen och så vännen Boman, som du blifvit mera lif och själ med än du sjelf anar.” 
<sec/>
”Jag har mycken Guds välsignelse, det är sant, men jag tror icke på någon varaktighet af den. Under sådana tider som de närvarande blir man fort och lätt ruinerad. Och när jag tänker mig dig i nöd och fattigdom med alla de yngre barnen, när jag är borta eller kanske en tiggare, då svider det i hjertat och bränner i hufvudet.” 
<sec/>
”Herre gud, far, detta kunna vi då icke dricka på. Vänd om taflan, så får du se bättre målning ... Sönerna bergade, egna karlar med unga snälla hustrur, döttrarna försörjda efter eget val och du och jag lefvande i en vacker ålderdom med vårt lilla välstånd till döddagar. Då har du längesedan byggt färdigt huset här med öfvervåning och en liten frontespis, som du lofvat mig. Det behöfs icke vara mer än ett par rum, men dem skola vi finmåla och finmöblera, och de hvitrosiga brokatkjolarne, som jag fick det året, då det ryska fartyget förliste här med den kinesiska lasten, dem sätta vi till öfverdrag på möblerna. Se’n göra vi kalas för barn och barnabarn, och vid de kalasen skall hvarken sång, glädje, trefnad eller vin fattas. Munterheten skall stå så högt i sky som de uppvuxna trädtopparne då stå öfver bersån, der bålarne dofta ... Nå, duger det?” 
<sec/>
”Ja, min skatt, att småle åt och tänka sig som en tafla ... Men hvar gör du af de yngsta barnen? För dem blir det värst.” 
<sec/>
”Med dem gör jag hvad Gud vill, och han vill alltid hvad nyttigt är ... Men du har ej håg att släppa dina mörka griller – den mjältsjukan, den mjältsjukan, den verkar så mycket att jag till slut mister all håg jag också.” 
<sec/>
”Nej, du är nog kraftigare. Och var lugn, mor – jag skall försöka att strida emot ... Det är ändå så konstigt med mig. Röster sjunga hit och dit på korpsånger, som mana fram sorgen och oron. Men du må väl icke vara så blind sjelf, min skatt, att du icke kan se och uträkna att huset allt hvad det hinner går till undergång.” 
<sec/>
”Nej, ännu åtminstone har jag icke en skymt af fruktan derför. Sönerna ...” 
<sec/>
”Det var ordet – gå de i våra fotspår på affärsvägen?” 
<sec/>
”Nå, min vän, alla gamla vägar bli ju småningom nya. Gossarna lefva i en annan tid än då du började, och derföre önska de följa tiden åt; men blir icke du i allt rådfrågad och lydd, der du bryr dig om att vilja veta något, men det har icke varit på många veckor det.” 
<sec/>
”Så länge jag icke känner mig rätt frisk till sinnes, är jag icke angelägen att ha stor del i sakerna. Jag blir het, när jag tycker att det barkar till skogs. Se’n är jag rent af husvill dernere för de evinnerliga inqvarteringarne, visiterna och historierna – och i ett som allt: jag vill helst sjelf se till bygget och anläggningarne. Hvart grässtrå, som växer på mina hällar, och hvart dike, som vattnet börjar rinna i, gör mig mer glädje än hvar vansklig styfver, som går in i kassakistan. Dessutom”, tillade han, ”äro dagsverkena så dyra att det nog behöfs hålla tummen på ögat på folket.” 
<sec/>
”Ja, far, det är just din svaga sida!” inföll hustrun småleende. 
<sec/>
”Med rättvisa förstås – det skall ingen plågas öfver höfvan. Vi ha arbetare, men gudskelof inga slafvar; och ett stop bränvin och några kakor bröd ibland gör oss icke fattigare. Jag vill säga dig, Greta, att all min glädje och allt mitt hopp ligger i tanken att få den här tillflykten färdig åt dig.” 
<sec/>
”Då skall jag väl icke predika mot alla de summor, du kastar ner här under tider, då dagsverkena verkligen äro så öfver höfvan dyra ... Och vet du hvad som än mer skulle lifva dig – det vore, om du ville göra några små sjöresor.” 
<sec/>
”Kanske – vi få väl se ... Tack nu, min vän, för välfägnaden ... Hör hur det lilla källsprånget porlar vid bäcken ... jag kan sitta långa stunderna och höra på det ... Men solen bäddar sig – vi få ge oss af.” 
<sec/>
”Ja, så mycket hellre måste vi det som jag har att göra i ordning litet hvarjehanda för min gunstling grefve Oxenstjernas räkning. Han skall helt tidigt i morgon ut på en expedition. De ha något för sig vid Svinesund.” 
<sec/>
”I Oxenstjerna har du fått en gunstling, som jag bättre förstår mig på än den förryckte ryttmästaren från fjolåret. Jag vet icke hur du räcker till för allt – jag vet blott att om jag icke hade dig, så vore det ute med mig ... Men, tänk du, Boman höll riktigt på att förtreta mig! Han menade att gossarne fått högmodet och frihetsbegäret af dig.” 
<sec/>
”Så mycket värre för honom att han låter sin egen fosterson lida för hans snålhet och envishet. Och ...” 
<sec/>
”Mor, mor, Lorens Boman är en ärans man! Skulle han vara en liten smula för hushållsaktig, så räcker det dess bättre till för honom.” 
<sec/>
”Åh, far, oroa dig ej – jag säger ju icke annat än att hans snålhet och ensidighet hindra hans arfvinge att bli något annat än en sjuklig, förslöad och okunnig varelse, som nog en dag tröttnar på att lefva i den svarta bodens instängda luft och skrapa ihop pengar dagen i ända.” 
<sec/>
”Du har nog rätt ... Men se der komma nu småbarnen från grindstugan så lagom att få göra kalas på öfverlefvorna.” 
<sec/>
En knapp timma senare spatserade så siratligt det äkta vifvet arm i arm från landsvägen nedåt Carlsgatan. 
<sec/>
Just som de uppnådde det bomanska huset, fingo de se rådman Lorens sjelf ligga i det öppna fönstret och så troget titta efter dem. Han ville säga godnatt än en gång. 
<sec/>
”Qvälle, qvälle, bror ... qvälle, kusin Greta!” 
<sec/>
”Nå, stod det väl till hemma?” frågade min mor. 
<sec/>
”Utom på fisken när, kusin – den hade inqvarteringarne slukat, liksom de sluka allt annat. Nå nå, de hade lemnat stjerten och benen, men jag frågade Anna Britta om det var något att komma till mej med, och så fick jag ett godt mål på en nykokt flundra.” 
<sec/>
”Och Hans Henrik?” frågade min far, som just fått se hufvudet af den blifvande arftagaren sticka fram ur ett annat öppet fönster i öfra våningen. 
<sec/>
”Hans Henrik – han sofver godt på sitt öra.” 
<sec/>
”Ja, jag kan tro det!” menade min far, som nu tydligt såg den stackars ynglingen med en bok i handen ifrigt luta sig ut för att uppfånga det sista dagsljuset. ”Bror är väl lydd.” 
<sec/>
”Nå, är det något att undra på det! Om Hans Henrik skulle ställa tvärslå’r framför min vilja, så skulle jag guds död svansa’n så att han hade godt af det för långvara.” 
<sec/>
”Godnatt, kusin Boman – helsa fruntimmerna!” 
<sec/>
”Tjenare, kusin Greta ... Vi träffas i morgon, bror Smith!” – – – – – – – –  
<sec/>
Just här är det kanhända lämpligt att kasta en blick in i framtiden för att se besannadt huru vist det gamla ordspråket är, som säger: ”Menniskan spår och Gud rår.” 
<sec/>
Den sköna Anna Britta, vid denna tid en sextonårig tärna, blef ingalunda i äktenskap förenad med den af hennes mäktige fosterfader utvalde brudgummen, och likväl hade Hans Henrik gerna utbytt hela arfvet, ja tio arf, mot hennes kärlek; men den, som utdrog den vinsten, var icke han, utan just den, som rådman Lorens mest fruktat och benämt ”brors äldste med glasögon och stora later”, nemligen Jan Smith, min äldste broder, med hvilken hon något mer än fyra år senare gifte sig, under det den beklagansvärde Hans Henrik icke hunnit längre än från den svarta boden till det svarta kontoret.– – – – – – – –  
<sec/>
Först en dag månget åratal efter det präktiga bröllopet, der rådman Lorens, ändå försonad och helt förnöjd, dansade första menuetten med kusin Greta, blef det ändtligen arftagarens tur att för alltid skaka af sig det svarta inbitna dammet. Det var likväl icke ett bröllop som då firades i bomanska huset, utan en öfverdådigt ”spendatiös” begrafning, hvilken gamle rådman Lorens sjelf högligen skulle hafva ogillat, så framt han kunnat ha ett ord med i laget, ty det var vådligt hvad Hans Henrik slog på i sin första sjelfständiga handling. Men så begrafde han ej heller mer än en gång sin vördade fosterfader. 
<sec/>
Hans Henriks andra märkliga handling var att ett långt stycke från denna sin gamla bostad bygga ett stort hus vid torget, der sedan under badsejurerna många festligheter blifvit firade, innan societetslokalen byggdes. 
<sec/>
Men blef väl glädjen och lyckan större än förut? Hans Henrik upplefde blott medelåldern. Oaktadt sin rikedom kunde han ej köpa sig hvarken helsa eller trefnad, och alla resor för detta ändamål, med till och med egen läkare, voro förgäfves: han dog som ungkarl, trogen sitt enda tycke. 
<sec/>
Om en tredje friare till samma ovanliga skönhet berättas följande originella anekdot: 
<sec/>
Stadens muntergök, den älskvärde och bortskämde löjtnant Adolf Rahm, som rådman Lorens lyckats betaga alla förhoppningar om fosterdotterns hand, var en af de många gästerna på hans begrafning. Sedan de äldre herrarne vandrat hem från sorgfesten, blef det en viss uppsluppen ton bland de yngre. Men löjtnant Rahm, eljest allas föresyn, då det kom an på att afskeda allvaret, satt nu helt orörlig och liksom försänkt i ett slags magnetisk dvala. 
<sec/>
”Huru är det med dig, bror Adolf?” frågades till höger och venster. 
<sec/>
”Tyst, tyst – jag har haft en vision. Jag såg hur vår gubbe stod utanför himmelriket, bultande på porten, och bakom honom stod hin onde och grinade ... ’Hvem är det?’ ropade Petrus innanföre ... ’Det är jag gamle Lorens Boman från Strömstad, vet jag’... ’Nå’, svarade Petrus, ’var det något att komma till mej med det’... ”Tag hit honom”, skrek hin, så skall jag svansa’n!” 
<chaptername>8.</chaptername>

<chaptername>Löjtnanten grefve Axel Oxenstjerna.</chaptername>

<sec/>
Om min mor midt under krigets alla störande och ängslande obehag på den i förra kapitlet beskrifna aftonen upplefvat en verklig liten idyll i gröngräset på sitt kära Kristorp, så var det en helt olika scen, hvari hon följande afton fick uppträda och handla. 
<sec/>
Hon hade sagt till far, att hon skulle samma qväll göra åtskilligt i ordning för sin store gunstling grefve Oxenstjerna, som helt tidigt på morgonen måste ut på färd till Svinesund; och just då hon sent emot natten ensam stökade omkring i sitt rymliga visthus för att utvälja något riktigt smakligt för frukosten, kom hon att tänka på att Oxenstjerna under dagen haft ett så ovanligt allvarsamt och tankfullt utseende. 
<sec/>
”Nå”, sade hon till sig sjelf, ”en sådan hederns och hjertats man som han kan aldrig vara annat än full af allvarliga tankar under en för Sverges ära och väl så mörk tid som denna ... Jaja, min grefve, nog ser jag hur det svider i riddersmannens själ, och min tro är att han är fullt ut så missnöjd som alla dessa brushufvuden, hvilka vilja ha doktorinnan biträde för en cirkel. Men han tyglar sina känslor och sin sorg. Sådant är mannamod ... Gud välsigne honom!” 
<sec/>
Bestyren voro nu slutade, och min mor hade just tillslutit den tunga visthusdörren – som befanns vid ändan af ena korsgången nära vid det rum, der ryttmästaren Hoving året förut haft sin improviserade gräfenberger-dusch – då hon i sjelfva hörnkorset af denna rätt hemlighetsfulla gång fick höra ljudet af tunga suckar. 
<sec/>
Hon satte straxt ifrån sig hvad hon hade för händer, och ledd af sommarnattens sken, som flöt in från en glugg i taket – den medförda vaxstapeln hade fläktat ut, då hon tillstängde dörren – riktade hon sina blickar och sina steg mot den plats, hvarifrån suckarne ännu hördes. De kunde komma både ifrån en nyinredd kammare, som låg i det nämda korset af husets tredje tillbyggnad, och ifrån en helt mystisk gång, gräfd i jorden under öfra gången och till hvilken en fallucka ledde ned några alnar från de tre trappsteg, som förde upp till den nämde kammaren. 
<sec/>
Ack, hvad jag väl minnes från barndomen denna kolsvarta tillflyktsort! Hur mången dag öppnade jag ej luckan och stack ned hufvudet för att njuta af mörkret! Men minnet af de der suckarne, som min mor hört, och minnet af det, som följande natt tilldrog sig i nya kammaren, eller, såsom den sedan benämdes, ”Oxenstjernas kammare”, afhöll mig alltid att undersöka gången från denna sidan. Den ledde utåt sjelfva gården, och från det hållet trängde jag modigt in, undrande hvarför den egentligen kommit till. Men det fanns många hemligheter i det gamla köpmanshuset, som jag först längre fram trodde mig fatta .... 
<sec/>
Jag återvänder till min mor, som slutligen öfvertygade sig att suckarne icke voro någon villa, för så vidt de kommo från grefve Oxenstjernas rum. Men nu suckade det bestämdt äfven från luckan, ett återljud, som satte min mors starka hjerta i en icke så svag dallring. 
<sec/>
”Hvad”, tänkte hon, ”kan hålla honom vaken i så våndfull oro – han, som eljest är så lugn och trygg och i sitt sinne gudfruktigare än kanske alla de andre officerarne tillsammans? Det märkes nog att det är något maktpåliggande!” Och så flögo hennes tankar hän till minnet af en dag, då hon vid talet om den närvarande tröstlösa ställningen i landet uppmuntrande erinrat honom om den lager, han skurit vid Rackestad och huru det väl ännu kunde finnas några flera qvar. Han hade då svarat: 
<sec/>
”Min goda värdinna, hjertligt tack för den förhoppningen! Men de lagrar, som i detta krig skäras, ville en ärlig svensk man gerna efterskänka, om något dermed vunnes – och det, som kommer, vore bäst att slippa se!” 
<sec/>
Vid erinringen af dessa ord var det just som om en aning sade henne att han måhända skulle slippa att se allt det, som vore att vänta. Hon smög sakta tillbaka, men hörde, under det hon aflägsnade sig, att han steg upp och började gå fram och åter i kammaren. – – – – –   
<sec/>
Efter ett par timmar, då det var fullt klar dager och frukost och kaffe straxt skulle vara i ordning, gick hon åter – ty hon hade alls ingen ro denna natt – gången fram, och hur ljuft klingade ej då emot henne tonerna af en psalm! Med djup andakt och varm känsla sjöng den unge mannen en egen morgon hymn för krigaren, som gick ut till – hvad Gud behagade. ”När jag skall hädanfara”, m. m. 
<sec/>
Då han sedan visade sig, låg ett nästan förklaradt uttryck på hans ädla ansigte, der alltid en innerlig godhet utstrålade från hvarje drag. Men nu fanns der äfven ett starkt vemod, och visst hade aningen hemsökt också honom – det kunde dessutom synas af ett halfskrifvet bref, som han lemnat qvar i sin kammare, adresseradt till hans mor. 
<sec/>
Tacksam och mild i allmänhet för minsta välvilja, var han det denna morgon mer än vanligt, särdeles derföre att hans värdinna och husets 15- åriga dotter, sjelfva bevisade honom de små tjenster, som eljest ålågo hushållerskan eller husmamsellen vid officerarnes tidiga morgonfärder. Fruntimren nämde åt honom något om den vackra psalmsången, hvartill han svarade: ”Det vet ingen sin tid – vi veta icke när Herren kallar”. 
<sec/>
Jag kan för öfrigt icke erinra mig något af det lilla samspråk, som egde rum, men då han tog min mors hand för att säga henne farväl, var det henne liksom hon känt för honom så som hans egen moder skulle hafva känt. Den beslöjade blicken, det innerliga småleendet, den varma handtryckningen och den sista rörelsen med hufvudet glömde hon aldrig. 
<sec/>
Hela dagen låg det ett tungt moln på hennes själ, och ju närmare aftonen nalkades, desto tyngre blef det. 
<sec/>
Hon såg sjelf efter att allt i Oxenstjernas rum var i ordning och undrade, under sina små vänliga bestyr, huru en bekantskap så flyktig som en inqvartering kunde upptaga så stort rum i hennes känslor och tankar. Men det var dock helt naturligt, emedan ingen kunde närmare lära känna honom utan att erfara inflytelsen af en ren och upphöjd själ. 
<sec/>
Huru var det emellertid borta vid Svinesund, detta smala vattenband, inklämdt mellan sina skyhöga, skogiga fjäll, hvilket här skiljer Norge från Sverge? 
<sec/>
Ifrågavarande position, eljest under gränskrigen så vigtig, hade under nu pågående fejd icke haft någon särdeles betydelse, med undantag af åtskilliga skärmytslingar; och icke var det att förmoda att just denna dag skulle utmärka sig genom något djupare minne. Men så blef det dock. 
<sec/>
En parlamentering egde rum. Appellen var slagen å svenska sidan, men, såsom det påstås, ännu icke besvarad från norrmännens sida, då löjtnant Oxenstjerna trädde framåt vägen. Som han var jurhafvande officer, bar han för tillfället den vanliga lilla silfverbrickan på bröstet, och åt denna farliga fläck riktades från ett fönster midtöfver sundet en fältjägares gevärspipa. Det var en förvånande säker hand, men ett förrädiskt skott, och då det brann af – en fläck för norska vapnen – träffade det otaliga svenska hjertan, ehuru blott ett upphörde att slå. Detta enda var den ädle Oxenstjernas ... Den unge hjelten föll på stället. 
<sec/>
Nära stranden finnes ännu i ett klipphörn inhuggna initialerna till hans namn, A. O., jemte ett † samt dödsdagen, den 29 i sjette månaden 1808. 
<sec/>
Varmt älskad och begråten af förmän och kamrater, tillslöt ynglingen sina ögon, innan han sett slutet af den stora mörka dram, som då spelades emellan Sverges konung och dess undersåter ....... 
<sec/>
Sent om aftonen, då min mor redan många gånger stuckit hufvudet utom fönstret, for det en gång häftigt tillbaka. Hvad var det hon såg? En bår, som, buren af soldater, nalkades huset ... Hvad var det hon hörde? Ett doft mummel af officerare och manskap ... Och nu stannade de vid förstugudörren. 
<sec/>
Hon flög ut. Hennes första blick föll på den blodfläckade kappan, som höljde den för alltid slumrande. Och här hörde hon allt. 
<sec/>
Genom den långa mörka gången tågade en hemsk procession, upplyst af några i hast utburna ljus, hvilkas lågor fladdrade hit och dit i luftdraget. 
<sec/>
Och nu lades den unge berömde krigaren ned på sin bädd. Hans värdinna bredde med ömhet sjelf det lätta täcket öfver honom; och då allt blifvit tyst och vakten halfslumrade, kom hon ännu en gång åter för att kring den fridsälles bleka panna vira några friska gröna stänglar ... Kulan, som bringat döden, hittades mellan västfodret vid likets anordnande. Denna kula förvarades mycket länge af min syster. Men för några år sedan lemnade hon den egenhändigt till en grefve Oxenstjerna, hvilken då uppehöll sig vid badet i Strömstad och som jag tror är brorson till den här omtalade. 
<sec/>
Då underrättelsen om löjtnant Oxenstjernas genom ett förrädiskt skott inträffade död spridde sig i staden, blef det icke blott en veklagan, utan en verklig uppståndelse. Fruntimren begreto honom som om en stjerna på himlen slocknat. 
<sec/>
Det berättas att, då straxt härefter ett par unga fröknar på gatan mötte en annan bår utan att veta hvem som innehade den, en af dem med afseende på sorgen öfver Oxenstjerna helt högt yttrade: ”Herre gud, om det ändå i stället varit den odräglige von Otter!” I detsamma fingo de från båren höra en uddhvass röst ropa: ”Mina nådiga damer, förlåt att jag lefver!” Det var verkligen major von Otter som, sjelf illa blesserad, sålunda utförde sitt försvar ... 
<sec/>
Oxenstjernas begrafning, firad i kyrkan sent en afton, var ytterst högtidlig. Men det var icke pompen och ståten i den ändlösa processionen, det var icke sångkörerna, sorgmarschen med de förstämda trummorna eller de dånande skotten, icke ens det blomsterregn, hvilket de unga qvinnorna läto nedregna öfver grafven, som utgjorde det förnämsta af högtidligheten – den firades mest betecknande i de många hjertan, som i den unge Axel Oxenstjerna hyllat framtidsmannen och sålunda begreto icke blott hvad som varit, utan äfven hvad med säkerhet kunnat väntas. Och lågande bröt harmen ut emot norrmännen, som så grymt i förtid hemsändt de svenska vapenbrödernas allmänt erkände älskling. 
<sec/>
Hvad nu enskilt beträffar general Armfelt, i hvars otaliga pröfningar Oxenstjernas död rågade måttet, så skrifver han derom från Vestra Ed den 2 juli till Adlersparre: 
<sec/>
”Sparren lärer gifvit er del, min bäste vän, om Oxenstjernas död. Jag är otröstlig i alla afseenden. En sons förlust hade kanske gifvit mig mindre chagrin. Men mina öden äro numera icke att anse som annat än en kedja af påföljande olyckor och sorger. B * * * gör sottiser och vill göra flera, alltsedan Oxenstjerna ej mera leder honom, retirera, springa, se millioner danskar, tänka ut planer för dem och bilda deras stora tilltag, med en liflig inbillning, som gör dem till allt och oss till intet. Bland andra dumheter skriker han om secours från Possen, som icke kan gifva honom någon. Kanske i denna momang är Strömstad lemnadt och herr B * * * i ett förtroligt samtal om gamla händelser med prosten i Tanum ...” 
<sec/>
I ett annat bref från Armfelt till Adlersparre, dateradt den 5 juli heter det: 
<sec/>
”... Oxenstjerna är mördad. Det var under en parlamentering som ett jägarskott från fiendens sida lossades för att bland flere officerare plocka bort denne ende, liksom det var kändt att han var skapad för att tygla Sverges fiender. Alltsedan hans död har ock B * * * icke gjort annat än sottiser. Danskarne stå vid Krogstrand, och han kör ej bort dem, utan låter plocka af sig patruller, m. m. Possen är sjuk, så jag får lof att sjelf resa dit, hvilket i min närvarande kropps- och sinnesförfattning icke är så bra. Aldrig kan jag finna mig i förlusten af Oxenstjerna  ...” 
<sec/>
Vi afsluta detta kapitel med följande omdöme af Adlersparre: 
<sec/>
”Denne till naturanlag, bildning och karakter berömvärdt ovanlige yngling syntes vara ämnad till sitt fäderneslands prydnad och ära, men slöt sin bana lika sorgligt som ärorikt ...” 
<chaptername>9.</chaptername>
mare mot nedgången. 
<sec/>
Vid den vändning kriget och politiken nu taga, d. v. s. medan krafterna arbeta och arbeta medelst tills vidare osynliga händer, inträffade ej många händelser på de skådeplatser, som innefattade krigsoperationerna. grefve Oxenstjernas död, dock med en skymt af stolthet öfver jägarens säkra hand på så långt afstånd. Han erkänner derjemte svårigheten af att hålla under diskiplin de ”grufsamt” förbittrade soldaterna, hvilkas hat mot svenskarne var så glödande, att dess utbrott för officerarne stundom var omöjligt att tygla vid det sätt, hvarpå kriget fördes å ömse sidor, oftast man mot man. 
<sec/>
Det vigtigaste beröres i den korrespondans, som under denna tid vexlades mellan Armfelt och Adlersparre eller, rättare sagdt, i de bref och biljetter, hvilka Armfelt från högqvarteret på Vestra Ed skref till den senare och dervid han uttömde än sin förtviflan, än sin galla öfver den serie af brännheta motgångar, som från den högre källan flödade öfver honom och dag från dag lät honom erfara att detta gränsbefäl, der han skulle göra allt och intet, öfversteg allt hvad en menniska i krafter, tålamod och resignation kunde disponera öfver. 
<sec/>
Och ändå, ehuru lejonet i hans bröst var nära att digna, under det myrorna tärde sig in i dess bästa lifsmärg, känner man att modet aldrig kufvades. Denne man var som en fenix, hvilken ständigt steg ny upp ur askan. Men kunde älfvorna på de gröna stränderna kring den romantiska Edssocknens hundrade sjöar sqvallra om hvad de hörde, då generalen under mången enslig natt tungt vandrade så godt som öfver deras små hufvuden, så blefve det säkerligen en hel hop mer än hvad det öppna sinnet och de lifliga känslorna läto nedstörta på papperet. Man skulle då med säkerhet fått veta huruvida aldrig denna själ så reste sig vid all den smärta, den måste utstå genom konungens förstörande och komprometterande order, att den åtminstone i tanken fästade sig vid de stora planer, som då i följd af tidens kraf och elände allt säkrare reglerades till en enhet. 
<sec/>
Men ehuru under denna tid, medan Armfelt låg vid Vestra Ed på Dal och förde trådarne till de små af döende krigsoperationerna, Adlersparre – hvilken då kommenderade högra flygeln och befann sig i Vermland – besökte honom och det allmänt förmodades att mötet egde en betydelsefull grund, hördes dock ingenting om att Armfelt lånade sin hand åt politiska operationer. Och till och med när den dag kom, då Gustaf Adolf bortkastade detta konungamaktens tillgifna verktyg, hördes ännu ingenting om att den loyale undersåten ville inträda i de missnöjdas leder, hur missnöjd han än sjelf var för både nationens och konungens skull. 
<sec/>
Ett stillestånd på skrufvar – liksom allting den tiden – hade blifvit afslutadt med Kristian August, den norske generalbefälhafvaren; och baron Posse, som varit underhandlare och blifvit ”förbålt väl” emottagen af prinsen, hade från denna beskickning återfört ett vackert minne af Kristian Augusts finhet och takt i fråga om det, som icke i ord, men i allusioner och vändningar blifvit tolkadt och förstådt. Prinsen stod spegelblankt ren i det svåra predikamentet. Armfelt, som emellertid, och naturligtvis, icke varit inlåten i allt hvad Posse vid denna audiens haft att förmäla, svor djupaste ve och missnöje öfver att han icke fått sakerna i stilleståndsfördraget efter sin vilja. 
<sec/>
Midt under dessa korsande handlingar kom den kungliga befallningen ... Armfelt var ändtledigad från sin post och förständigad att vistas icke annorstädes än på sina gods. Slaget kom icke oväntadt, men det träffade dock djupt, kanske djupast derföre att det kom från Gustaf III:s son. 
<sec/>
Hans sista ord till manskapet den 16 augusti tolkade likväl långt ifrån någon bitterhet, tvärtom inneburo de en uppmuntran till ära och uthållighet; och från gamla kamrater, från hela den äldre och yngre officerskåren emottog han de mest lysande bevis på deltagande. Sjelfva öfverstlöjtnant Adlersparre lemnade sin plats och drog sig tillbaka till detta så märkliga Sofielund i Eda socken nära Karlstad, der de vigtigaste planerna blifvit uppgjorda. 
<sec/>
Nu hade då konungen i sin blindhet skjutit undan den gamle pelaren, som stod mellan honom och den nya fordrande tiden. Han tänkte måhända någon gång äfven derpå, då han under de långa höstaftnarne i Schweiz eller under de ensliga dagarne i Tyskland frammanade från djupet minnena af det förflutna. 
<sec/>
Och nu var Armfelt rest. Från sin förvisningsort Ängsjö skref han, med verldsmannens frimodighet under tidsomvexlingen, åter till Adlersparre den 12 september: 
<sec/>
”..... Jag är viss på att sjelfva öfveradjutanten och öfverstlöjtnanten, som läser dessa rader, icke vore misslynt att äfven få på samma sätt tillskapa åt sig en från affärerna afskild lefnad. Men så snart torde ej detta låta sig göra. Man får ibland lof att uppoffra något åt opinionen och vidtaga prejugéer. Hertigen har i denna väg yttrat sig till mig på ett sätt, som hedrar både hans omdöme och hans hjerta .....” 
<sec/>
Detta Armfelts märkliga yttrande, som skulle anses nästan öfvermenskligt för till och med den kristliga försonligheten, hör utan tvifvel också under en annan justice. Det visar att, om Gustaf Adolfs bortstötte vän försmådde att ställa sig i den bestämda fejden, han likväl icke undandrog sig – detta troligen i följd af hans inre jäsning – den smekande hand, som hertigen af Södermanland uträckte. I alla fall utgör denna utlåtelse, skrifven af Armfelt, ett storartadt bidrag till förmågan att glömma, ja så storartadt, att det bör vara tillåtet att till Gustaf Mauritz Armfelts uppträdande i denna enkla historia få bifoga ett litet utdrag ur hans sjelfbiografi. 
<sec/>
Tio år kunde knappt vara förflutna, då han, efter genomgåendet af högförräderiprocessen och med afseende på förhållandet till såväl hans ryktbara älskarinna, den olyckliga hoffröken Magdalena Rudensköld, som den hatade och hatfulle rivalen hertigen af Södermanland, utgöt sig i nedanstående rader, genomgripande och vulkaniska liksom sjelfva ämnet och i allo vittnande om samma obemantlade och passionerade, samma veka och ädla själ som man finner hos honom i alla skiften ... I Frankrike skulle han vid Ludvig XIV:s hof hafva kunnat vara någonting i väg af den glänsande snillrike finansministern Fouquet, alla damers förtrollare, litteraturens och de sköna konsternas beskyddare i gigantisk skala. Han skulle liksom Fouquet hafva strött omkring sig glada infall och guld med fulla händer, utan att tänka på penningen annorlunda än som en nyckel, hvarmed alla nöjets bakdörrar, alla äregirighetens hufvudportar kunde öppnas. Men en nordens son, tillbringande morgonen af sin ungdom i Finland, den långa middagstiden i Sverge och aftonen i Ryssland, blef han endast Gustaf Mauritz Armfelt, en man, hvars åtskilliga lifsmomenter äro tillräckliga att försäkra honom om ett varaktigt minne. 
<sec/>
Att nu återkomma till det ifrågavarande fragmentet ur Armfelts själfbiografi, så säger han: 
<sec/>
”.... Under analyserandet af denna vigtiga process hafva mina känslor och sinnesrörelser varit delade mellan förundran, indignation, harm och förargelse. Det var protokollet af den 10 juni lemnadt att visa mig verkligen brottslig, ej allenast i allmänhetens, utan ock i mina egna ögon. Måtte det högsta väsendet i nåder förlåta mig de fel, som svaghet och häftiga passioner fört mig uti! Måtte menniskor glömma dem, och det olyckliga offret af en böjelse, en förtjusning, som jag aldrig kunnat styra, ej tillräkna mig de medel jag nyttjat att vinna dess hjerta, att bemästra mig dess ömhet och dess förtroende! Måtte hon förlåta mig att hon för mig glömt och uppoffrat allt! Lika så full af behag som af förstånd, var hennes lott att älska och tillbedjas. Med mindre känslor och liflighet kanske hade hon varit lycklig. Men förledd utom mitt ämne i denna memoir af den sorg och den smärta, som en själ ej född till brott känner, då hon beredt andras olyckor, är mig likväl omöjligt att förbigå till hvad höjd af infami de nidingar, som velat fröken Rudenskölds och min olycka, uppstigit och hvad för en evig skugga de kastat på hans konglig höghet hertigens person vid detta tillfälle. 
<sec/>
Den långa och intima liaison, som varit mellan fröken Rudensköld och mig, var allmänt bekant. Brefven i loppet af denna process gifva derpå dessutom intet tvifvel. Hvartill skulle då tjena att här trycka anonyma biljetter, som jag aldrig påminner mig hafva fått, som aldrig kunna hafva någon annan autenticitet än det våld, svaghet eller svek gifvit dem? Har fröken Rudensköld någonsin erkänt dess chartek (?), bevisar det att hon varit våldförd eller förledd af en smilande jesuit, som i religionens och Guds namn brukat ett språk, som förledt dess annars goda urskilning. På hertigens befallning sägas dessa oundertecknade lappar vara införda i en process, dit de ej höra; och i samma fras talas om bevekande omständigheter och förnämligast det nådiga afseende att icke med en ny vanära blottställa en hederlig slägt och fördubbla en sörjande och ålderstigen moders smärta. 
<sec/>
Huru kunna nu dessa kontradiktioner förenas, eller, rättare sagdt, huru äro de här förenade? Har man här kommit ihåg att fröken Rudenskölds respekterade fader var den, som gjorde hertigens moder till drottning i Sverge? Synes något spår till den aktning, dess moders slägt, grefvarne Bjelke, förtjena af Sverges konungahus? Hvad mer är – skulle man tro, att aderton månader förut densamme furste, som här på ett så barbariskt sätt handterar ett olyckligt offer, sjelf låg för dess fötter brinnande af kärlek och ej tvekade att i flera bref bjuda sin makt och sitt hjerta åt den, hvars dygd och trofasthet han då begråter, men admirerar? Dessa bref, försedda med hans konglig höghets namn och då brukliga vapen, existera. Torde hända att de förtjena tryckas såsom noter till denna akt. 
<sec/>
Allt, som händt mig och de mina, känner jag mig ega styrka att kanske glömma, om ej förlåta. Men om någonsin en rättvis Gud satte medlen af hämd i min hand, skulle upphofsmannen till denna nedrighet aldrig dö utan att i detta timliga lära känna försmaken af helvetets pina.” – – –  
<sec/>
Och denna långa väfnad, en process uppfylld af politik, högförräderi, kärlek, kabaler, brott, straff, ’ vanära och allt slags skändlighet, kunde efter tio år så vara förgäten, att första hufvudpersonen i denna fasliga dram förmådde sig att tala om hertigens af Södermanland heder och hjerta! Dock, hvarföre helt och hållet förkasta tron på en kristlig försonlighet äfven här? Hade icke hon – andra hufvudpersonen, martyren – förlåtit sina bödlar! 
<chaptername>10.</chaptername>
elände. – Qvinnokonseljen i enkeborgmästarinnans förmak. 
<sec/>
Det var nära slutet af oktober. Något mer än två månader hade således förflutit, sedan nyheten om förändringen i generalbefälet anländt till gränsstaden. I åtta dagar hade man häraf haft tillräckligt samtalsämne, och damerna voro nästan alla i gemen färdiga att besvärja sin öfvertygelse att konungen måtte vara skyldig till åtminstone fjerdedelen af allt det onda, som tillräknades honom; och mycket säkert måste hans hufvud vara fulkomligt omvridet, då han sände bort en sådan man som Armfelt, en sådan makt på stället – nå nå, hans majestät finge väl se hvad han vunne på den åtgärden! 
<sec/>
Krigspresidenten Cederström, Armfelts efterträdare, talade man så litet om som om han aldrig funnits till, oftare förstås än man förargade sig öfver den odrägliga, rent af outhärdliga stiltje, som nu rådde i sakerna, ty hvad betydde ett sådant lappri som att en norsk officer fick genom Sverge resa till Danmark för att ”snacka” med kung Fredrik om de nya fredsunderhandlingarne ... Aldrig annat än underhandlingar! Hade man icke staden full med manskap och officerare, som ej åto en smula mindre än om de varit fiender! När stadens visthus åter skulle bli reparerade finge man se – endast tanken derpå var en sangvinisk dröm. 
<sec/>
Men så alldeles oklippt slapp ej baron Cederström ifrån fruarnas läppar. Ty om det var föga hopp om visthusens återställande, så var det ännu mindre om den förfärliga fältsjukans hämmande. Förutom det lagliga sjukhuset var hela kyrkan full med sjuksängar. Och alltså sade man: ”Det var just klokt att skicka en krigspresident till arméns förestyr! I hvilket råd presiderar han till nytta för de eländiga arrangemangerna i allt? Hvar lindrar han utpressningarne för borgare, för allmoge, för sjelfva kreaturen? Der ligger han i Venersborg och sköter i all mak affärerna med bläck, penna och ombud för resten – och föga torde han känna till hvad som tilldrager sig emellan Strömstad och Karlstad.” 
<sec/>
Så der ogeneradt lät det nu. Ordningen för dagen liknade icke längre den, som major von Otter beskref för fru Marin, då hon återkom från sin provianteringsresa. Nu drömde man icke blott utan att hafva täcket öfver hufvudet: man pratade i sömnen och påminde sig till och med, då man vaknade, hvarje tanke man haft – så mycket hade tiden och förhållandena framskridit. 
<sec/>
Men detta frihetssystem i yttranderätt tillhörde nästan uteslutande officerarne och fruntimren. Strömstads köpmän och borgare för resten sågo under mörk tystnad de bistra tiderna blifva allt bistrare. Vid deras resor i landsbygden märkte de med häpnadsfull skräck huru den utarmade allmogen knappt mer kunde fullgöra de orimliga pålagor, som fordrades af densamma. Tärda af bekymmer, oftast af sjukdom, och seende hungersnöden framför sig, kunde bönderna knappt nog fullgöra sina egna åligganden för gårdar och hus. 
<sec/>
Denna herrarnes molndigra stumhet förtretade i allmänhet frumtimren, som öppet slutit sig till oppositionen, d. v. s. armén. Också hade de, i utbyte mot sina middags- och aftonmåltider och sina små oskyldiga konster, en snart sagdt fullständig kedja af kunskaper mellan högra och venstra flygeln, och vice versa. 
<sec/>
När sedan mannen och hustrun om aftonen träffades, utbyttes notiserna åter, nu emot löftet om en ny hatt, en ny klädning o. s. v. Men i anseende till de olyckliga konjungturerna kunde ej alla förbindelser accepteras, hvilket föranledde några af de yngre fruarna att aldrig sälja sina nyheter utan kontant uppgörelse – ty när, om ej nu, behöfde man, oaktadt allt ondt, sina hattar och klädningar! Utan att vara ”fraîche” gjorde man intet intryck ... Toiletten var således rent af en politisk fråga. Härvid kunde ungefär följande samtal uppstå: 
<sec/>
Den äkta mannen: Men, min vän, icke vill du väl rent af sälja fäderneslandets farliga hemligheter! 
<sec/>
Frun: Har jag icke köpt dem sjelf mot mat och dryck och täcka miner! 
<sec/>
Herrn (mumlande bakom sparlakanet): Alltsammans från min fatabur. 
<sec/>
Frun (småknotande): Än se’n – är det icke jag som bereder allting. 
<sec/>
Herrn (med intalande ton): Nå, min dyra vän, huru låter det? Hvad hade kapten H. att förmäla i eftermiddag? 
<sec/>
Frun:... att min gredelina klädning började misskläda mig. 
<sec/>
Herrn: Ett sådant påstående visar både dålig smak och dålig uppfostran ... Men löjtnant H., han är så frispråkig. 
<sec/>
Frun: Det är sant! Han var också nog djerf att påstå det vi fruar längesedan bort höja upprorsfanan mot herrar äkta män, hvilka icke visste uppskatta den lycka, som fallit på deras lott. Han rådde oss minsann att afsätta männerna och sjelfva börja regera. 
<sec/>
Herrn: Ser man på ... Vidare hörde du ingenting? 
<sec/>
Frun: Ack, nej! 
<sec/>
Herrn: Kors, jag glömde att som vanligt ta plånboken ur bröstfickan och lägga bredvid mig.’ Kanske du, min lilla vän, vill vara god och ha besvär dermed!” 
<sec/>
Frun: Gerna, älskade ... Och vet du hvad jag svarade löjtnanten? Jo, att en ädel qvinna aldrig ställer sig i strid mot den lag, som Gud sjelf gifvit henne, och att ingenting kunde för henne vara kärare än att lefva i fullt förtroende med den beskyddare, som hennes eget hjerta valt åt henne. 
<sec/>
Herrn (dragande klämmaren från plånboken): Förträffligt ... Och se’n fick du veta? 
<sec/>
Frun: Låt mig hjelpa dig att se efter det du söker! 
<sec/>
Och medan frun letade i den allvarsamma bruna skinn-plånboken, letade hon äfven snabbt igenom sitt minne och slutade båda förrättningarne samtidigt ... 
<sec/>
Men vare sagdt till de unga fruarnas heder, att kanske icke hälften af penningarne gick till de nya toilettsakerna: deras patriotiska känslor öfverröstade oftast fåfängans, och de sörjde då endast öfver att de icke hade mera att umbära ..... 
<sec/>
Nästa förmiddag, då stadens herrar möttes på sina samlingsplatser, utbyttes åter de inkasserade notiserna, hvilka tyvärr dock alltid befunnos vara af den art att de visade i perspektiv idel nya förluster, dragande i släptåg med sig en mängd ännu blott anade lidanden. Än en gång föllo tankarne tillbaka på den gamla tidens fejder ..... 
<sec/>
Det närvarande eländet stod naturligtvis djupast inpregladt på de armes anleten, hvilka bebodde sjukhusen eller lefvande släpade sig dit eller derifrån. 
<sec/>
Det fordna kongliga bränneriet straxt utanför norrtull, från hvars välförsedda tillgångar prinsen af Hessen för tjugu år sedan tillbaka försett sin armé med bränvin och proviant, låg nu öde på båda delarne. Men efter sin nya inredning till sjukhus var det öfverfullt af utmärglade varelser. hvilka den förödande fältsjukan kastat på plågolägret. 
<sec/>
Redan det yttre af denna mörka byggnadsmassa med gluggar och fönster om hvarandra, hade ett hemskt utseende. Beläget på denna flacka stenbundna mark, med Strömsvattnets sqvalpande höstvågor på ena sidan och de grå skrofliga klipporna på den andra, syntes dess omgifningar vara i harmoni med det inre af detta hemvist för sorgen, sjukdomen, nöden och döden. 
<sec/>
Det var derföre endast en fulländning af taflan att se landsvägen ständigt upptagen af sjukbårar och dödsbårar, korsande hvarandra. De bördor, som i dem buros, skulle finna en hamn antingen i den trånga sängen på sjukhuset, hvilken en kamrat nyss lemnat tom, eller en ännu trängre några alnar ned i Ströms-dalen på andra sidan sjön, der deras stoft fick blandas med stoftet af Carl XII:s bussar. 
<sec/>
Ingenting föreföll derföre oftare än begrafningar. 
<sec/>
Än såg man en likbegängelse i den tysta aftonen eller på den stormiga morgonen, hvarvid många, som funnit den eviga hvilan, nedmyllades tillsammans och der sorgmusiken bestod af endast några vänners dofva suckar, blandande sig med prestens ord och den afsjungna psalmens ljud. Och än såg man långa praktfulla processioner, der sorgflor, fladdrande plymer, förstämda trummor, sorgmusik och salut tillkännagåfvo att någon af befälet gått densamma vägen som den ringaste af hans underlydande. Då sprang folket af och an och trängdes om att se ståten. Men sedan allt tystnat och månen steg upp på fästet för att ensam hålla vakt vid de dödas lägerstad, kommo stundom flere besökande till de vida kullarne, der de döda sofvo i hög, än till de små – ty kring soldaternas och landtvärnisternas hjertan hade ett starkt brödraband slutit sig, bildadt dels genom gammal förtrolig bekantskap, medan de ännu gingo på åkern och skötte sin plog och dels genom det gemensamma lidandet, som de utkämpat efter det de blifvit kallade till landets försvar. 
<sec/>
Och lyckliga de, som med dödens segerkrans kring pannan afslutat lifvets räkning! 
<sec/>
Der borta i de stora salarne, liksom i den ihåligt ljudande kyrkan, ligga otaliga bröder qvar, brinnande lika mycket af febern som af oron. 
<sec/>
Så ljuda de matta rösterna om hvarandra: 
<sec/>
”Heder och tack, herr major, för besöket! Men jag pinas så gräsligt, att jag hellre vill höra att det snart blir slut än bida på bättring. Jag har blott gumman mor min i lifvet, och henne helsar majorn med ett Guds frid och att vi träffas i uppståndelsen ... Ville majorn vara så hederlig och betala den tobaken, jag fick låna af korpral Petterson, och den tredalern, som gamle Flint tjenade mig med, så är jag utan skuld och vill be godt för majorn och hanses och dö för kung och land, fast kung och land inte brytt sig stort om oss.” 
<sec/>
”O, herre Kristus”, jemrade sig en yngling, ännu i lifvets första vår, ”låt mig hålla tillsammans tills jag får ihop hela brefvet ... Skref, fänriken riktigt att jag älskade henne intills det skymde för ögonen in i bleka döden? Visst hade hon sant i det, som jag inte då trodde, att vi aldrig mer skulle träffas, sedan vi skildes. När kungens bud kom, gick vi i fred och gladt hopp på giftermål och lycka, men nu är det i stället döden som skall föra oss tillsamman. Och vår helige frälsare och herre, som jag alltid älskat och som bättre förstår hvad han gör än jag förstår det, vill visst förlåta att jag så ofta tänker på min hjertans vän, då jag borde tänka på honom.” 
<sec/>
”Ack, Jesus, se – der bär de bort min trogne kamrat Hans Halling! Farväl, Hans ... Nå, nå, jag följer snart ... Käre löjtnanten, var så beskedlig och ställ om så att Hans och jag få ligga i samma hög – jag dör nog innan vagnen går i morgon bittida, så att vi ändtligen bli jordfästade på en gång.” 
<sec/>
Så gåfvos från hvarje säng kommissioner och uppdrag, utom från de sängar, från hvilka man för stunden gjorde utbyten ... Suckar, klagan, ve och jemmer – men dock nästan öfverallt mannamod och förtröstan på en glad uppståndelse. De, som dogo hedersdöden af blessyrer, dogo med stolthet – de, som fältsjukan bortsopade, med undergifvenhet.   
<sec/>
Huru mången enslig sommarafton, sedan skymningen inträdt, har jag ej vandrat utefter Strömsvattnets strandbryn med blicken på det gamla mörka bränneriet, som alltid bibehöll sitt namn. Och huru många gånger har det ej då tyckts mig som om ur dessa gluggar och fönster bleka gestalter framtittat, medan sjelfva landsvägen darrat under fotstegen af de många långa likprocessioner, som här gått fram – ty äfven under 1814 års krig var här sjukhus. 
<sec/>
Efter detta sistnämda krig omskapades bränneriet till boning för dåvarande lasarettsläkaren, sedermera provincialläkaren doktor Landeberg, och under mången vinterqväll ljöd i det gästfria hemmet sång, dans och musik i de fordna sjuksalarne, der ungdomens lätta fötter nu sväfvade öfver de tiljor, som så tunga steg hade trampat ... Slutligen försvann äfven detta skuggspel ....... 
<sec/>
Men vi hafva kommit alltför långt från ämnet. 
<sec/>
Vi befinna oss nu i enkeborgmästarinnans förmak. Staden hade nemligen vid denna tid tvänne borgmästarinnor; och om vi ej förut varit i tillfälle att nämna dessa damer, så har det ingalunda skett derföre att icke såväl den regerande borgmästarinnan som enkeborgmästarinnan vore värdiga ämnen att framställa, utan endast derföre att det icke hittills så burit till. 
<sec/>
Men nu, under den allmänna nöden, då doktorinnan Marin inkommit med förslaget att damerna måtte ha en särskilt kaffeklubb, der de ömsom hos hvarandra kunde få utbyta sina meddelanden, tankar och förslager, hade de bägge borgmästarinnorna för första gången dragit jemnt och beslutat ingå i föreningen, hvilket naturligtvis icke ålade dem att vara af samma tanke ... 
<sec/>
Fru postmästarinnan Johanna Klase har för närvarande ordet. 
<sec/>
”Jag vill aldrig bli salig, mina kära fruar, om jag behöfver taga tillbaka ett enda ord af min rapport! Hans furstliga höghet prins Kristians adjutant öfverste Darre har berättat det för en norsk officer, som är slägt med en min vän – onämd är bäst – och han har sagt att fred skall det bli, om kungen icke åter slår fnurr på tråden. Och den förbålt hygglige baron Posse är åter underhandlare, så att med guds makt skola vi väl få någon lisa på eländet ... eller hvad tror ni sjelfva?” 
<sec/>
”Jag”, sade borgmästarinnan Lundström med någon vigt på ordet, ”är kanhända genom min man i tillfälle att känna till denna sak, och det är med ledsnad jag nödgas motsäga den vackra nyheten, åtminstone tills vidare.” 
<sec/>
”I alla fall”, inföll fru Margreta Smith, som nu urdruckit sin kaffekopp, ”är det icke ett stillestånd som hjelper oss ifrån alla våra galonerade gäster: det är slut på kriget som vi och hela landet behöfva, innan vår sista lifsmärg blifvit utsugen.” 
<sec/>
”Åh”, tog värdinnan till ordet, ”fruarna kunna trygga sig vid, att antingen det blir något bevändt med stilleståndet eller ej – och i trots af din spådom, min bästa kusin och efterträderska, tror jag ändå att det går igenom – så lär det derföre icke bli ända på kriget, såvida icke något stort omslag inträffar!” 
<sec/>
”Hvad det angår”, inföll med hastig brytning i rösten fru rådmanskan Helena Dittmer, ”har jäsningen aldrig varit farligare. Det kan jag gerna säga nu, då ingen förbehållsamhet är af nöden. Och hvad landet behöfver är en man, så klok att han kan laga våra skador genom andra medel än funderingar och pennfäktningar.” 
<sec/>
”Just hvad jag tänker!” återtog fru Klase. ”Och vid högra flygeln torde det väl finnas en man, som icke blott kan gifva ett godt exempel åt den venstra, utan äfven åt de sölande och obeslutsamma herrarne deruppe i Stockholm.” 
<sec/>
”Kära kusin”, inföll bleknande stadens vördade pastorska, som icke var så alldeles af samma politiska färg som de öfriga damerna, ”kusin yttrar ganska vådliga tankar! Men skulle det vara fråga om den person, som förut var befallningsman öfver venstra flygeln och som tog tillbaka positionen vid Prestbacka, vill jag tro att något misstag råder. Han var en alltför förtrolig vän till general Armfelt att man skulle kunna föreställa sig något otillbörligt.” 
<sec/>
”Otillbörligt?” utbrusto ett par af damerna. 
<sec/>
”Ja, ty Gud torde nog upplysa vår beklagansvärde och missledde konung.” 
<sec/>
”Nu”, utbrast värdinnan, ”upplyser honom ingenting annat än en blixt och ett åsklag. Och om öfverstlöjtnant Adlersparre, som jag tycker vi lika gerna kunna nämna vid namn, verkligen utgör det hemliga föreningsbandet mellan fäderneslandets missnöjda män, så bör väl intet klander träffa honom. Minst tycker jag att kyrkans patronessa skall försvara ett elände, som tillåter att man tar ifrån oss till och med Guds hus och nödgar oss ta vår tillflykt till ett litet provisionelt predikorum, der icke ens sextondelen af de bedjare, som behöfva bedja, kunna rymmas.” 
<sec/>
I detta ögonblick inträdde doktorinnan Marin, alltid efterlängtad och välkommen. 
<sec/>
”Nå, mina damer, ni har väntat på mig, gissar jag – men jag kunde icke hjelpa att jag blef uppehållen ... Tänk er, den unge hygglige löjtnant F. har nyss dött på det ohyggliga sjukhuset! Den ynglingen var lik kusin Gretas förtjusning, den präktige Oxenstjerna.” 
<sec/>
”Ingen liknar honom. Men nog kunna vi se att något mera uppehållit dig, min kära doktorinna, än underrättelsen om den unge löjtnantens slut. Frid öfver honom och alla, som hunnit till den sömnen!” 
<sec/>
”Ja, frid öfver honom! Jag hade så gerna önskat honom en ärofullare död; men, gunås så visst, vi lefva icke i tider, då man hinner sjunga långa sorgesånger öfver de vänner, vi förvärfva i dag och förlora i morgon!” afgjorde fru Marin hastigt, medan hon expedierade sitt kaffe och beredde sig att framkomma med hvad som vidare hade uppehållit henne. 
<sec/>
Knappt hade hon också nedsatt koppen, förrän borgmästarinnan Lundström, som vanligen af princip var fåordig, ty hon ansåg en djupsinnig tystnad mest passande för sin värdighet, tog ordet före någon annan: ”Hvad nytt eljest, kusin?” 
<sec/>
”Jo, någonting, som jag åtminstone vill förmoda att ingen skall säga sig förut ha haft reda på.” 
<sec/>
”Att prins Kristian är vid Svinesund och tänker på något farligt?” 
<sec/>
”Att kungen beslutat sig till att icke undanhålla de engelska pengarna, utan släppa ut dem i landet?” 
<sec/>
”Att några pålagor blifvit indragna?” 
<sec/>
”Att chefen vid högra flygeln tar emot budskap från de missnöjda och skickar ut sina adjutanter på vägar och stigar?” 
<sec/>
”Tyst, tyst då ... Prins Kristian, som är en engel, håller sig stilla; och kungen, som icke är en engel, har alla händer fulla med annat än pengar, vare sig engelska eller svenska. Och den stora kongliga konseljen skulle skratta den i skägget, som tänkte på minskning i pålagor, just när den tänker på medel att finna namn för nya. Hvad slutligen beträffar öfverstlöjtnant Adlersparre, så är han en stor filosof, som ni ju vet lemnat ifrån sig befälet och lefver helt isolerad på Sofielund, hvilket, förstås, icke hindrar att han vet allt hvad som händt, händer och skall hända.” 
<sec/>
”Nyheten gäller bestämdt honom?” 
<sec/>
”Kanhända.” 
<sec/>
”Men”, upptog fru postmästerskan Klase, ingenting har kommit hvarken med ordinarie eller den extra posten i dag.” 
<sec/>
”Prat, prat, kära Johanna! Posten – det vet jag visst ... Bättre då att ha nyckeln till någon lefvande postväska. Och för att nu icke längre pina er, mina kusiner och fruar, så veten att en högst allvarsam demonstration har skett ...” 
<sec/>
”.... af Adlersparre?” 
<sec/>
”Just det! Kungen hade efterskickat honom ...” 
<sec/>
”Och han har rest?” inföll pastorskan. ”Vid sin audiens skall han säkert lyckas att få tala förnuft med hans maj:t.” 
<sec/>
”Han har nog gjort bättre än så!” återtog fru Marin. ”Han har rest några mil, men stjelpt på vägen och vändt om. Det var geni!” 
<sec/>
”Huru?” 
<sec/>
Det var eget att se hvilka olika intryck visade sig på fruntimrens ansigten vid såväl sjelfva nyheten som tillägget. En del uppfattade fullkomligt hvad fru Marin menade med geni, en annan del upprepade blott sitt: ”Huru?” 
<sec/>
”En sådan vältning, mina fruar,” fortfor berätterskan, ”är utan tvifvel en blixtrande idé, som Gud fader sjelf tillskickat honom, ty hade han först väl kommit till Stockholm, så vete kungen och vår herre hvad slutet blifvit. Nu är åtminstone något bestämdt gjordt; och om han haft en idé, så får han nog flera.” 
<sec/>
”Således,” menade pastorskan nedslagen, ”kan han anses hafva tagit ...” 
<sec/>
”... ett jättesteg”, utbrast värdinnan, ”det är säkert! Och antingen det sedan blir han eller någon annan som tar ut steget, så låtom oss fröjda oss i hoppet att vårt olyckliga fosterland skall finna försvarare, innan det blir en fullkomligt nedtrampad fotapall för främmande konungar i stället för ett säte åt våra egna.” 
<sec/>
”Bra, min borgmästarinna!” inföll fru Margareta Smith. ”Du har talat som en äkta patriotisk qvinna, och vi dela säkert alla din uttalade tanke ... Men nu föreslår jag att vi lemna det allmänna för att kasta en blick på det enskilta, hvilket förnämligast bör vara målet för våra möten.” 
<sec/>
”Det är sant!” yttrade borgmästarinnan Lundström ... ”Låt höra mera!” 
<sec/>
”Jag tycker då att, i en tid så nedslående för sinnena som denna, det är riktigt motbjudande att höra dansmusik och begrafningsmusik ständigt blandas; och jag kan icke finna det just nödvändigt att vi låta våra döttrar ge exempel åt en mängd andra fruntimmer, gifta och ogifta, att besöka dessa samlingar, der herrar militärer dansa bort sina bekymmer, medan de på samma gång uppväcka en hop fåfänga och dåraktiga tankar hos qvinnor ännu för unga att sörja öfver att dårskapen ligger så nära bredvid den stora förödelsen. Tänk sedan på, mina fruar, hvad det för män och fäder skall vara påkostande att skaffa penningar till grannlåt, då man ofta saknar dem till bröd!” 
<sec/>
Detta allvarsamma behjertande väckte en lika liflig sympati som antipati. De strängaste fruarna erkände rättvisan i anmärkningarne och ingingo gerna på att motarbeta den forsande strömmen af flärd och nöjen. Andra trodde undvikande att det kanske var nödvändigt för herrar militärer att genom dessa förströelser hålla modet uppe. Men snart förenade sig lyckligtvis alla i förslager till flerfaldiga inskränkningar, hvilka kunde bidraga att lindra den fattiga befolkningens bördor ... Köken voro ju redan öfverfyllda med tiggare. 
<sec/>
När öfverläggningarne hunnit till denna punkt, erinrade sig doktorinnan Marin ett något angeläget förhinder. Händelsen var att, sedan den tilltänkta ”cirkeln” vred sig på rosten, vänskapen med den intime odräglige vännen major von Otter också vred sig. Hennes närvarande politiske intime, hvars namn vi endast antyda, var major B–sköld, som hon just samma afton skulle se på en kopp té. Detta var minsann icke ett tillfälle att försaka, ty majoren var ännu innehållsrikare på onda och goda tidningar än major von Otter varit. 
<chaptername>11.</chaptername>

<chaptername>Från slutet af december till början af mars.</chaptername>

<sec/>
De bref, som här framläggas och hvilka vi gerna kunna gifva namn af damernas förpostkedja mellan Strömstad och Karlstad, äro icke försedda med särskilt dato, hvilket dock icke hindrar att ställa dem i någorlunda kronologisk ordning. till fru direktörskan Lovisa Apeltoft på Hjelmby å Dalsland, 
<sec/>
Min bästa och kära Lovisa, min hederliga gamla vän! 
<sec/>
Jag hoppas du icke vill tillräkna mig att ditt bref under flera postdagar fått ligga obesvaradt! Men det här välsignade postväsendet – vare detta utan skryt sagdt – hvilar minst lika tungt på mina skuldror som på min mans. Jag beklagar mig likväl icke deröfver: jag eger af naturen mera ruff i mig än min kärälsklige gamle gubbe, som platt icke har något lag att reda sig med de styfmuntaste officerarne, när de komma hit och skrika om misstag, slarf och andra fel på postkontoret, om de icke få de bref, som väntas. Men den, som då sätter stora miner på sig, det är Johanna Klase, som allt i nödfall kan lära en officer mores, då han misstänker kontorets heder, d. v. s. vår. Värst att handskas med äro dock dessa benglar, hvilka föra kurirposterna. Jo, sådant skulle du bara en enda gång vara med om. 
<sec/>
Oss emellan sagdt, kan jag väl ändå tillstå att det är en bra stor lycka att doktor Marin icke föll på den idén att blifva postmästare i stället för läkare. Doktorinnans nyfikenhet är, minst sagdt, vådlig, och vid vissa tillfällen kan hon bringa den, som har så vigtiga saker som jag om händer, i riktig förtviflan. 
<sec/>
Det är också temligen förtretligt och hårdsmält att hon anser sig veta allting bättre än jag, som, efter hvad du, min kusin, nog inser, bör veta mer än alla andra, ty hvar talas det mer huller om buller än på postkontoret, der officerarne stå med sina halflästa bref och skrika den ene öfver den andre, för att vederlägga eller bekräfta hvarandras påståenden. 
<sec/>
Men nu ändtligen har jag då haft den djupa tillfredsställelsen att riktigt kufva doktorinnan, och det är för denna storkonstiga och outransakliga nyhets skull som jag släpper alla göromål och skrifver till dig ... Hör nu här, Lovisa! 
<sec/>
Tänk dig, i går hade jag följande rapport med mig till vår fruntimmersklubb – posten var kommen nyss, innan jag gick – att hans danska maj:t låtit i en luftballong (tänk dig en luftballong) öfverskicka från Danmark till Sverge en hop proklamationer, som, efter hvad jag hörde officerarne säga, gå ut på ingenting mindre än att svenskarne skulle affalla från sin rättmätige konung och på något sätt sammanslå sig med grannen på den leden. Jag kan icke bestämdt säga dig huru orden föllo sig, men något grufligt skamligt var det. Och mera blygsam i anspråken var kung Fredrik, då han som volontär följde prinsens af Hessen trupper den gången, då de skulle hjelpa ryska kejsarinnan. Skamligast är dock att oredan i landet skall vara så stor, att främmande makter våga skrifva sådana bref till oss, om de också skickas i sjelfva luften. 
<sec/>
Hela denna sak har gjort en ofantlig uppståndelse. Julhelgen står för dörren – hvilken jul, min kusin ... hur står det till vid den nästa? 
<sec/>
Att nu tala om något annat, så har jag till dig ett synnerligt vigtigt ärende från Lena Dittmer. På Dalsland har ni ännu alltid ett godt och hederligt tjenstfolk, då här åter, ”inför lefvande gud”, som min goda granne majorskan d’Orchimont säger, icke fins en enda pig-själ som man kan lita på. Lenas önskan och ödmjuka anhållan vore att du ville vara god och skaffa henne så fort som möjligt en eller två dugtiga kokerskor. Deras förnämsta egenskap behöfver dock icke ligga i konsten att koka – den kan nog Lena lära dem – men de böra vara afskräckande fula, fula som synden. Lena inbillar sig att i det fallet hennes matvaror skola bli drygare. Jag har icke hjerta att förstöra hennes förhoppning, men det säkra är att våra kokerskor här i Strömstad, om de också vore fula som Belzebubs egna döttrar, ändå skulle få soldatkurtis. 
<sec/>
Jag tycker mig se hvad kusins födda adelssympatier, som alltid vidvarat äfven sedan kusin gifte sig till en borgerlig ställning, skola lida af allt detta klander mot majestätet. Men låt oss aldrig tänka på någonting enskilt, utan blott på det allmänna, och den starka orkan, som susar omkring oss. Kusins värda fru syster i Karlstad, den galanta kammarrådinnan, är i den vägen långt friare. Jag vill aldrig tvifla på att ju kusin gör mig den stora glädjen att skicka mig hennes sista bref, då jag får emottaga svar på detta. 
<sec/>
Med den allra största vänskap och tillgifvenhet kusins eviga vän till fru postmästerskan Klase i Strömstad (med inneslutet bref från Karlstad). 
<sec/>
Min värderade kusin! 
<sec/>
Då vi under denna svåra tiden nu kommit så långt fram på året, har kusin förmodligen trott att jag antingen vore mycket otacksam för kusins välvilja eller ock blifvit död och begrafven. Men ingendera delen. Jag har i stället varit sjuk af sorg öfver allt elände, som äfven vi ha att se på. Hvad än inträffar, vill jag hoppas att Dalregementet, der jag har min son, aldrig blir overksamt i hvad som kommer att hända. Mina tankar äro nu något förändrade, och jag kan åtminstone, utan att emotse en slagattack, utsäga de orden att här kanske blir en jordbäfning i stället för en orkan. 
<sec/>
Gud nådeligen bevare emellertid höga öfverheten, som jag från min barndom lärt att dyrt vörda! Jag innesluter dem nu som förr i min aftonbön, och deri skall jag aldrig göra någon ändring; men jag har i min trogna bön tillagt de orden: ”Välsignade herre i himlen, om det är ditt behag, så öppna höga öfverhetens ögon, att den icke längre må gå i blindhet för styggelsen i landet!” Och efter detta vill jag ytterligare lägga till: ”Måtte någon rättskaffens stor menniska och redlig fosterlandsvän stiga fram till majestätets tron och tala ett ord för sanningen!” Ty min ödmjuka öfvertygelse är, att om konungen blott en enda gång finge sanningen in i sitt hufvud, skulle han ej längre låta bedraga sig hvarken af sig sjelf eller andra. Om jag vågade taga på mitt samvete att säga, att konungen beginge en dumhet, så skulle jag säga att han begick den allra största, då han skilde sig ifrån sin rättsinnige vän baron Armfelt. Kusin kan icke föreställa sig med hvilken hög grace denne store ädling kysste min hand, då vi träffades hos min svägerska majorskan Hay! Också ingick från den stunden det förträffligaste förhållande mellan generalen och mig, och jag hade det nöjet att för hans eget bord skicka honom de utvaldaste gödkalfvar, det yppersta färska smör och de förnämsta spanska ägg, som min egendom kan prestera. Hans tacksamhet var admirabel liksom han sjelf. 
<sec/>
Angående kommissionen om kokerska till Lena Dittmer, har jag nu lyckats få tag i en med blott ett öga, men det så skarpt och röjande så mycken ondsinthet att jag ville se den soldat, som skulle våga sig fram till henne med en artighet, vore han än så hungrig att han hade lust att bita sig i fingrarne. 
<sec/>
Enligt din önskan sänder jag det sista bref, jag erhållit från min syster Karin – det bär så väl till att det är alldeles nytt: jag fick det i går afton. Och det är onödigt att bifoga några kommentarier – dess vigt är af den art att den talar sjelf. 
<sec/>
Gud gifve sin nådiga hjelp åt oss alla, önskar 
<sec/>
din förtroliga vän 
<sec/>
Lovisa Apeltoft, 
<sec/>
född Hay. 
<sec/>
P. S. Jag är förtviflad, kära Johanna, att detta bref till dig åter blifvit liggande fjorton dagar, men jag hade så när tagit knäppen af förskräckelse, då, samma stund jag skulle försegla det, här kom en af de kringresande adjutanterna, som, när han låg här öfver natten, meddelade att Dalregementet, som blifvit draget åt Karlstad till, snart skulle komma att vara med i en farlig lek. Hvad sa’ jag om jordbäfningen! Ännu är mitt hufvud upp- och nedpåvändt. Men jag skickar dig nu Karins allra sista bref, som jag fick just i dag för en timma sedan. Gud hjelpe oss öfver mars månad! 
<sec/>
Densamma. 
<sec/>
Det innelyckta brefvet från Karlstad lydde så: 
<sec/>
”Min älskade Lovisa!” 
<sec/>
Visst hafven j svårt, ja odrägligt på Dal; och i Bohuslän, menar jag, ha de det väl än värre. Jag begriper icke hvad de rättnu i Strömstad kunna ha att äta – men för närvarande går dock ingenting upp emot hvad som tilldrager sig hos oss. 
<sec/>
Allt ifrån den dag, då öfverstlöjtnant Adlersparre flyttade från Sofielund in till staden, der ingen ville begripa hvad han hade att göra, när han ej vidare egde något befäl, alltifrån den stunden kan man säga att Karlstad småningom antager skick och ställ af en myrstack i stället för en stad – en myrstack i dubbelt fall, ty icke blott en oväntad mängd krigsfolk drages hitåt, så att de hvimla som myror, utan alla både kloka och okloka menniskors hufvuden äro också fulla af myror. 
<sec/>
Och hvad är här icke allt att begrunda! Regementena hitkommenderas, och ändå håller sig allt så tyst som om ingenting skulle röra sig ur fläcken. Och jag svär vid tro och heder att många, som borde vaka, sofva som om de sofve med flit – men de bli snart nog väckta. För min del vill jag likväl icke gå som profetissa, men jag ser, tänker, märker och sammanlägger, och sålunda kan jag icke annat än se att landshöfdingen sväfvar i fullkomlig skymning om hvad han skall taga sig till, eller också är han den märkvärdigaste höfding konungen kan ha, ty han hvarken hör, ser eller kombinerar. I stället föregår han med exemplet af soiréer och supéer, och vid dessa finner man vanligen öfverstlöjtnant Adlersparre, den hemlige chefen som fasthåller alla trådarne i sin hand, och han visar sig lik en fulländad sällskapsman, full af skämt och leenden, troligen för att missleda enfaldigt folk. 
<sec/>
Det är likväl som om jag inom mig skulle förtretas öfver att han, den store patrioten med stora ädla tankar, skall nedlåta sig till sådant smått. Men männen, äfven de djuptänktaste och snillrikaste, inbilla sig alltid att de under den masken bäst dölja sina allvarligaste känslor och företag. Detta är ett misstag. Ser man en tänkande allvarlig man med många bekymmer på sina skuldror sådan han är, väcker han ingen särskilt uppmärksamhet; men ser man honom framstå i motsats till sitt eget väsende, då kan man ej undgå att misstänka ett spel. Desto farligare, ju angenämare han är. 
<sec/>
Under den falska flaggens skygd gå emellertid operationerna, fastän de synas stå; och när staden är utrymd, när alla regementena kommit på väg åt .... ack, hvad var jag på väg att förråda – du anar dock resten .... då blir det tid för oss att öfvertänka vår egen förstörda lefnadsställning, ty vi äro ju rättnu bragta till tiggarstafven allesammans för att kunna uppfylla de pligter, som af oss äskats. 
<sec/>
Men, herre Jesus, hur skall det snart se ut i Stockholm? Skam för den svenska qvinna, som har tanke för enskilta små intressen, då fäderneslandets stora skaka hela landet från dess innersta grundval! Skall det kunna bli en frälsning? Skola våra fäders och söners skuggor försonas? Skall hela Sverges blomstrande ungdom, som förgåtts i kampen på de olika ställen, der krigen stå och stått, skall den försonas? Försoningen kan bli endast en: rikets frihet från våld och nesa ... O, Finland, Finland! 
<sec/>
Jag skrifver icke mer i dag. Min själ är på en gång i uppror och förstumning. 
<sec/>
Din trogna syster B–sköld i Karlstad. 
<sec/>
Ni vet, min käre major, att jag just icke är lättskrämd, men nu darrar jag, och det göra vi något hvar, icke som fega och våpiga qvinnor, lika en del af dem, som vid 1788 års krig förgjorde den hedersmannen apotekaren Falk med reqvisitioner af nervdroppar, hvad jag från den tiden hört omtalas. Nej, vi, Strömstads närvarande qvinnor, utgöra en falang af tappra amasoner, som icke sky något, ifall så behöfves. Men hvad förslår, äfven om vi taga männerna i beräkning, en falang på en gräns, som lemnats snart sagdt vind för våg, d. v. s. åt fiendens nåd och barmhertighet! 
<sec/>
Det är allt godt och väl, mine herrar, att j ställen till revolution och vänden upp och ned på hela landet för att med edra stora medhjelpare i Stockholm få konungen att begripa det folkets röst är Guds röst. Men hvad som är alldeles oförsvarligt af öfverstlöjtnant Adlersparre, är att han förer med sig en sådan mängd af trupperna. Hvart skola vi taga vägen med några händer fulla landtvärnister och några fattiga bataljoner soldater, ifall vi slutligen få behålla dem? 
<sec/>
Visserligen hafva vi att trösta oss med att vår beskyddare Adlersparre fått ihop ett lyckligt fördrag med hans höghet prins Kristian och att denne lofvat lemna Bohuslän i fred under truppernas frånvaro; men prins Kristian är blott befälhafvare öfver konungens i Danmark trupper och blir väl tvungen att bryta sina löften, om han från det kungliga högqvarteret i Köpenhamn får order att begagna sig af det nuvarande gynsamma tillfället, hvilket icke så mycket vore att undra på. 
<sec/>
Jag besvär er alltså att för vestra arméns, ja i denna stund minst halfva landets representant, öfverstlöjtnant Adlersparre, framföra att vi alla Strömstads qvinnor i gemen, som ligga fienden och gränsen närmast, komma till honom en corps, i andanom förstås, och bönfalla att han återställer oss åtminstone ett par bataljoner till vår betäckning! Säger han härtill nej, så få väl våra goda böner det oaktadt ledsaga honom och hans följeslagare på den vådliga färden till hufvudstaden för att skaffa alla lag och rätt. 
<sec/>
Jag ville för resten min major, att ni såge hur här står till, sedan den utomordentliga proklamation, som Adlersparre skref på Ökne gästgifvaregård, trängt hit och dit! Tänk er, min värdige vän, torget öfverfyldt af militärer, borgare, allmoge, sjöfolk, gubbar, käringar, pojkar och pysar, diskuterande, resonerande och framför allt allarmerande, ty sjelfva folket började misstänka sitt öfvergifna tillstånd och trodde sig bli såldt som slafvar till Ryssland. Vissa talare berättade om ett fasansfullt land, som hette Siberien, der man åt och drack endast is och der vakterna oftast stodo dödfrusna af köld med geväret i hand. Allt hvad vi egde måste åtgå i bröd och andra förnödenheter. Att lugna de fattigaste, är bästa medlet att hos dem inympa den öfvertygelsen att krigsmännen aflägsnat sig för att hos kungen skaffa bröd, en ansenlig massa bröd. 
<sec/>
Ack, min käre major, hvad vi lida för alla våra vänner under denna eder långa hjeltemarsch till Stockholm! O, om vi kunnat få vara edra marketenterskor och skaffa er té och glödgadt vin under rasterna! Men ni får nöja eder med våra suckar och önskningar och dessutom med vissheten att ni för en kommande framtid åt eder flätar sådana lagerkransar som man öfver all verlden skall afundas er. Ära åt eder befälhafvare, ära åt er alla till den siste soldaten, ära och tack från hela Sverge och framför allt från Bohusläns qvinnor! 
<sec/>
Er tacksamma tjenarinna 
<sec/>
U. M. 
<chaptername>12.</chaptername>

<chaptername>Slutrader. </chaptername>

<sec/>
Hela Svea land var som ett stormigt svartgrått haf, djupt i sitt innersta upprördt och ombrusadt af bränningar. Skyhöga slogo vågorna omkring det stora riksskeppet, hvars vacklande roder konungen höll i sin ännu envist slutna hand. Skulle han lyckas styra skeppet i hamn, innan den bullrande segelmassan tog öfverhalning? Skulle han varsna någon lots kommande för att rädda honom? Nej, ännu icke – ingen, ingen vågar sig ut. 
<sec/>
Hvilken syn, att se den, som trott sig vara Guds representant på jorden för uträttandet af stora värf, nu stå der ensam utan att spana en hjelpande hand .... Har Gud i stället till en tid öfvergifvit honom? 
<sec/>
Skeppet går under, det kommer allt närmare och närmare bränningarne ... Ändtligen synas lotsarne – men det är blott sjelfva skeppet de vilja rädda. I bergarlön taga de den kunglige förarens frihet.   
<sec/>
Den 13 mars var öfver. 
<sec/>
Budkaflar flögo kring rikets alla landamären, förkunnande för det i spänning väntande folket revolutionens framgång och att Gustaf IV Adolf upphört att regera. 
<sec/>
Då tidningen härom anlände till den lilla gränsstaden, hvars krigiska öden vi följt, hördes hvarken jubel eller hån. Amasonerna blefvo åter ömsinta qvinnor, som genast glömde hvad de haft att klaga öfver, för att lemna allt sitt deltagande åt det fallna majestätet, den siste vasakonungen – ty hertigen ville man ej taga med i räkningen. 
<sec/>
....... Hvilka betecknande motsatser företer ej lifvet! 
<sec/>
En dag drömde Gustaf IV Adolf, denne olyckans förstfödde son, om att intaga Norge och blifva dess konung. 
<sec/>
En annan dag, tolf år senare, låg på det norska storthingets bord en ansökan, i hvilken samme konung under det enkla namnet Gustafsson anhöll att få blifva naturaliserad norsk – borgare. 
<chapter/>

<chaptername>Den dubbla brudkammaren.</chaptername>

<chaptername>1.</chaptername>

<chaptername>Hyresgästen.</chaptername>

<sec/>
Bland många andra äkta par i vår lilla stad lefde på samma gata som mina föräldrar en gammal hattmakare vid namn Björkelund med sin värdiga, ärbara och trefliga hälft samt sina tvänne svarthåriga döttrar, hvilka just då som bäst höllo på att göra sin edukation i madam Krabbes pensionsanstalt för lillkatekesen och märkning på namn-duk. 
<sec/>
När man genom porten från gatan trädde in på gården, hade man till höger verkstaden och på venstra hand förstugan till huset, der man från ena sidan kom in i tvänne djupa mörka högtidskamrar af ett klosterlikt utseende och från den andra in i den kammare, der mäster Björkelund med sin husfru, sina svarthåriga döttrar, sin lilla bokhylla, sin pipa och sin hund jemte sin husfrus katta och tvänne gröna fönsterlådor med en litetn skog af uppdragna äplekärnor lefde ett ogement förnöjsamt, trefligt och småmuntert lif – ty han hade sina egna anspråkslösa nöjen den mannen, som icke kostade honom något annat än husfreden i vanlig mening; men Björkelund var på sitt sätt filosof och tog i detta fall lifvet i stort. 
<sec/>
Ett bland hans högsta nöjen var att, då mor fått kissan i sömn i ena hörnet af den stora med svart skinn klädda soffan och kissan som bäst spann på sina nätta kattdrömmar, i stället för att snurra upp matmors garnnystan, alltid hängande vid ullsocken, som hon stickade åt far, då icke låta denna lugna trefnad fortfara, utan i stället helt och hållet omstörta den. 
<sec/>
Under hustruns frånvaro i köket för att lägga upp middagsmaten, öppnade han försigtigt dörren och lockade med dämpad röst in hunden, känd under namnet Kurre. Och sedan han med en vink mot kissans hviloplats gifvit Kurre tillåtelse att störa hennes jungfruliga fantasier och framkalla hennes brusande sinnesart – kissan var minst sagdt lika allvarsam som hennes matmor och ojemförligt mer snarsticken – satte sig mästaren i sin länstol på andra sidan om det på den stora slagskifvan under fönstret uppdukade middagsbordet, sköt pickelhättan på ena örat och knäppte glasögonen öfver näsan för att, sittande liksom på ”komediantspel” med tittglas för ögat, icke förlora en enda af kissans rörelser. 
<sec/>
Emellertid såg han allt emellanåt ifrigt åt den på väggen hängande stora klockan, hvars lod dinglade mellan kakelugnen och den höga dragkistan, der åtskilliga harmoniska lergökar jemte diverse porslinsboskap syntes dominerade af en föråldrad, förmöglad och fördammad hatt, hvilken hängde der på treqvart allt eftersom husmodern gaf honom en sittopp, då hon dammade. Denna hatt var husets klenod, dess genius – det var mästarens mästerstycke i hans profession och som på sin tid väckt en hög grad af välförtjent beundran: 
<sec/>
Eljest var meningen med de trägna blickarne åt klockan att se om ej visaren snart skulle komma på 12, ty omkring fem minuter efter sista slaget stod gumman vanligen på tröskeln med makrillfatet i ena handen och löksåsen i den andra; och icke sällan, då flickorna, hennes medhjelperskor, efter skoltiden fördröjde sig i lekarne, höll hon, till besparing af tid och transport, den mjuka brödkakan mellan läpparne. 
<sec/>
Just som klockan slog första slaget till 12, började också mäster Björkelund, som då antog en min af verklig konstnjutning, att med yttersta udden af den stora eldgaffeln försigtigt lerka på kissans svanhvita svans, behagligt böjd i en mjuk ring kring den framsträckta baktassen. På ena framtassen, som bildade ett slags slutet örngott, hvilade den rosenröda nosen så innerligen fint, medan ett sakta spinnande ljud averterade om verksamhet äfven under sömnen. 
<sec/>
Kurre, en långhårig, oborstad, drumlig och totalt obildad tölp inom sin race, hade aldrig lärt något högre än att hoppa öfver mästarens tunga käpp med silfverknappen, gesällens sprättiga rör med negerhufvudet eller lärpojkens sopqvast. Kurre var derföre icke alls skapad att mäta sig med den graciösa kissan, men han egde tvänne förtjenster, som mästaren högligen önskade att han kunnat transportera på sina underlydande i verkstaden. Den ena af dessa Kurres förtjenster bestod deruti att han alltid åt sina middagar hemma, äfven om måndagarne, hvilket gesällen alls icke gjorde, och den andra att han efter bästa vett verkställde hvad husbonden befallde honom, något som lärpojken sällan kunde besluta sig till, emedan han hade en nästan oemotståndlig passion att följa sina egna ingifvelser. 
<sec/>
Kurre stod der nu så tyst och afvaktade husbondens signal med eldgaffeln, och just som den blef gifven, fick man höra en skyhög uppståndelse. Kissan, som husbonden kallade ”mamsell”, började fräsa, spotta och slutligen klösa, allt medan hon hängde upp och intrasslade både sig och Kurre i matmors upprifna garnnystan och den senare, uppretad och skällande, häftigt fortsatte bataljen, utan afseende på kissans kön jagande henne från vrå till vrå. 
<sec/>
Mästaren skrattade så att hela kroppen gungade, allt under det han demonstrerade med eldgaffeln för att, såsom han sökte inbilla mor, stifta fred mellan ”det gemena byket”. Men sakta och förtroligt hette det: ”Skona henne icke, Kurre ... Akta sig, mamsell silkestass! Rätt som det är, ha vi matmor här.” 
<sec/>
När matmor så kom med stora förningen, skyndade gubben emot henne och ropade, i det han öppnade dörren: ”Släpp icke makrillfatet, gumma – låt mig hjelpa dig med gudsgåfvorna! Jag sträfvar här i min anletes svett, som du ser, att skilja de kanaljerna. Men du låter din katta ha för mycket sjelfsvåld, och så ser du dig aldrig för när du går ut, så att den satans Kurre passar på att slinka in.” Vid dessa tillfällen blef den storm, hvari madam Björkelund besvarade gubbens, icke af minsta slaget; och ej heller mildrades den, då hon, ryckande eldgaffeln till sig, jagade både hunden och katten på dörren, under högmälda påståenden att hon kände till gubbens konster och illfundigheter för väl att låta narra sig, men att han också kunde lita på att Kurre samma qväll med sten om halsen skulle ligga på hafsbottnen – dit Kurre dock aldrig kom, ty mellan middagen och aftonen hade madam Björkelunds lynne svalnat af. 
<sec/>
På den dag och stund då vi göra vårt inträde i mäster Björkelunds hus – det var en måndag – pågick just som bäst en sådan batalj som den ofvan skildrade. Men denna gång gaf matmodern på intet sätt sitt missnöje luft: hon nedsatte maten på bordet, bröt kakan i korgen och sade med ett slags befallande värdighet: 
<sec/>
”Han är hemkommen – du ser att jag har med mig hans knif och gaffel.” 
<sec/>
”Tyst, byke”, befallde hattmakaren, i det han med beundransvärd flinkhet jagade ut Kurre, doppade handduken i tvättskålen på tresnibbshyllan bakom sängen och drog dermed några tag icke blott öfver de nedsotade händerna, utan äfven öfver den väldiga hårluggen, som såmedelst fick en vacker lutning åt ena sidan. En i hast påkastad rock och den från spegeln nedryckta halsduken fullbordade mästarns toalett. 
<sec/>
Knappt voro dessa förberedelser slutade och madam Björkelunds stora stärkta förkläde utslätadt, förrän stadiga steg hördes på förstugugolfvet och ett lika stadigt tag togs i dörrklinkan, hvarefter man fick se inträda hyresgästen till de båda klosterrummen. 
<sec/>
”God dag, mästare!” 
<sec/>
”Guds frid, löjtnant! Har det varit rolig natt?” 
<sec/>
”Hjelplig!... Kom något bud i går från snickarn, madam Björkelund?” 
<sec/>
”Var lugn, kära löjtnanten – jag gick sjelf dit. Möblerna komma i morgon, men brudsängen blir icke färdig förrän om fjorton dar ... Läs högt till bordet, gubbe! Gesällen håller som vanligt frimåndag – du har ingen kraft med dig. Och flickungarne, som du också skämmer bort, sitta väl någorstäds och som bäst gunga på brädet öfver tunnan ... Här väntas på ingen.” 
<sec/>
”Jag läser straxt, gumma, bara vi sväljt supen. Annars var det ett lustigt tal af dig att be löjtnanten vara lugn. Vi ha nu i tre år haft den förnöjelsen att hysa löjtnant Borgman – jaja, förstås, mot alltid reelt erlagd hyra – men aldrig såg jag honom ännu annat än lugn. Kan du då tänka att han skulle komma i svallning för några stolar, en soffa och en dragkista? Om sjelfva brudsängen dröjde, sa’ löjtnanten på sin höjd: Puff!” 
<sec/>
”Läs till bords, gubbe, säger jag – du sladdrar bara för att få ta halfvan på samma gång. Är det för resten kanske ingenting, att löjtnanten kom ihåg att fråga! Det var lika mycket som om en annan gjort tjugu frågor och tjugu gånger löpt fram och åter mellan snickarns och vårt.” 
<sec/>
Medan detta samtal pågick, liksom löjtnanten icke varit närvarande, hade supen och smörgåsen passerat, och nu kom man till bords utan att han sagt något vidare än de första orden. 
<sec/>
Det var en högst egendomlig man denne löjtnant Borgman, helst då man besinner hans yrke. Han var hvarken mer eller mindre än kustuppsyningsman; och ehuru han visst icke utgjorde typen för en Peter Gran, en Arnman eller Guldbrandson, så utgjorde han desto säkrare typen för en man, som kunde föra kommando snart sagdt utan ord, ty många sådana spillde han minsann icke. Men hans karlar förstodo honom ändå; och som icke heller de voro af synnerligt språksam natur, var det på jakten ett fullkomligt stilleben, äfven under hennes snabbaste verksamhet. Och löjtnantens affärer för kronans räkning gingo icke mindre säkert för det. 
<sec/>
Intill för två år sedan hade löjtnant Borgman varit känd för att kunna dricka mer än andra menniskor, utan att det dock på ringaste sätt upprymde eller eljest verkade på honom. 
<sec/>
Ensam i sin kajuta tömde han den ena toddyn efter den andra utan att han ens syntes märka huru ofta hans hand utsträcktes efter glaset. Han teg och drack, under det han ihärdigt höll blicken fästad på något visst föremål: en nedfallen segelgarnsända, en tobaksask med figurer eller uret på väggen syntes utgöra ämnen för den mest djupsinniga forskning. Stördes han nu af en rapport, steg han upp lika stadigt som om han varit fullt nykter och skötte sitt värf, tills detta tillät honom att återtaga sin förra behagliga sysselsättning. 
<sec/>
Men för två år sedan tog detta tvärt slut. 
<sec/>
En afton, då krus och butelj blifvit tömda till botten, steg han upp på däck och kastade bägge delarne öfver bord. De båda jaktkarlarne, alldeles förhäpnade öfver denna manöver, glömde sig ända derhän att de utropade ett gemensamt: ”Kors!”, hvarefter den ene af dem tog sig dristigheten att fråga hvad löjtnantens mening kunde vara. 
<sec/>
”Slut!” svarade befälhafvaren. Och den korta förklaringen fullständigades genom de följande dagarnes erfarenhet, då ingenting vidare kom om bord, som hade minsta sammanhang med spirituosa. 
<sec/>
Karlarne trodde då att löjtnanten mistat smaken för detta nöje, men snart kunde de af ett och annat förnimma att det icke var smaken, utan viljan som fattades. 
<sec/>
Saken var nemligen den, att löjtnant Borgman hade föresatt sig att tyst och stilla, såsom han verkställde allt, företaga en mängd besparingar, hvilka sedan kunde bereda honom ett nöje mera varaktigt än dessa frukost- och aftonförströelser. Det var hans afsigt att träda i äkta ståndet – och de tvänne årens ihärdiga knogande gjorde honom en summa tillräckligt stor att dermed betala inköpet af bohag till de tvänne förutnämda rummen samt litet diverse till del i kök för den icke stort mindre enkla och blygsamma frun. 
<sec/>
Madam Björkelund, hvilken såväl i egen som andras tanke var en särdeles vis matrona, hade redan, långt förrän de tvänne märkliga åren togo sin början, sett och gissat hvar skon klämde, då löjtnanten under middagarne envist stirrade på apelskogen i den gröna lådan, suckande allt djupare för hvarje litet skott, som friskt sköt upp, och då han under söndagseftermiddagarne gjorde sina små kaffebjudningar på jakten, der han likväl visade sig som värd endast till namnet. 
<sec/>
Men madam Björkelund hade svurit på för såväl sin gubbe som grannarne, att hon var viss om att löjtnanten aldrig skulle få mod att fria. Detta visste hon icke blott af sig sjelf, utan äfven af korten, hvilka, hur ofta de än blandades, aldrig gåfvo annat än nej. 
<sec/>
Men en afton, då korten åter gifvit samma ovänliga utslag, mumlade likväl löjtnanten, då hon satte in vattenkarafinen för natten: 
<sec/>
”Madam Björkelund!” 
<sec/>
”Var det något?” 
<sec/>
”Det är gjordt.” 
<sec/>
”Åh knäfveln! Har löjtnanten riktigt pressadt ut meningen?” 
<sec/>
”Tydligt.” 
<sec/>
”Till mamsell Helena?” 
<sec/>
”Förstås.” 
<sec/>
”Och hon har svarat?” 
<sec/>
”Ja!” 
<sec/>
”Nå, det var galant nyhet ... Än fosterföräldrarna?” 
<sec/>
”De också.” 
<sec/>
”Utan invändning?” 
<sec/>
”En hake.” 
<sec/>
”Kunde just tro det – och den haken lyder väl på att .... Säg sjelf ...” 
<sec/>
”... ändra lefnadssätt.” 
<sec/>
”Jo, så vill det till! Men hur skall löjtnanten gå i land med det?” 
<sec/>
”Det blir icke konstigt” 
<sec/>
”Hm, vanan är konstigare än allt konstigt.” 
<sec/>
”Jag gör en ny.” 
<sec/>
”Låt oss hoppas på det .... Och löjtnanten flyttar icke härifrån?” 
<sec/>
”Aldrig.” 
<sec/>
Härmed var allt förklaradt, och dagen derefter var det som kruset och buteljen kastades i sjön, sedan löjtnanten först tömt dem till ära för sin blifvande ställning och sina goda föresatsers varaktighet. Från den stunden fanns ingen lyckligare och förnöjdare menniska än den hederlige, stillsamme och tystlåtne Borgman. 
<sec/>
Visst var det många som kallade honom ”den beskedlige sjåten”, ”den stackars hedersmannen”, ”den fromma själen”, men de oförargliga och milda, menniskor, som tilldelas dessa titlar, äro icke sällan begåfvade med så djupa och starka känslor, att dessa blifva deras kraft, en kraft, mot hvilken ingen förmår något.   
<sec/>
Vid middagsbordet sutto de tre förtroliga bordskamraterna ännu tysta. Det märktes väl, mellan hvar sked, att löjtnanten hade god vilja att säga något, fastän det icke kom fram. Slutligen hjelpte honom hans värdinna på väg: 
<sec/>
”Nå, min kära herr brudgum, ska vi snart gå och köpa krukmakaregodset?” 
<sec/>
”Det var det ... Två beslag gjorda.” 
<sec/>
”Således har löjtnanten bra pengar att russla med?” 
<sec/>
”Jag har pengar ... Kanske också någon sorts prydnad?” 
<sec/>
”Det blefve öfverdådigt – på dragkistan och kakelugnen. Mamsell Helena skall tycka mycket om sådan uppmärksamhet. Och jag vet någon, som vill sälja två blå glasurnor att ha syrener i, och två porslinsmenniskor med blomsterkorgar på hufvudet.” 
<sec/>
”Ta bägge delarne!” 
<sec/>
”Men mer ska vi icke öfverflöda på, ty löjtnanten begriper väl så mycket som så, att icke kommer hon barfotad från fosterföräldrarna, hur många egna barn och fosterbarn de än ha. Och derföre är min talan denna, att vi blott köpa ett hvitt Englands-täcke, som jag också vet någon som vill göra sig af med till halfva priset. Det skall jag breda ut på brudsängen.” 
<sec/>
”Tack ... Och om tre veckor är allt klart till ...” 
<sec/>
”... bröllopet – jag förstår. Och se’n ska vi lefva i så treflig och glad sämja att aldrig två hushåll gjort maken.” 
<sec/>
Den hederlige löjtnanten, som icke af naturen blifvit synnerligen begåfvad på utseendets vägnar, syntes dock i denna stund, med sin höga rundade panna, sitt gulbruna, krusiga hår och sina hjertliga grå ögon, så öfvergjuten af inre frid att han nästan blef vacker. 
<sec/>
Mäster Björkelund, hvilken, af skyldig vördnad under detta vigtiga samtal mellan hans husära och hans husgäst, endast teg och åt, fann nu, då det började lida på faten, tillfället vara lämpligt att äfven kasta in ett ord: 
<sec/>
”Vill löjtnanten nu höra ett råd af en, som också kan ge råd?” 
<sec/>
”Var så god, mästare!” 
<sec/>
”Gå då och lägg sig och sof middag, så ser han uthvilad och galant ut, när han skall helsa på fästmön.” 
<sec/>
Löjtnanten tog vinken i akt. De två beslagen hade kostat mycket nattvak, och visst vore det bra, om Helena funne honom temmeligen, temmeligen ..... Längre hunno ej hans blygsamma tankar. 
<sec/>
”Så konstiga en del karlar kan vara!” yttrade mästaren, medlidsamt blickande efter hyresgästen. ”En sådan försagd stackare till brudgum har väl ingen sett förr. Om han ej hade dig till språkrör, så vet jag icke hur här komme att gå.” 
<sec/>
”Han passar väl till henne, som icke heller gör väsen af sig. Och det kan du lägga på minnet, gubbe, att en hustru står sig mycket godt utan att hon blifvit gift med en sådan bullerbråking som du och flera till dig .... Men hvar hin ta flickungarna vägen – den äldsta skall ha sig ett par örfilar och den yngsta en risbastu! Och tar icke du sjelf snart itu med gesällen, så lita på att jag faller dig i handtverket.” 
<sec/>
”Det vore icke första gången, gumma!” svarade mästaren skrattande ... ”Men lät mig nu, medan du sköter dina förrättningar, få sköta mina!” 
<sec/>
”Åh, du sofver nog ostörd, om än hela huset fölle ned.” 
<chaptername>2.</chaptername>

<chaptername>Helena.</chaptername>

<sec/>
Bland de många medellösa och värnlösa unga flickor, för hvilka mina föräldrars hus öppnade en fristad, der de uppfostrades till enkla och nyttiga qvinnor, befann sig äfven en systerdotter till den aflidne poeten kapten Lannerstjerna, nemligen den fader- och moderlösa Helena Hellberg. 
<sec/>
Då man betraktade hennes yttre gestalt, måste man erkänna att man sällan, om någonsin, kunde träffa en bild, som närmare återgaf den kristliga ödmjukheten, den välvilliga menniskokärleken och den sanna undergifvenheten för hvad helst som kunde möta i lifvet. Helenas inre utgjorde återspeglingen af denna yta. Hon var så vänsell, så from, så öfverseende med andras fel och svagheter, att hon måste bära allas förtroenden och finna tid att verkställa allas önskningar. Hvarken hennes hjerta eller hennes läppar kunde uttala ordet nej. 
<sec/>
Helena var min mors förklarade gunstling och utgjorde derföre ett slags kanal, hvarigenom en mängd böner, anhållanden och förslager inflöto. Hon stod äfven mycket väl hos husets herre, ty hvem om ej Helena fick ordna brädspelet, då rådman Boman kom att göra parti med bror Rutger, och hvem om ej hon fick om vintrarne reda ut hans då under knytning varande fisknät, när ekorren sluppit lös ur buren och trasslat ihop både maskor, garn och knytnål långt värre än Kurre och mamsell Kissa gjorde för madam Björkelund, när hon om middagen lemnat ullsocken och nystanet qvar på soffan. 
<sec/>
Sedan kunde Helena också göra allting. Hon innehade icke någon viss plats, såsom väfmamsellen, symamsellen, husmamsellen, etc. etc., utan var ett mellanting, som kunde hafva kallats sällskapsmamsell, ifall en sådan behöfts i ett hus, der man hade fullt ut med sällskap i de många göromålen och den stora personalen, förutom strömmen af alla de kommande och gående. Men utan att denna titel existerade blef hon dock allas kära sällskap, från de äldsta döttrarne, hvilkas toilettgrannlåt, då de voro hemma, hon hjelpte dem att arrangera, till herrar bokhållare, som tidt och ofta uppvaktade henne med hennes enda kända svaghet, fikon och russin, på det att hon måtte stärka och krusa deras krås väl och slunga deras urkedjor med den prydlighet, som endast Helena kunde gifva åt silkes- och guldtråden. 
<sec/>
När hon sedan skulle njuta af sin svaghet, de sköna fikonen och de blå krukrussinen, behöfdes blott att en liten barnunge med bedjande ögon kom henne i vägen, och vips hade hon en än större svaghet, den att uppoffra sin egen för att få de der barnögonen att stråla af glädje och förtjusning. 
<sec/>
Såsom det sista, mest karakteriserande beviset på Helena Hellbergs djupa hjerterena fromhet måste jag nämna en sak, som endast hon bland tusen qvinnor kunde ha tagit med tålamod. Troligen tillkom den blott för att utröna om hon verkligen var utan all slägtskap med Evas andra döttrar. 
<sec/>
En dag anlände ett bjudningskort till henne att stå fadder i ett af grannhusen på gatan. 
<sec/>
Helena gjorde genast sin paryr i ordning; och iklädd sin hvita tråflorsklädning, efter tidens mod broderad med kulörta rosor och gröna blad, som i tvänne vågor gingo från kjortelkanten uppåt framvåden, och deröfver den vid högtidligheter vanliga tuniken, hvars skört voro uppfästade med bandrosetter, begaf hon sig å väg, icke oroad af någon annan tanke än att hennes höga granna frisyr, med hvilken de öfriga mamsellerna haft så stort besvär, skulle taga någon skada af regnstänket och att den norska hushållerskan, jungfru Helvik, skulle bli ond derföre att hon ej fått sätta duk öfver frisyren såsom hon velat. Denna sista fruktan kan synas öfverflödig, men blir begriplig, då man betänker tvänne saker, den ena Helenas tacksamhet för hvarje visad välvilja och den andra, hvarför tacksamheten uppkommit. 
<sec/>
Den norska hushållerskan, som efterträdt madam Malmelin och som med förkärlek fästat sig vid Helena, hade mycket noga granskat henne, då hon skulle gå, och dervid profetiskt uttalat följande intressanta spådom på sin egendomliga norsk-svenska, den hon likväl sjelf höll för det renaste svenska språk, som någon oinfödd talat: 
<sec/>
”Nå, min snille pige, hon är ju ganske nydelig att se på, och jeg vågar mina sorteste hufvudhår” – jungfru Helvik hade ej många sådana att sätta upp – ”på att den mansperson, som skall blifve hennes viderbo i barselsölet, icke på någon måde vill försaka sina rättighet om den brukelige lille kyssen!” 
<sec/>
O, så högt den stackars Helena rodnade vid det talet! Men just det var också orsaken att hon gick bort liksom svept i sky. Hennes hjertas bultande slag lät henne begripa att hon i den mystiske ”manspersonen” anade bilden af den ende man, som någonsin egnat henne en varsam hyllning, nemligen den tystlåtne och blyge jaktlöjtnanten Borgman. 
<sec/>
Just som Helena tagit de sju eller åtta stegen öfver gatan och, dragande omkring sig saloppen, ärnade sätta foten på grannens trappa, började herrar bokhållare, hvilka mycket artigt helsat henne farväl i förstugan, att ifrigt ropa: ’Mamsell Helena, mamsell Helena, ett ord, mamsell Helena – var så nådig och kom tillbaka!” 
<sec/>
Mycket förvånad, trodde hon sig hafva glömt något och skyndade att hörsamma den tydligen trängande kallelsen. 
<sec/>
”Hvad var det, herr Kristenson? Jag har både solfjädern, näsduken och luktflaskan.” 
<sec/>
”Det tror jag visst. Men har mamsell Helena alldeles glömt hvad vi har för dag i dag?” Frågan gjordes af förnämste bokhållaren, herr Henrik Kristenson. 
<sec/>
”Hvad är det för märkvärdigt med dagen?” 
<sec/>
”Åh, just ingen märkvärdighet alls utom den, att det är den förste april!” 
<sec/>
Stackars Helena begrep nu allt. Men utan en förebråelse till de unga gyckelmakarne, som af vildaste lust skrattade åt sitt puts på en dag, då alla menniskor efter häfdvunnen sed ha rättighet att med elaka skämt narra hvarandra, gick hon sakta tillbaka in och förmådde till och med att nicka åt herr Henrik Kristenson, som midt i munterheten ändå bad henne om förlåtelse, tillstädjande henne tillåtelse att nästa år få betala både kapital och ränta. 
<sec/>
I all tysthet, men troligen icke utan smärta, afklädde sig Helena sin paraddrägt och påtog åter den gröna kattunsklädningen och den ostindiska duken, som fastades i snibb öfver bröstet. 
<sec/>
”Nå, du söde lille gud, hvad är det jeg ser – hvorledes är det nu bestildt?” ropade jungfru Helvik, som först fick se Helena inträda i köket och höra hennes enkla förklaring om aprilnarrit. ”Tvi, för desse bodjunkrer, desse bodjunkrer – att vare så oförskammede och ställa ett ärbart qvinfolk i en så ubehaglig belägenhet! Men tröste sig, min snille pige, jeg lofvar att herr Henrik Kristenson hele denne uge ... veckan ville jeg säga – jeg talar då en svenska så ren som någon – att han hele denne ugen icke skall få till frukost något annat än oppbränd fisk och de härsknaste fläskskifvor, som jeg kan skära ur skinkan.” 
<sec/>
”Nej, för all del, bästa jungfru Helvik, gör icke det! Icke är det värdt att beklaga sig, då man sjelf låtit narra sig.” 
<sec/>
”Lille pene hjerte, hon är då som en helgelsebild, mycket för god att trampe på jordestoft ... Men var säker att då frun kommer hem, blir det efterräkning med herr Kristenson – det är den fanten som ställer till allt.” 
<sec/>
Angående den förut spådda efterräkningen hade jungfru Helvik fullkomligt rätt. Herr Kristenson blef senare på aftonen inkallad till ett af dessa alls icke älskade eller efterlängtade företräden, som min mor brukade ge för den ene eller andre inom husets område. Och ehuru man ej fick veta hvad vid detta tillfälle föreföll, anmärkte man dock tvänne saker, nemligen att herr Kristenson utkom alldeles blodröd i ansigtet, hvilket bevisade en kufvad harm, samt att han från denna dag afsvor allt narri, som hade gemenskap med den förste april. 
<chaptername>3.</chaptername>

<chaptername>Under en promenad.</chaptername>

<sec/>
Några veckor efter ofvannämde dag skulle Helena gå ut till ”udden”. Meningen var att besöka en ung sjömanshustru, hvilken för icke längesedan gift sig från mina föräldrars hus och af Helena blifvit klädd till brud. Den vackra gladlynta madam Anna Katrina, oaktadt hon endast innehaft en bättre jungfruplats, utgjorde dock Helenas bästa förtrogna – och deras vänskap var så stark att de, såsom man framdeles tyvärr får se, icke kunde neka hvarandra något. 
<sec/>
Ehuru det var temligen tidigt på året för ett sådant nöje, hade Helena likväl för afsigt att i dag bada vid ”surbrunn”, som nyss öppnat sitt gamla ruckliga badhus. (Inom staden fans den tiden ingen badinrättning). Och som bad utgjorde Helenas högsta nöje, var det henne särdeles kärt att madam Anna Katrina, hvilken äfven häruti delade hennes smak, bodde på udden, just i vägen till surbrunn, så att Helena kunde få hennes sällskap. 
<sec/>
Vi hinna ej i denna lilla tidsbild göra någon närmare beskrifning på den unga sjömanshustrun, utan nämna endast att på vägen från och till platsen – under sommaren äfven brunnsinrättning – diverse förtroenden blifvit utbytta. Helena hade fått läsa den unge understyrmannens bref till sin ”för evig troskap älskade” hustru, och Anna Katrina hade fått höra hur grufligt ledsamt det var för Helena att löjtnant Borgman så ofta skulle gå förbi det fönstret, der hon satt, och helsa så fasligt långsamt att de andra flickorna skrattade och trodde att han ärnade tappa hatten. 
<sec/>
”Gjorde han ingenting värre än det”, menade Anna Katrina, ”så vore ingen nöd! Men min styrman, som för några år se’n var jaktkarl, vet att löjtnanten dricker, dricker riktigt grufsamt.” 
<sec/>
”Månne de, som ha den fallenheten, aldrig kunna botas?” 
<sec/>
”Åh, om någon Herrans engel skulle ta hand om en eller annan, så kunde väl den bergas, och en himmelrikets välgerning vore det. Om vi tala särskilt om löjtnant Borgman, så är min ringa mening att en ömsint hustru vore hans botemedel. Han dricker utan att sjelf stort veta af det, och kanske bara derföre att han ej har något roligare i sinnet.” 
<sec/>
”Beskedlig måtte han vara och hederlig och ömsint: han hjelper så gerna fattigt folk.” 
<sec/>
”Ja ja, han har sina goda sidor ... Skall jag titta i kaffesumpen, då vi tömt af det klara? Jag satte på pannan, innan jag gick – ty mamsell Helena försmår väl icke att värma opp sig med en kopp?” 
<sec/>
”Tack, snälla Anna Katrina – i ett sådant litet trefligt och städadt hem trifs man godt”. – –  
<sec/>
Hvad Helena fick veta om kaffesumpens hemligheter hör icke hit, men så mycket mera det möte, hon hade på hemvägen, medan hon ännu var på ”uddens” område. 
<sec/>
Hon gick med nedslagna ögon och betraktade de ojemna stenarne, i hvilkas gropar det uppväxande gräset bebådade sommarens ankomst, då en röst, som satte hennes blod i hastigare rörelse, helt nära henne yttrade: 
<sec/>
”Också ute och går i dag!” 
<sec/>
”Kors, löjtnant Borgman – och jag, som trodde att löjtnanten alltid var på sjön.” 
<sec/>
”Icke alltid.” 
<sec/>
”Aldrig begriper jag hvad klockan är – hon är visst ofantligt mycket?” 
<sec/>
”Bara 5.” 
<sec/>
”Jag trodde” .... Här blef likväl Helena så brydd öfver att möta en helt sqvallrande blick, att hon icke var i stånd att tro någonting annat än att en vigtig stund, länge anad, nu skulle slå, om än aldrig så tyst. 
<sec/>
”Om icke mamsell Helena väntades hem än, så ...” 
<sec/>
”Jag tror kanske att jag har en halftimma ännu. 
<sec/>
Utan att något vidare blef sagdt, tycktes man finna lämpligt att vända och förlänga promenaden, tills man fann en stenhäll, passande såsom säte. Sedan det tigande paret här satt sig och en stund betraktat den ödsliga omgifningen, vågade löjtnanten ändtligen en ny blick, hvilken uppjagade så stark rodnad på Helenas kinder, att han fick mod att uttala följande betydelsefulla fråga: 
<sec/>
”Har mamsell någonsin varit inne i madam Björkelunds högtidskamrar?” 
<sec/>
”Ja, väl flere gånger, innan löjtnanten flyttade dit.” 
<sec/>
”Herre gud, att jag icke det hört ... Med ljus färg på väggarna – men jag misshagar helt visst?” 
<sec/>
”Hvarföre så ... Med ljus färg på väggarna skulle de visst se bra ut.” 
<sec/>
”Tusen tack! Hvita gardiner för fönstren ... En liten bur för kanariefågeln, och blommor i glasen?” 
<sec/>
Helena började söka efter näsduken. 
<sec/>
”Ett rum gult – är det vackert?” 
<sec/>
”Rödt är min färg.” 
<sec/>
”Således ljusröda bägge ... Nya möbler .... Men att sitta ensam ...” 
<sec/>
”Gud bevars, klockan slår 6!” 
<sec/>
”Kära mamsell Helena – om jag hade mod ...” 
<sec/>
Helena pinades svårligen för sin stackars friares skull, men hon kunde rimligtvis icke hjelpa honom. 
<sec/>
”... så skulle jag säga: Var så god och sitt på mina nya stolar som om de vore egna! Tacksammare hjerta än mitt kunde då icke finnas.” 
<sec/>
”Än mitt då – en fattig obetydlig flickas!” 
<sec/>
”Icke så ... Jag vet att jag är felaktig, usel, fördömlig i visst fall, men jag har ej velat ändra mig, innan jag fick något att ändra mig för – har jag fått det nu?” 
<sec/>
”Om löjtnanten vill anse det på det viset, så tala med fosterföräldrarna. Men glöm aldrig det goda löftet!” 
<sec/>
”Se här handen ... den skall aldrig svika och aldrig behöfva draga sig ifrån den, som hädanefter blir min bästa högra” ....... 
<sec/>
Frieriet mötte visserligen många kloka invändningar från fosterföräldrarnas sida, men Borgmans hedersord hade aldrig varit sviket. Och under de två nu förflutna pröfvoåren hade det visat sig att han fullkomligt gjort sig förjent af det visade förtroendet. 
<chaptername>4.</chaptername>

<chaptername>En blygsam lycka.</chaptername>

<sec/>
Omkring tre veckor efter det vi gjorde bekantskap med mäster Björkelunds hus, stodo de tvänne kyliga klosterkamrarne utstyrda i sin brudståt. 
<sec/>
Den yttre och större kammaren, på samma gång förmak, matrum och herr jaktlöjtnantens kontor, hade Helena, med skyldig uppmärksamhet för brudgummen, ändtligen fått se i gul färg; och aldrig – så funno åtminstone de båda – kunde det finnas en mera passande bottenfärg till bakgrund för de femtio till sextio qvartersstora taflor, som Borgman under lång tid samlat, mest bestående af porträtter. Det hade utgjort både hans egen och jaktkarlarnes stolthet att gnida upp de smutsiga ramarne och glasen, så att de skeno som allt annat. 
<sec/>
Under hela fjorton dagarne hade löjtnanten användt hvar ledig stund att sätta sitt galleri i en passande dager, något som var särdeles kinkigt i ett nästan skymningsmörkt rum. Slutligen ansåg han sjelf sig hafva lyckats, och det var knuten. 
<sec/>
Efter galleriet kom anordningen af kartorna och sist placerandet af en respektabel skänk, hvars dörrar han oupphörligt öppnade och stängde för att riktigt öfvertyga sig att ingenting fattades i fru Helena Borgmans inre lilla hushållsattiralj. Här fanns allt till bordserveringen för två personer och för några flere i nödfall, och på hvarje sak, som kunde bära ett namnschiffer stod H. B. (d. v. s. Helena Borgman). 
<sec/>
Hvad veta rika män och förnäma herrar, som med öfverflöd af penningar och alla slags tillgångar genom målare och tapetserare arrangera sina våningar för en ung tillbedd brud, hvad veta de om den oskyldiga, men höga glädje, som en fattig, men djupt känslig man erfar vid hvarje genom stor försakelse inköpt bohagsartikel, hvarmed han ökar de skatter, som han samlar till henne! Också stryker den hederlige jaktlöjtnanten i hvart ögonblick bort dammet från det brunrosiga kattunet på stolarne och soffan och drager i betänkande att nedlägga sina gråpelsade jurnaler på det nymålade skrifbordet. 
<sec/>
Men hela denna ståt, hur triumferande Borgman än betraktade den, var dock ett intet i förhållande till hvad som uppenbarades i det inre rummet: den blifvande brudkammaren. 
<sec/>
Alltsedan detta rum blifvit måladt och nyordnadt från det största till det minsta, var den gode mannen alltför samvetsgrann att ohelga det med sin egen person. Han låg numera i yttre rummet på allra yttersta kanten af nya soffan, men oftast dock ombord på jakten, detta för att icke gifva öfverdraget en enda skrynkla. 
<sec/>
Deremot kände han ingen djupare förnöjelse än att, då tiden det medgaf honom, stå hela qvarten i ända vid tröskeln till Helenas brudkammare. Kan det väl målas en tafla så beundransvärdt vacker som han fann denna rosenröda kammare, på hvars paradsäng lyste det hvita engelska täcket och hvars dragkista, bord, stolar och hörnskåp luktade nymålning i den grad, att det blef en verkligen hemlighetsfull lukt, påminnande om den, som råder i de boningar, der icke lifvet, utan döden herrskar! Och detta blef ännu mera illusoriskt genom doftet af nyknoppadt löf och blommor, det finhackade granriset på golfvet samt de långhvita gardinerna, ännu icke uppfästade på sidorna, emedan de skulle bli vackrast, om Helenas egen hand förrättade det arbetet. 
<sec/>
Men icke en tusendels mörk tanke på något stundande sorgspel fick inrymme i Borgmans själ, der han just nu på söndagseftermiddagen stod försänkt i salig åskådning af sitt paradis och lät blicken hvila på det lilla nattduksbordet, der han lagt ”sin hustrus” psalmbok och bönbok, med vikning i båda. En djup högtidlig rörelse erfor han väl; men långt ifrån hemsk, innefattade den hans brinnande tysta tacksamhet till Gud, som tillåtit honom gå så väl i land med sina beslut, att han blifvit en helt och hållet ny menniska. 
<sec/>
Han tänkte sig äfven långt tillbaka i sin värnlösa barndom, sin ensliga ungdom, sin trötta mannaålder, alltid utan band; och sedan tänkte han på huru länge han älskat i tysthet, aldrig trott det vara värdt att hoppas på någon förändring. Och nu måste han med ihopknäppta händer tacka den allsmäktige förbarmaren, som haft misskund med hans trötthet och ensamhet och låtit honom finna en själ så slägt med hans egen, att de säkerligen blifvit skapade för hvarandra. 
<sec/>
Under pröfvoåren hade han ett par gånger vågat framkasta för sig sjelf den tanken: ”Om Gud ändå liksom förhastat sig i sin nåd – om han toge henne ifrån mig!” Vid blotta denna tanke började han darra och förvirras ... Men det var längesedan han så uppskakade sig. Nu stod han midt inne i sitt eden   
<sec/>
”Blir det då aldrig slut med funderingarne, min käre löjtnant!” hördes mäster Björkelunds röst från andra dörren. ”Jag passade på tillfället, medan jag var högtidsklädd för åldermans begrafning, att göra min reverans och lemna den här pjesen, som jag tänker fästmön skall tycka klär upp hela karlen.” 
<sec/>
”Åh, gud bevars, mästare ... En så fin hatt till mig – det går aldrig an!” 
<sec/>
”En brudgum blir aldrig för fin ... Mamsell Helena kommer ju hit i eftermiddag att säga sitt behag – visa henne då hatten ... Men passa den nu först!” 
<sec/>
”Mästare, käre mästare!” 
<sec/>
”Inga kruseringskomplimanger!” 
<sec/>
”Det var icke just det.” 
<sec/>
”Hvad var det då? Skynda sig – det ringer snart till begrafningen.” 
<sec/>
”Var så god och tag hatten tillbaka!” 
<sec/>
”Huru nu – är hattmakare Björkelund en så ringaktad man i samhället, att ingen kan ta emot en liten gåfva af honom?” 
<sec/>
”Icke så. I morgon tar jag med stor tacksamhet emot hatten. Men just nu – nu, då mästarn går på begrafning ...” 
<sec/>
Mäster Björkelund såg mäkta förvånad ut, men tog ändå hatten med stor godmodighet och bar den tillbaka in i sin egen kammare, der den blef satt ofvanpå sjelfva mästerstycket, hvarefter han med lyftad käpp varnade kissan att sträcka sina lekar upp till den plats, som hon eljest med förkärlek besökte. 
<sec/>
I detsamma började kyrkklockan verkligen ringa, och mästaren rusade så häftigt åstad, att han i förstugan nära nog stött emot både fästmön och sin egen hustru, som kom från köket med kaffebrickan. 
<sec/>
Och klockorna ringde och ringde, medan Helena steg in och, ledsagad af brudgummen, trädde fram mot tröskeln till det mystiska rummet, der de stannade och sågo på hvarandra. 
<sec/>
”Vill du icke gå in och betrakta det?” frågade han blygt. 
<sec/>
”Nej”, svarade Helena med en hos henne ovanlig häftighet, ”dit går jag aldrig in förrän det skall så vara. Det käns precis som om fötterna icke kunde bära mig öfver tröskeln .... Så underligt – så underligt!” 
<sec/>
”Herre gud, är du ej nöjd?” 
<sec/>
”Jo, för mycket, min gode vän ... Jag ser allting, fastän de hvita florsgardinerna hänga som en hvit sky för fönstret ... Men det är så grufligt högtidligt derinne, och så blir det tills jag vant mig vid det och fått mina små hvardagssaker i ordning.” 
<sec/>
”Som du vill, Helena lilla – jag envisas icke. Jag begriper dina tankar och känslor. Och snart i alla fall ... 
<sec/>
”Ja, snart i alla fall ...” 
<sec/>
De tryckte hårdt hvarandras händer och vände sig om mot det yttre rummet, dit madam Björkelund just återvände efter ett låtsadt bestyr ute. 
<sec/>
”Gud bevara mig”, utbrast hon med sin friska röst, ”så gudsnådliga ni ser ut! Annat lif skall det bli, när jag får fästeqvinnan ut i köket och får visa henne sin del af spisen, bänken och golfvet ... Seså, nu upphör den välsignade klockringningen – och jag som glömde att be Björkelund låta bli att äta upp kringlan .... Nå, mamsell Helena, var icke bortkommen nu, utan sätt sig här vid ändan, så tar jag stolen midt emot, och brudgummen får slå sig ner emellan oss ... Så skall det vara – lite skratt och rolighet, och icke endast stor-miner och hviskeord. 
<sec/>
Och hur det var, förstod madam Björkelund att tränga det djupa allvaret så i bakgrunden, att slutligen sjelfva löjtnant Borgman vågade sig in i ett litet oskyldigt skämt med sin Helena, som, lycklig och tacksam öfver att vara en helt vigtig person, svarade i samma anda. 
<chaptername>5.</chaptername>

<chaptername>Bruden.</chaptername>

<sec/>
Det var under lysningstiden. 
<sec/>
En klar och herrlig sommareftermiddag – o, huru väl jag minnes den – hade jag med min mor fått gå upp till Kristorp, der hvarjehanda arbeten skulle efterses under min fars tillfälliga frånvaro i skärgården. Hvad jag älskade denna lilla plats, der öfver de tomma ödsliga klipporna min far frammanat en liten blomstrande verld! 
<sec/>
Min mor hade för sig tagit sjelfva trädgårdsbestyret, hvilket hon högligen älskade, och hade till trädgårdsmästare under sig min fordna amma, den i huset så vigtiga madam Anna Lett, som nu bodde på Kristorp i den lilla stugan vid grinden, der bäcken flöt fram och der hon hade att efterse en koloni med ankor och gäss, förutom hönsgården och trädgården, hvilket allt stod under hennes hägn. 
<sec/>
Jag kände alltid en revolterande oro, under det min mor vid sina besök följde sin underordnade omkring alla de särskilta landen, dit jag fick traska med för att under långa samtal dem emellan stå och hålla min mors stora gula nankins-ridikyl jemte trädgårdsknifven, handskarne och en hel hop annat smågods. Min håg stod i stället åt den lilla källan, der jag hade mina egna små förlustelser, och utåt de flata hällarne utanför stenmuren, der en intressant jättegryta fängslade mig i tankar, som drogo långt hän från kålplantorna och morotsängarne ... 
<sec/>
Men det var icke om det som jag nu skulle tala. 
<sec/>
Jag fann i dag med förundan hos min mor att hon ständigt afbröt de vigtiga trädgårdssamtalen för att se sig tillbaka om ej flickorna snart skulle komma efter. Med ”flickorna” menades nu – sedan min äldre syster, alltid benämd miss Lotten, nyligen blifvit gift – min yngre syster Thilda och Helena Hellberg. 
<sec/>
Då emellertid aftonen led fram och flickorna, som skulle komma med qvällsvarden, icke hördes af, tillsade mig min mor att jag skulle gå upp och se utåt vägen. Men huru jag såg och sprang hällarne utefter för att se ännu längre, kunde jag ändå ingenting upptäcka. 
<sec/>
Nu stodo alla blomkålsplantorna i siratliga rader flyttade från drifbänken ut på landen. 
<sec/>
”Frun visste väl”, sade slutligen madam Anna, ”att mamsell Helena och madam Katrina skulle ut och bada, innan mamsellerna kommo upp hit?” 
<sec/>
”Gingo de åt badhuset?” 
<sec/>
”Nej, jag hörde, då jag var nere i middags, att de ärnade sig åt Ryssmyren. Och ...” 
<sec/>
Hon hann ej att tala ut, ty i detsamma syntes en af våra pigor från staden komma springande, förskrämd och andtruten med ett uttryck af fasa på ansigtet. 
<sec/>
”Thilda ... Helena ... gossarne ...” ropade min mor, som började skälfva i hela kroppen. 
<sec/>
Jag erfor i min häpna barnasjäl liksom om det rysliga okända, jag nu skulle få höra, måste sänka mig till jorden, ja under jorden – så hemsk var menniskan att se på. 
<sec/>
”Tala!” återtog min mor, som upprättat sig och stod färdig att gå. 
<sec/>
”Mamsell Thilda lefver och är utan fara.” 
<sec/>
”Helena?” 
<sec/>
”Herre Jesus – mamsell Helena och madam Anna Katrina ...” 
<sec/>
Huru sedan allting störtade om hvarannat, huru vi kommo till staden och huru alla menniskor der flögo upp och ned mellan sjöboden och rummen samt hvad som talades och gjordes, förefaller mig blott likt en dröm. 
<sec/>
Hvad som tilldragit sig var följande. 
<sec/>
Min syster Thilda, hvilken alls icke älskade badning i öppna sjön, hade likväl, såsom yngre än Helena, låtit öfvertala sig att i sällskap med henne och madam Anna Katrina begifva sig ut till den så kallade Ryssmyren utanför Vattulandet, der ett passande badställe lätt var att finna. 
<sec/>
Helena hade vid detta tillfälle, snart sagdt för första gången i sin lefnad, varit litet uppsluppen„ hade skämtat och pratat, först om det stora bröllopet, som nyss blifvit firadt (min syster Lottas och kapten Wiréns), och sedan om det lilla, som snart skulle tillredas för henne och Borgman, hvilka bägge älskade att vid sin förening se så få vittnen som möjligt. Hon talade till och med om huru innerligt lycklig hon skulle bli i sina nya förhållanden och huru roligt det skalle kännas för henne att få vara värdinna för sina vänner såväl i hennes lilla nätta bo i staden som i ruffen på jakten. 
<sec/>
Under tiden var platsen vid en flack sandbank utsedd, och snart voro de tre unga qvinnorna färdiga att stiga ned i vattenbrynet. Men hunnen så långt, blef min systers obenägenhet så stor att hon började tigga och be att hon skulle slippa ifrån nöjet, hvarvid de andra båda gycklande förklarade att det var riktigt skam att stora damen – snart sexton år – skulle vara så barnslig. 
<sec/>
”Jag går väl ett litet stycke då”... Och ett litet stycke fingo de henne med sig. Men då var det som om en oemotståndlig makt tvingat henne tillbaka: hon slet sig lös från de fasthållande händerna, ilade till stranden och kastade på sig kläderna. 
<sec/>
”Se nu, Thilda”, ropade Helena skrattande,”skall du få se oss dansa – jag dansar nu för sista gången: du vet att vi bli ett allvarsamt folk, jag och min löjtnant, som icke alls komma att deltaga i sådana förströelser ... Se ... se på min sista dans! 
<sec/>
Och min syster såg dem dansa allt längre och längre bort. Det blå vattnet, bepurpradt af de lysande solstrålarne, skummade allt högre upp kring de lätta hvita gestalterna, som icke alls tycktes tänka på de stupande djupen inunder dem, den förrädiska sandbottnen. 
<sec/>
”Kom tillbaka Helena – för guds skull kom tillbaka båda två!” ropade min syster, som nu tydligt såg huru madam Anna Katrina ville tillbaka, liksom hon nyss sjelf, men hur hon af svaghet syntes ge efter för Helenas envisa öfvertalande. 
<sec/>
Hastigt skar ett dubbelt skrik genom luften. Djupet hade öppnat sig – och i ett nu voro den unga hustrun och den unga bruden, hon, som dansat för sista gången, bägge försvunna. 
<sec/>
I skräckfull häpnad såg den tredje unga qvinnan detta upprörande skådespel. Men hennes starka nerver besegrade fasan: hon flög öfver klipporna lik fågeln i luften, högt ropande på hjelp. Innan hjelpen hann ankomma, var det dock redan för sent, ty alla försök, sedan de bägge qvinnorna blifvit uppförda i närmaste sjöbod, voro fruktlösa: de återkallades icke till lifvet ....... 
<sec/>
Under tiden hade löjtnant Borgman varit ute på farvägar och kom hem emot natten. 
<sec/>
Jag vet icke hvem som gaf honom den första underrättelsen, men just som doktorn uttalade de tröstlösa orden: ”Här förmår menniskohjelp ingenting – de fingo vara alltför länge i vattnet” – inträdde en man, om möjligt ännu blekare än den döda bruden. Stum, utan tårar, utan klagan, utan knot och utan frågor, såg han på henne med en djup, full blick. 
<sec/>
Slutligen sade han: 
<sec/>
”Intet hopp, hörde jag ... Nåväl, då kan hon genast flyttas.” 
<sec/>
”Stackars vän”, svarade doktorn, ”hennes fostermor har redan ställt i ordning åt henne.” 
<sec/>
”Nej”, återtog Borgman i tonen af en bestämd och orubblig vilja, ”hon skall ligga i sin egen brudkammare – ingen får neka det.” 
<sec/>
Och min mor nekade det ej heller, ty blicken ur det tårlösa ögat, som fästades på henne, egde den djupa makt, som en stum smärta alltid eger. 
<sec/>
Helena kom till sin brudkammare. Och sedan hon blifvit lagd i den trånga kammare, som hon skulle föra med sig, sade man att Helena hade en dubbel brudkammare.   
<sec/>
Natt och dag vakade här utanföre, liksom det skulle varit ogrannlaga att störa brudens hvila, den arme brudgummen. Och under denna hans hedersvakt vid tröskeln till hans jordiska lyckas förintade tempel hörde honom ingen hvarken klaga eller tala. Blott en gång brast bandet, som sorgen knutit kring hans hjerta: det var då han fick syn på den åter inburna hatten, hvilken han skulle begagnat på sin bröllopsdag. ”Det blir nu på begrafningen i stället!” hviskade han, och två tunga tårar rullade ned öfver den väderbitna kinden .... 
<sec/>
En afton sade någon till mig: ”Var mycket tyst, så får du se Helena för sista gången!” Och någon tog mig vid handen och förde mig öfver gatan in i löjtnant Borgmans rum. Han sjelf stod alldeles orörlig vid dörren till den inre kammaren. Helena låg hvitklädd i sin sista säng med det svarta håret som en slöja nedfallande på ena sidan om det bleka ansigtet. På hufvudet hvilade myrtenkransen och kronan. 
<sec/>
Synen af henne och synen af den tårlöse brudgummen har aldrig gått ur mitt minne. 
<sec/>
På ett annat ställe såg jag den unga Anna Katrina, hvars make, då han hemkom, sörjde vildt och förtvifladt, men efter år och dag tröstade sig. 
<sec/>
Jaktlöjtnanten åter förblef till det yttre densamme som han varit. Han bibehöll länge sina bägge rum hos den gamle hattmakaren, men bodde om sommaren mest om bord på jakten, der gamla vanor åter upplifvades för att bringa glömska. Han teg och drack – men glömde ej. 
<sec/>
Om vintrarne satt han ensam timmarne ut i sitt yttre rum. Äfven då drack han. Men innan han gick till sängs, inträdde han i Helenas kalla brudkammare – der var hans kyrka: der suckade han sin aftonbön. 
<chapter/>
tilldrog sig i hemmet intill 1814. 
<sec/>
När man börjat sin egen höstafton, när man ser tillbaka efter alla de molnbäddade dagar, alla de molnbäddade år, som småningom nedsjunkit bakom horisonten, då är det med en känsla af helig och välgörande frid man går att för en stund kasta ankar i den hamn, der minnet visar oss sjelfva hösten klädd i vårens drägt med alla dess rosor, dess friskhet och poesi. 
<sec/>
Huru många somrar, vintrar, höstar och vårar ligga ej mellan detta nu och detta fordom, då jag i verkligheten stod inne i denna lilla vackra, glada och dock så allvarsamma verld! Ja, allvarsam var den med sin tukt och gudsfruktan, med sin höga respekt för föräldramakten, alltid iklädd fjerde budets djupa helgd: ”Du skall hedra din fader och din moder, på det dig må väl gå på jorden!” och dessutom gifvande den tidiga lärdomen att småstrid och småbördor väl kunna förenas med ett kristligt mod, en ogrumlad glädtighet och en lugn aftonbön. 
<sec/>
Se, här har jag nu i minnet för mig detta trefliga, redan flera gånger nämda förmak med gulmålade väggar, der just öfver soffan min gamle vördnadsvärde faders hufvud synbart hvilat sig under många stunders djupa tankar. Huru högt älskade jag ej detta grå hufvud, hvilket så vänligt nickade åt mig, då jag som barn kom fram med pipan! Men också – huru bäfvade jag ej, då samma gråhåriga hufvud vid husliga stormar reste sig liksom högsta toppen på den väldiga våg, hvilken klyfver bränningarne och kastar dem till höger och venster! Vi barn af den väldiga vågen voro mycket belåtna att under dessa skydrag söka värn inom de långa mörka utsprången framför sjöbodarne åt gården till och att der mellan sönderfallna, slamrande silltunnor, tunngjordar, tågvirke, trasiga flaggor och gamla kasserade gallionsbilder uppföra allehanda lekar, der dessa intressanta föremål tjenade som den ledande hjelpredan. 
<sec/>
Längre fram fick jag isynnerhet smak på att leka ensam i dessa mörka regioner, der knappt en sommarsolstråle förmådde intränga. Min inbillning befolkade denna tillflyktsort med allehanda hemlighetsfulla väsenden, och jag var nog lycklig att öfvertyga mig sjelf att de kunde språka med mig. I alla hänseenden språkade jag sjelf så högt, att jag ofta väcktes ur dessa mina så lyckliga små visioner, först då jag hörde någon skratta åt mig utanföre. 
<sec/>
Jag sårades mycket af att mina äldre syskon alltid gycklade med mig öfver detta mitt sätt att sjelf skapa mig sällskap, men min mor sade: ”Låt barnet vara – hvar och en har sitt sinne!” Och så fick jag då ha mitt sinne och i ro spinna mina lifliga meddelanden med dessa för mig alltid existerande väsenden – små underbara flickbarn, som städse bebodde de mörka gångarne. 
<sec/>
Innehållet af våra samtal berättade jag ofta för min mor, till hvilken jag hade ett gränslöst förtroende. Ibland nämde jag dem äfven för min far, och hans melankoliska småleende och framför allt hans klappning på mitt hufvud uppfyllde mig med någonting ödmjukt och högtidligt, då deremot min mors leende gaf mig en spänstighet, som lät drömmarne draga undan för en fullklar dager .... 
<sec/>
Det var emellan de båda fälttågen 1808 och 1814 som jag började min tänkande tillvaro och tog min del i de husliga förhållandena i hemmet. 
<sec/>
Bland de minnen, som först framställa sig, då jag kastar blicken tillbaka, är åsynen af vårt middagsbord och ceremonielet dervid, ett mycket gammaldags ceremoniel och som sådant hoppas jag icke oförtjent att vara med vid skildringen af de patriarkaliska sederna. 
<sec/>
Klockan 1 började invandringen – de yngre bröderna med informatorn först, så de äldre, hvilka redan voro egna herrar, derpå mina båda systrar, parerade med nystärkta fräs för middagen, så bokhållare och husmamseller och jag, springande framför fötterna, tillrättavisad än af den ene än af den andra. 
<sec/>
På midten af det stora bordets ena långsida ställde sig far och mor högtidligt bredvid hvarandra och de öfriga rundtomkring efter en passande ordning, som dock afbröts, när främmande kaptener och resande köpmän eller i huset boende herrar åto vid vårt bord, då de alltid hade platsen vid mors och fars sida. 
<sec/>
Sedan jag, såsom yngst, läst den vanliga bönen, satte vi oss. Till en början var det merendels tyst, innan det för hvar och en blifvit begripligt hvilken färgbrytning husfaderns lynne hade. Om affärslifvet gått sin gilla gång utan ledsamma afbrott och ingen dröm, der Kræmer spelat hufvudrolen, förstämdt honom, började han sjelf språka, och sedan gick det friskt ända tills det från en lätt glädtighet blef en viss uppsluppen munterhet, dock alltid modererad efter min mors bevakande och varnande blickar eller små inkastade afbrott. 
<sec/>
Vid uppstigandet från bordet gick det så till: Far och mor stodo stilla på sina platser. Derpå vände sig den äkta mannen siratligt mot hustrun, tog hennes hand, kysste den och bugade sig liksom det äkta vifvet stått i menuettens högtidligaste och graciösaste ställning. Sedan denna ceremoni var slutad, började hela sällskapet i rad en vandring kring bordet för att kyssa min mors hand och buga eller niga för min far. Härmed var måltiden ändad.  
<sec/>
Under höst- och vinteraftnarne samlade sig fruntimren med sina arbeten omkring ett gemensamt bord. Informatorn eller någon af de äldre bröderna läste då högt. Min mors vanliga sysselsättning var antingen att uppklistra gamla sedlar eller rensa sina trädgårdsfrön, medan min far, som icke hörde rätt väl, borta vid byrån studerade sina egna favoritböcker, synnerligen baron Trencks och Aschebergs lefnadsöden, hvarvid vaxstapeln, som han höll mellan ögat och boken, i denna rummets mörka bakgrund syntes som en liten lyktgubbe sväfva fram och åter öfver bladen. 
<sec/>
Då jag ledsnade att stå vid min mors sida och i stället ville betrakta ”miss Lottens” under arbete varande rosor på permen till en sedelbok, fick jag vanligen – helst då kapten Wirén, som då gick på kurtis, var närvarande – någon fin vink om att min docka låg i sängkammaren och säkert kände sig mycket öfvergifven i sin ensamhet. Men just vid sådana listiga erinringar var jag minst disponerad att taga vård om dockan, utan skyndade mig till min far, som jag var säker på skulle göra mig en fråga, den jag allra helst hörde – och det slog icke heller fel: 
<sec/>
”Nå, du dansdocka, har du hört några äfventyr i afton?” 
<sec/>
Så mitt hjerta sprang i bröstet vid de orden! Men visst stäfjades det något, då min mor svarade: 
<sec/>
”Åh, far, hon blir ju stora flickan nu!” 
<sec/>
”Tvärtom är hon ju bara barnet, mor – låt henne gå! Tids nog kommer hon i skrufstäd.” 
<sec/>
Min mor skakade väl litet på hufvudet, men gaf ändå sitt bifall till det, som hon visste var min högsta önskan, nemligen att få göra ett besök ute i handelsboden, der skutskeppare och långresande sjömän hade så märkvärdiga historier att omtala. 
<sec/>
Sedan jag ilat öfver golfvet och ut i förstugan för att taga några språng till boden, hejdade jag mig dock – ty några språng äro också en rymd, och för att komma öfver den rymden, måste jag passera trappan till öfvervåningen. I öfvervåningen fanns åter en trappa, som ledde upp till vinden, der mormors likkista under många åratal stått ... Men härmed var ej nog. 
<sec/>
Då mormor såsom enka flyttade från Uddevalla till sin dotter Margaretas hem, hade hon medfört sin sista säng, hvilken, tills den blef behöflig, fick plats på vinden – och hitupp gick gumman hvarje sommardag att sofva middag i sin likkista. Tyvärr kom hon dock icke att sofva sin sista sömn i denna, ty vid en knapp nöd i staden måste mormor, som var en särdeles hjelpsam själ, låna ut sin kista till en god vän, hvilken gått förut – och min mors böner verkade så mycket att lånet ej blef betaldt. 
<sec/>
Nu hade detta visserligen passerat före min tid, men jag hade så lifligt hört skildras mormors vandringar, i trappan, att jag icke kunde låta bli att se henne, så fort det blef mörkt ... 
<sec/>
Jag egde väl i behåll den tillflykten att komma in i boden från en annan sida, den de besökande vanligen begagnade, men det hade sig icke bättre, ty för att nå den hamnen måste jag tvärt öfver den långa förut beskrifna svarta gången, der Oxenstjernas liktåg hade gått fram. Men så kärt det var att om dagen stå och titta på mörkret och tänka sig in i alltsammans, så omöjligt var det, sedan aftonen brutit in. 
<sec/>
För att emellertid nå det efterlängtade målet passerade jag det minsta af mina farliga farvatten och kom genom lilla förstugan hurtigt ilande in i boden, der jag hade den tillfredsställelsen att alltid väcka en glädtig uppståndelse bland mina goda vänner. 
<sec/>
Också var jag vida mera road af skutskepparne än af kaptenerna. De förstnämdas historier voro långt obegripligare; och då ”lille-mamsell” tog plats midt ibland dem, kommo sådana vidunderligheter om hafsmenniskor och små gråtande missfoster, hälften fiskar och hälften barn, uppdykande att jag tyckte mig mången gång sjelf vara ett litet missfoster, och jag blef icke riktigt lugn förrän det kom någon vacker saga, der hafsfrun uppenbarade sig, vanligen för någon skeppsbruten stackare, som under natt och månsken ensam dref omkring på sin planka. 
<sec/>
Då jag sedan med glödande kinder, varm och lycksalig kom in, kunde min mor icke sällan säga: ”Det här måste någon gång ha ett slut, min vän – det är icke nyttigt för flickan att höra på så mycket vidskepliga historier”... ”Högfärd, mor!” svarade då min far. ”Låt du henne prata med sjöfolket – sämre läror kan hon få. När hon blir lite större, skall hon följa med mig på mina resor i skärgården.”   
<sec/>
Näst efter dessa små skuggspel från gamla tiden framstår erinringen om tvänne vigtiga köpmanshus utom vårt. 
<sec/>
Det ena känna vi redan: det, som representerades af gamle Lorens Boman. I en föregående skizz har jag visserligen, för berättandet af en anekdot, talat om hans begrafning, men den var vid närvarande tidpunkt ännu långt aflägsen. 
<sec/>
Det andra huset, det Norbergska – der Armfelt hade sitt högqvarter – har också någon gång i förbigående varit nämdt. 
<sec/>
Min far stod till båda dessa hus – de rikaste i staden – i det mest olika förhållande, såväl i afseende på affärs- som sällskapslifvet. 
<sec/>
Som rådman Lorens Boman, med sin kända afsky för allt slags bildning och grannlåt, aldrig brydde sig om att inträda på täflingsbanan, vare sig i det ena eller det andra, så uppkom mellan honom och de andra husen ingen strid. Deremot lefde min far och grosshandlaren Norberg liksom hufvudmännen för tvänne fiendtliga klaner – min far härstammade också från Skottland – ty den stelhet och obenägenhet, som de sjelfva visade för hvarandra, öfvergick till allt deras sjöfolk, och bland dessa olika trupper höll det sig ganska skarpt och allvarsamt: hvart och ett parti var färdigt att stå och falla med sitt öfverhufvud. Döttrarne af de båda husen stodo icke heller på god fot, men fruarna gjorde likväl för bevarande af skenet ceremonivisiter, och sönerna visade på ömse håll tecken att det icke skulle blifva någon skotsk höglandsfejd i framtiden. Vid stora sällskapshögtidligheter i staden offrade de gamle herrarne också på ceremoniens altare. De dansade då menuetten med hvarandras fruar och drucko vid bålen gemensamt för handeln och sjöfarten. Men derefter återtogo de sin köld, hvilken härflöt från deras så vidt skilda åsigter i sättet att göra affärer. Hvad för den ene var en samvetssak var för den andre en bagatellsak. 
<sec/>
I allmänhet lefdes der aldrig stort i mitt föräldrahus utom vid särskilta märkliga tillfällen, såsom t. ex. vid kalaser för resande personer. 
<sec/>
Bland resande, hvilkas återkomst utgjorde epoker, var general Belfrage från Vestergötland, som i sin egenskap af slägting alltid räknade på att kunna få vara hemmastadd. Hans ankomst blef en så mycket större signal till bråk som, förutom den stora middagen, alltid någon af mina systrar skulle rustas ut att följa med honom tillbaka för att under flera månader förfina sin edukation i den nådige onkelns hus. Om detta särdeles roade dem vet jag icke, men det vet jag att jag alls icke frestades af begäret att i min tur bli educerad; och jag skulle aldrig hafva tröstat mig öfver generalens vackra löfte att låta äfven mig blifva delaktig af hans slägtvänlighet, så framt icke vid det förelöpande brefvet om hans besök jag genast fått stå rak inför symamsellen, hvilken skulle göra mig en ny vacker klädning. Det mest försonande under generalens visiter var dock för mig att få se de stora med sockertrådar öfverspunna tortorna och min mor i stora kostymen. 
<sec/>
Denna min mors kostym bestod af en rikt garnerad stålgrå eller ljusbrun sidenklädning med uppfästadt släp och en den allra outransakligaste krage, kring halsen försedd med ett broderi, säkerligen förskrifvande sig från något kloster. Det bästa var dock hufvudbonaden, hvilken utgjordes af antingen en liten grön paradhatt, hvars höjd öktes af en stor bukett syréner, konstgjorda förstås, eller ock en liten pjes, den jag ville kalla en båtmodell, af hvitt sidensars, lagd i fjäll med små glittrande stålperlor i kanterna – kanske detta skulle imitera vågor, hvilket kan vara så mycket mer troligt som en luftig blå plym från ena sidan kunde tagas som en liten flagg. När nu härtill lades de öfriga tillbehören för en ordentlig toilett – såsom guldkedjan med stor medaljong, skärpspännet af ett halfqvarters höjd, de långa örhängena och solfjädern, som min mor var en mästarinna i att manövrera, samt slutligen den kostbara ridikylen, guldsvampdosan och de genombrutna silkes-halfvantarne, hvilkas rosenfärgade tofsar behagligt bröto af mot de hvita engageanterna – då såg hon så ståtlig ut, att vi alla kände en verklig stolthet öfver henne, och ingen afundskänsla uppstod hos hennes döttrar, då ord sådana som dessa hördes från vår fars läppar: ”Att ingen af er i utseendet kan komma upp mot er mor!” Hvem kunde komma upp mot henne, tänkte jag och säkerligen också min syster Thilda, men miss Lottens min förrådde att hon ansåg det ”söta far” hade en ofantligt ensidig smak. 
<sec/>
Men om nu min mor var en så behaglig dam, så skall man tro att generalen, som, särdeles vid stora kalaset, anlagt sin allra behagligaste kavaljersmin från fordna tider och då iklädd uniformen, var en icke mindre grann syn – och allra grannast var att se den öfverdådigt siratliga manöver, hvarmed han förde kusin Margaretas hand upp till de stora väldiga mustascherna för att, enligt tidens sed, få gifva den brukliga kyssen. 
<sec/>
Men att nu återkomma till frågan om min blifvande edukation på generalens präktiga egendom Malma, så blef händelsen den, att då jag vuxit upp så mycket att jag ansågs kunna ha godt deraf, var den hedersmannen samlad till sina fäder och dermed den källan för min finare uppfostran utsinad. 
<sec/>
Emellertid hörde det nu en gång för alla till tonen och särskilt till mina föräldrars principer att flickorna under längre tider skulle lefva i främmande hem – och ett af de ädlaste bland dessa, der vi alla tid efter annan uppehöllo oss, var det gamla herregodset Morlanda i skärgården. 
<sec/>
Den bildtska familjen, af gammal norsk adel, var ett sant patriarkat och dess öfverhufvud, kapten Abraham Bildt, en patriark långt mildare och mera vördnadsbjudande än vår gamle fader Abraham, sådan som de judiska böckerna framställa honom. 
<sec/>
Kapten Bildt, som för många år sedan tagit afsked, och min far voro förenade i en vänskap, som räckt ända från sillfiskets och trankokeriets sorgligt lysande tid, då de haft något kompanjonskap. Och min far gjorde hvar sommar flera resor till Orust, den stora ö, på hvilken Morlanda är beläget, för att der hemta spannmålslaster och en vecka eller ett par sällskapa med denne vän, så ofantligt olika vännen Boman i Strömstad. 
<sec/>
Omkring en mil från Morlanda, straxt invid Fiskebäckskil, ligger Kristineberg, der ett friskt handelshus då blomstrade. Min fars fordne trankokeribokhållare, sedan associerad affärsman, herr Diedrichsen, var egare till stället och firman; och i detta ” köpmanshus i skärgården” fingo vi döttrar också genomgå en kurs i uppfostran, d. v. s. den husliga. För min del tror jag dock icke att fru Diedrichsen särdeles berömde min läraktighet. Helst sprang jag bland klipporna, plockande med förtjusning blåbär på Blåbärsholmen nära intill Kristineberg och samma holme, der min fars trankokeri varit beläget och der Jörgen Kox haft sin lilla roman med madam Guri och sin återfunna gemål. 
<sec/>
När fru Diedrichsen i bref till min mor försigtigt vidrörde min obenägenhet för göromålen, blef hon alltid tröstad dermed att min mor deremot kunde så mycket mer skryta med herrskapet Diedrichsens dotter, den snälla, raska och trefliga Britgen, som blefve en riktig guldgrufva för sin tillkommande man ... Hvilken mor skulle hafva motstått detta? 
<sec/>
Men innan jag hann så långt i tiden att jag besökte Morlanda och Kristineberg, kom jag i ett annat mycket anspråkslöst, men temligen egendomligt hem, hvarvid jag måste stanna, emedan befrielsen derifrån var föranledd af en högst tragisk händelse. 
<sec/>
Såsom någonting, hvilket föll af sig sjelft, uppstod ofta kärlek mellan husmamsellerna och bokhållarne, och såsom rivaler till desse syntes icke sällan uppträda någon af min fars ogifta skeppskaptener. 
<sec/>
Ingenting var enklare än att, när dessa herrar hela timman talat om frakter, konsumenter, reparationer, in- och urlastningar, de vid nedgåendet från kontoret, ifall de mötte någon af mamsellerna, hade en liten munter artighet i beredskap. 
<sec/>
På sådant sätt uppkom tycke emellan kapten Österman, en finne, och mamsell Nanny, den utmärkta symamsellen, som kunde göra allt, från saloppen till turbanen och från sidenskon till korsetten. Och bättre än så: när vid galadagar i staden en mängd fruntimmer fingo sitta färdigklädda i håret sedan kl. 3 på morgonen – ty den ende stackars hårfrisör, som samhället bestod sig, kunde ej hinna att frisera alla efter det nya franska modet, om han ej fick taga dagen i näbbet – så hade min mor och mina systrar en hårfrisörska i mamsell Nanny, hvars smak och konstfärdighet ofta väckte sjelfva herr hårfrisörens billiga förundran. 
<sec/>
Dertill hade mamsell Nanny min allra första edukation om händer. Det var för henne jag fick studera abc-bokens mysterier och aflägga mina första prof i sykonsten. Denna dams smidiga, ofta till tårar smidiga väsende dolde emellertid ett okufligt häftigt lynne, och de många nypningar, hon gaf mina armar, kunde visst ha upplyst min mor härom, så framt jag vågat sqvallra, men sqvaller var förbjudet, och min mors förbud dugde ej att öfverträda. 
<sec/>
Mamsell Nanny önskade ingenting högre än att få ett eget hem, och alltså fick kaptenen ja utan svårigheter. Under den korta förlofningstiden gjorde kontrahenterna visserligen den ömsesidiga upptäckten att de hade samma fel, sin stora häftighet; och finnen, som var en rå man, brukade ofta säga: ”Tosan djeflar, min Nanny, du är så het att jag sveder mig på dig!” Men det oaktadt, eftersom han var en materiel dyrkare af qvinliga behag och fann mamsell Nanny i allt fullmogen, lät han icke afskräcka sig. Han föll till och med till bönboken, så fort den listiga Nanny förklarade att det stod honom fritt, ifall det gjorde honom nöje, att sveda sig på ett annat jern. 
<sec/>
De blefvo gifta, och min far, som vid den tiden fått färdigt det nya huset på Kristorp, erbjöd dem att få taga sin station der tills vidare, något som borde komma dem väl till pass, då båda voro utan all förmögenhet. 
<sec/>
Min mor fann nu ett, såsom hon tyckte, ypperligt tillfälle att göra slut på mina äfventyrliga bodvandringar om vinteraftnarne och beslöt att jag i stället skulle förblifva under fru Nannys ledande hand, hvarigenom jag också, såsom nyttigt och nödvändigt vore, finge lära mig hvad ett litet ombyte ville säga. 
<sec/>
Detta ombyte hade varit förfärligt, derest jag icke haft min gamla goda amma på Kristorp, boende i grindstugan. För henne vågade jag omtala allt, som jag ej tordes säga till min mor. Hon uppmuntrade mig, i sin missförstådda ömhet, till smsååsqvaller och var äfven den enda auktoritet på stället, som vågade sig i dust med min så kallade guvernant. Framför allt tröstade hon mig alltid både med sin vänlighet och det lilla sjelfsvåld hon gaf mig. Naturligtvis höll äfven jag mycket af henne tillbaka. 
<sec/>
Ännu en annan särdeles omtyckt vän deltog i mina barnsorger. Det var en af min fars förnämsta huskarlar, den hederlige Krister, som var förestyr för det lilla gårdsbruket på Kristorp och äfven under vintern af en eller annan orsak nästan dagligen kom dit.  
<sec/>
Krister hade fästat mig icke blott genom sin storartade förmåga att berätta spökhistorier, han hade äfven ett så fint, grannlaga och djupt gudfruktigt sinne att jag kände mig tillfreds och lycklig, blott jag fick språka med honom aldrig så litet. Han kunde också hafva uppoffrat allt för ”lillemamsell”, och dernäst var min far hans högsta goda på jorden – min far hade ett sådant sinne som fattade Kristers, och värderandet var ömsesidigt. 
<sec/>
Mellan båda dessa skyddsvärn, madam Anna Lett och Krister, gjorde jag min debut i herrskapet Östermans paradis, der smekmånaden nu i det närmaste gått till ända. 
<sec/>
Kaptenen var visserligen alltid förälskad i sin Nanny, hvilket icke hindrade att herrskapet redan före frukosten sins emellan bestått den mest hårdnackade fejd, hvarvid den äkta mannen svor så många eder, både på finska, svenska, norska och tyska, att Nanny var den intrikataste lilla menniska i verlden, att jag, som skulle läsa öfver min katekeslexa, erfor allt utom kristliga känslor och trodde verkligen på kaptenens vilda förutsägelse till sin dyra äkta hälft: ”Jag säger dig, min Nanny, att det tar hos i helvite!” 
<sec/>
Min mor, som tyckt mig taga skada, under det jag i handelsboden sällskapade med skutskeppare och matroser, skulle ha häpnat, om hon fått veta allt hvad jag här fick begrepp om mellan dessa bägge i så mänga fall oförsynta menniskor. Men äfven de klokaste kunna misstaga sig, och den sediga, blygsamma, ärbara och alltid artiga och tjenstvilla Nanny under min mors och främmandes ögon var den mest slående motsats till den fräcka Nanny i det egna hemmet, nemligen då hon kunde vara ogenerad. 
<sec/>
Men jag skyndar mot slutet af denna min första pröfvotid. 
<sec/>
Hösten var långt framliden. Dess gulnade löf, jagade af vinden, flögo öfver marker och klippor, böljorna i Strömsvattnet slogo hårdt mot de rakt stupande hällarne, medan de väl tillskrufvade fönsterluckorna rycktes hit och dit af blåsten, så att ljusen innanföre fläktade i luftdraget. Vid detta otrefliga och hemska buller smög jag mig in i kakelugnsvrån med en liten kattunge, som utgjorde min lekkamrat och för hvilken jag berättade många sagor, medan frun gick fram och åter och lyddes om ej hennes kapten snart skulle komma hem från staden, då de kunde uppfriska sig med en duett, som möjligen torde öfverrösta både stormens och böljornas musik. 
<sec/>
På en dylik ängslig afton hade fru Österman, starkt uppretad öfver att ännu icke se sin man hemkomma, gått ned till grindstugan, under förevändning att efterse den stora höst-tvätten, hvilken min mor under madam Annas uppsigt lät verkställa der. Men troligtvis gick hon endast för att träffa menniskor och att med sin öfveruppsigt förarga madam Anna, som hon aldrig fördrog och hvilken å sin sida fullkomligt delade denna antipati. 
<sec/>
Nu bar det sig emellertid så, att fru Österman icke kunde komma i tal med det lilla husets värdinna, emedan denna af trötthet och illamående gått att lägga sig under ett par timmar. Men ett olyckligt öde ville att hon i stället träffade den fromme Krister, hennes andra stora prevention. Han hade kommit med diverse förnödenheter till folket och stod just på väg upp till nya byggningen med en liten förning af docklappar och pepparkakor, som min mor sändt mig ... Men, ack – han kom aldrig med den förningen. 
<sec/>
Jag vet ej hur fru Österman betedde sig – konstrikt måtte det varit – för att inleda en tvist med den beskedliga själen, men en sådan kom i gång och blef snart å hennes sida så brinnande att den vildsinta qvinnan, ur stånd att väga det brusande blodets ingifvelser, ryckte till sig ett klappträd; och innan Krister, alltid lugn i sin harm, hvilket än mer retade henne, fått en suck för sig, hade hon gifvit honom ett så starkt slag i hufvudet att han högt hoppade till och, sjelf i vild yrsel, rusade ut på porten, öfver landsvägen och nedåt åkrarne, som gingo mot sjökanten. 
<sec/>
Just i samma stund kom kaptenen från staden och uppsökte sin hustru, hvilken ännu under ohejdad inflytelse af sin vrede ropade emot honom att han måste taga fatt och rappa upp den oförskämda Krister, som vågat reta och förolämpa och slutligen skrämma henne genom sitt galna springande. 
<sec/>
Kaptenen, med sitt blossande blod och alltid hållande med Nanny, undantagandes mot sig sjelf, flög som en stormil etter Krister. Det var vilda jagten på fullt allvar – och utför och utför bar den öfver och omkring backarne under kaptenens höga rop att Krister, som han hela vägen såg framför sig, måtte stanna. 
<sec/>
Så hade man hunnit ned mot den stupande klippstranden. Ännu en gång ropade kaptenen, nu med ångestfull röst, att han skulle hejda sig. Men Krister, liksom fattad af vansinne, rusade blindt ned och – rakt i sjön.  
<sec/>
Hvilket allarm, hvilket skrik i den stormiga höstaftonen! Lyktorna fladdrade hit och dit .... tvättqvinnorna, rusande mot stranden, flögo härs och tvärs och slutligen till staden ... det var förfärligt ... Krister syntes icke till. 
<sec/>
Emellertid satt jag deruppe i kammaren under olidlig dödsångest. Pigan hade sprungit ifrån mig, och jag kunde ej öppna dörren för att få veta hvad de grufliga skriken och de upp och ned farande ljusen betydde, men alltsammans kom mitt hjerta nästan att stanna af fasa – hvad kunde det vara? 
<sec/>
Jag vet ej huru lång tid förflutit, då dörren från yttre sidan rycktes upp. 
<sec/>
Kapten Österman, hvitare i ansigtet än döden sjelf, nästan kastade in i rummet den halfs vansinniga hustrun, som oupphörligt med skärande förebråelse skrek: ”Hvarför lydde du mig, hvarför lydde du mig?” 
<sec/>
”Tig, olyckliga, eländiga!” var hans enda svar, medan han ryckte till sig några saker, som han sannolikt skulle begagna vid det fruktlösa arbetet dernere. 
<sec/>
Snyftande kastade hon sig på golfvet för att qvarhålla honom, men han stötte henne hårdt tillbaka och for af som en blixt. – – – – –  
<sec/>
Natten på Kristorp måtte hafva varit förfärlig. Lyckligtvis kom ett åkdon från staden för att hemta mig hem; och ehuru mina tårar runno hela tiden ända in i sömnen för min käre Krister, tackade jag ändå så innerligt Gud att jag slapp längre se de bägge af sin ånger och sina samvetsqval marterade menniskorna deruppe. Jag var äfven mycket nöjd att slippa se min far, som varit den förste att infinna sig. Hans utseende tycktes mig så slående och hotande för de olyckliga, att det för dem måtte hafva känts såsom den första domen. Hans röst, kort, bestämd i alla order, röjde dock hans hela ångest, ty om han var husbonde, så var han ännu mer en far för alla sina underhafvande. 
<sec/>
Först på andra dagens förmiddag blef Kristers lik uppdraget, och vid den af läkaren då anställda besigtningen fälldes det förfärliga utslaget, att hans störtande i sjön icke kunde anses vara följden af kaptenens jägtande, utan af det föregående slaget, hvilket, antingen han kommit i sjön eller ej, skulle hafva föranledt hans död. 
<sec/>
Efter ransakningen dömdes fru Österman till hel mansbot och enskilt skrift. Kort derefter flyttade det äkta paret, följdt af allmän afsky, bort från staden. Bådas deras fel hade varit en otyglad lidelsefull vrede; och exemplet af såväl denna som det vådliga i att hustrun uppeggar mannen att taga hennes parti lefde länge i andra äkta pars minne, der det väl kunde behöfvas ... Så slutade min första uppfostran utomhus. Men i huru många år mellan Kristorps träd och klintar tyckte jag mig ej förnimma Kristers röst! Aldrig hörde jag dock hvad vidskepelsen påstod sig höra, att det om nätterna hårdt suckade och slog i väggarne till det rum, der kaptenen och hans hustru bott. Under månsken i vackra sommaraftnar syntes mig Kristers bild, gungande på vattnet, så mildt helsa och nicka åt mig.   
<sec/>
Min mor beslöt nu att taga en riktig lärarinna i huset. Af hvad orsak jag då ännu icke fick begagna den vanliga småbarnsskolan för flickor vet jag ej. Men under mellantiden af de båda damernas uppträdande blef jag beordrad upp på gossarnes skola i huset; och sittande på bänken bredvid dem, emottog jag af herr Hernholm, informatorn, de första grunderna i grammatikan och skrifkonsten, hvarvid mina fingrar visade allt annat än en villig förespegling om huru flitigt de i framtiden skulle sysselsätta sig med pennan. 
<sec/>
Detta tog emellertid i det närmaste slut med mamsell A–s ankomst ... Af särskilt orsak utsätter jag ej hennes namn. 
<sec/>
Det var en märkvärdig otur att mina lärarinnor vanligen hade ett blossande humör, ehuru den närvarande, med betydligt bättre uppfostran än mamsell Nanny, icke blott visade sig mild – hvad dock hennes ögon och näsa bestämdt motsade – utan verkligen förmådde hejda sitt sinne i den starkaste jäsningen. Man skall dock af ett exempel, som jag för sällsynthetens skull anför, finna att detta fruntimmer hade sin egen metod att godtgöra sig för det tvång, som hennes förstånd ålade henne. 
<sec/>
Om hennes befattning hos mig nämner jag ingenting. Jag fick lära så mycket som jag kunde inhemta på ett halft år. Efter denna tids förlopp gifte hon sig med förste bokhållaren, hvilken då öppnade egen handel; och det var i egenskap af en klok och deltagande hustru som hon visade att man på samma gång kan lätta sitt sinne och ändå icke behöfva befara att detta lättande skall medföra några svårare följder. 
<sec/>
Saken var den, att som hennes man egde en öfvervägande håg för smugelaffärer, insåg han icke något skäl att beröfva sig den inkomst, som han deraf kunde ha. Han smuglade alltså, smuglade med talang och framgång. Men hvem känner ej ordspråket om krukan och brunnen. En gång hade en tulltjensteman i Strömstad fått kunskap om att i denne herres hus fanns förbjudet gods och lät i följd deraf sina tjenstandar anställa en laga undersökning, hvilken, oaktadt all den unga fruns fintlighet i mannens frånvaro, kröntes med framgång för kongl. maj:ts och kronans räkning. 
<sec/>
Förlusten af godset var ansenlig, plikten i lika mån; och intagen af bitter harm, beslöt sig den snillrika qvinnan för en högst egen hämd. Hon, som i allt var lika händig som mamsell Nanny, förfärdigade af blånor och trasor ett beläte, hvilket till sitt yttre kläddes i möjligaste likhet med tulltjenstemannen. Denne kronans representant in effigie upphängde hon på ett vindskontor, der hon ostörd af allt slags fruktan för efterräkning, enligt sägen, dagligen pryglade upp honom ................... 
<sec/>
Efter denna dams flyttning kom jag åter på goss-skolan, och jag skulle utan tvifvel ha funnit mig lycklig att få fortfara dermed, om jag tyvärr icke rönt en så djup motvilja för grammatikan. Min yngste nu ende lefvande broder gjorde sig likväl under fristunderna ett ofantligt besvär med att få mig att begripa det jag skulle inhemta, men jag inledde honom ofta på den tanken att det var långt roligare att klänga i båtarne på stranden och draga upp krabbor mellan stenarna. Han var 5 år äldre och förståndigare, men han hade mycken svaghet för mig, och lekarne vägrades ej. 
<sec/>
Emellertid var jag icke under denna intressanta tidpunkt så alldeles utan mamsell-uppsigt ... Mamsell Klingstedt, en aktningsvärd medelålders flicka, som förestod husets väfnad, hade af min mor fått i uppdrag att äfven förestå min undervisning i qvinliga småslöjder, spolning, märkning, och sådant smått; men det var alldeles förgjordt med dessa mamseller, så snart de väl tagit mig om hand. 
<sec/>
Mamsell Klingstedt hade ingenting i sitt lynne, som kunde kallas häftigt, men hon var deremot mycket envis. 
<sec/>
Hon läste en dag i en af landsortstidningarne en sak då lika ovanlig som den nu är vanlig, nemligen om en hederlig och allvarsam man, som efterforskade en följeslagerska, hvilken icke behöfde ega penningar, men deremot godt förstånd, godt hjerta, godt sinnelag och åtskilliga andra goda egenskaper, hvaribland ett friskt och gladt lynne. Skönhet och ungdom erfordrades ej. Den, som utbjöd sig, var sjelf icke ung, men frisk och bergad. 
<sec/>
Mamsell Klingstedt beslöt sig genast att besvara detta egna frieri, i trots deraf att hon af alla afråddes och att man förutsade henne att det endast skulle bli ett spektakel. ”Lika godt”, svarade hon orubbligt, ”jag har tagit mitt parti. Jag drar på åren och skulle tycka om att sätta fötterna under eget bord, så framt det anstår mig.” 
<sec/>
Mycket gyckel drefs med saken, men svaret afsändes, utan att dock på flera veckor någon fortsättning på romanen egde rum. Mamsell Klingstedt var emellertid lika trygg, och de försmädligaste anmärkningar kunde ej förtreta henne. 
<sec/>
Månaden var väl fullgången, då en dag i boden infann sig en äldre herre, till utseendet någon tarflig pensionerad militär – hvad han ock var – och sade sig ha en kommission till mamsell Klingstedt. 
<sec/>
Hvad mer är att säga – det var den utvalde som under tiden gjort sina förfrågningar. Ett möte, flera möten egde rum, och tre månader senare hade mamsell Klingstedt bytt om namn och blifvit en särdeles lycklig hustru. Min mor hade årligen bref ifrån henne, hvilka alla bekräftade att partiet fortfor att slå väl ut ... 
<sec/>
Med mamsell Klingstedt utgick det sista bestämda mamsell väldet öfver mig. Vid husets ökade göromål och de öfverhandtagande krigsförhållandenas oredor kom jag, så att säga, hand ur hand, tills – såsom jag framdeles får nämna – sjelfva kommendanten, som bodde hemma, behagade taga hand om mig. 
<sec/>
Tvänne årliga högtider, särdeles införlifvade i de patriarkaliska sederna, måste ha ett rum i denna skildring. Den ena var höstmarknaden, den andra korfgillena. 
<sec/>
Hela par dagar, innan marknadsaftonen tillstundade, var stor uppståndelse i huset. Då tillverkades ett betydligt parti ”marknads-vin” – eljest kändt under det humana namnet af Malaga – och en icke mindre betydlig qvantitet run-pepparkakor. Ty i ett köpmanshus på den tiden, der öppen bod fanns, skulle all kommande och gående allmoge, antingen af gammal eller ny relation till huset, trakteras – sådant befrämjade godt förstånd. 
<sec/>
Hvad beträffar det märkvärdiga vinet, så hörde det till bodgossarnes fack. Men run-pepparkakorna utgingo under min mors eget hägn. De bereddes af honungsdeg och formerades genom en träpress, ett qvarter lång och en tum hög. Denna press var från början till slut utskuren med runor, så att pepparkakan, hvilken i vår tid skulle göra stor furor, såg ut som en fullskrifven skifva. 
<sec/>
I öfrigt bereddes i förråd en ofantlig mängd mat för herrskapsbordet, emedan det alltid var ovisst huru många gamla herrar från Dal – majorer, kaptener eller löjtnanter, slägtingar och gamla vänner – kommo ned till marknaden för att sälja oxar, prata politik och inköpa sin sill, sitt salt och sina specerier till kalas eller bröllop. 
<sec/>
Sjelfva marknadsaftonen var det herrligt att se intåget af hela flockar med ”tatare” (Sverges zigenare) ridande på de grannaste med lysande betsel försedda hästar, med hvilka de, sittande såsom fastvuxna vid sadeln, tumlade om och gjorde alla möjliga volter. Och fick man se dem ridande i skarpaste traf liggande än bakut, än på sidan, tänkte man sig beduinen i öcknen – en illusion så mycket lättare att fästa sig vid som dessa söner utaf afkomlingar från gud vet hvilken stam i österlandet alltid voro bernstensfärgade, smidiga och mörkhåriga, med former att modellera och ögon att tända eld. Qvinnorna, som, i likhet med indianernas sqvaus, hade besväret af bagaget, gingo bredvid vagnarne, hvilka voro fyllda af glaskärl i kistor och af korgar med små gula tatarbarn, uppstickande sina hufvuden här och der på ett högst roligt sätt emellan halmkärfvar och röda dynor. 
<sec/>
De unga hustrurna och flickorna hade icke befattningen att köra lassen: de gingo efter, helt stolta i sina marknadsdrägter med en otalig mängd glasknappar och små silfverklockor och kedjor på tröjan. Dessa damer bevakades emellertid skarpt af de unga troligen svartsjuka männen, hvilka stundom kastade om sina hästar för att se efter dem. 
<sec/>
De unga flickorna tycktes dock hafva största friheten: de gingo omkring och spådde, äfven i husen, sjöngo för flockar af menniskor sina visor, men gåfvo aldrig den minsta favör åt någon ansökande. 
<sec/>
På sjelfva marknadsdagen var jag till min högsta ledsnad tvungen att sysselsätta mig med ett mycket ledsamt göromål, nemligen att öppna dörren och niga för alla de, så att säga, resande herrskapsvisiterna; men allt var försonadt, när jag sent omsider, med mina marknadspenningar i förklädesfickan och under skydd af någon erfaren person, fick komma ut i den stora folkträngseln på torget och der i den ljufvaste villrådighet vandra fram och åter bland stånden, synnerligen i valet och qvalet mellan en ståtlig sockerkyrka, som såg så högtidlig ut, och en liten flicka vaggande i en trägunga, med sin lilla spetsiga fot nätt hvilande på slåen. Kom så någon af de gamla majorerna eller kaptenerna från Dal, som skulle äta middag hemma och som efter en förmånlig försäljning af oxarne var i godt lynne, kunde det hända att jag blef egarinna af både kyrkan och flickan i gungan och ändå hade marknadspenningarne i behåll .... 
<sec/>
Nöjet af marknadens herrligheter varade tills straxt derefter korfgillena började. 
<sec/>
Dessa gillen, till hvilka en hel mängd fruar och flickor inbjödos, hade visserligen icke mer än ett beräknadt ändamål, men fingo stundom ett annat. 
<sec/>
Då det stora höstslagtet var gjordt – efter inköpet på marknaden – hade fruarna enligt gammal häfd rättighet att invitera hvarandra till sig för skärningen af köttet till den derpå följande korfberedningen. 
<sec/>
Damerna sutto då sida vid sida utefter ett mycket långt bord, förut dukadt med skärbräde, spilkum att emottaga köttet, knif och handduk för hvarje person. I rummet näst intill var äfven en bjudning för diverse madamer, hvilka hade hackningen om händer; och på båda hållen var meningen att roa sig. 
<sec/>
Under förmiddagen, och kanske början på eftermiddagen, lästes i skärningsrummet af någon engagerad äldre herre högt ur nyaste från lånbiblioteket i Uddevalla hemtade roman. Man njöt då af den litterära afdelningen. Men på aftonen blef det annat: då öppnades den stora konversationens slussar. 
<sec/>
Nu kom en efter annan af stadens ungherrar troppande. Dessa dekorerades genast med servett i knapphålet, fingo brynsten i hand och så började en förelöpande serie af småkurtiser, fortsatta vid annandagsbalen och icke sällan slutade vid kullerstolen. 
<sec/>
Hvilka lifliga känslor uppstodo ej nu omkring bordet! Hjertklappningen var kanske icke mindre än under uppbjudningen till första dansen, och ingalunda var det mindre vigtigt – så tyckte åtminstone flickorna sins emellan – vid hvilkens stol en kavaljer först stannade för att erbjuda biträdet af sin brynsten. 
<sec/>
Här visa nu tvänne unga fruntimmer, sittande bredvid hvarandra, de behagligaste fasoner, som någonsin kunna tillkännagifva att deras fina fingrar äro nästan förstörda genom den slöa knifven .... Men har man sett harmligare – der sitta ett par andra unga damer, som göra ingenting annat än skratta och hålla köttet bakfram. Deras koppar äro också alltid tomma. Men likväl är det hos dem som de första kavaljererna stanna, insinuerande om äran att få emottaga deras knifvar. Hvad händer likväl? Ett maliciöst svar eller en liten halfs föraktlig dragning på läpparne, annonserande att ännu flera herrar väntas, jagar bort de artiga kavaljererna – och så blir det hjelp för både de nyssnämde korsdragerskorna och deras grannar ... 
<sec/>
Jag afslutar denna skizz med berättandet af tvänne hufvudhändelser inom den lilla husliga verlden, som ännu under 1813 fick råda om ett eget hus med egna händelser, hvilka rörde endast dess naturliga invånare. Tids nog kommer 1814 och sopar med sig de knappt rotslagna idéerna om att ha något eget. 
<sec/>
Den ena af dessa händelser var invigningen af min äldsta broder Jans nybyggda hus bredvid föräldrarnes och invigningen af hans firma, som sedan tillöktes med ännu en broders namn. Här var nu icke fråga om den gamla minuthandeln, der större affärer kunde gå bredvid, utan om ett betydande grosshandelshus med vigtiga utländska relationer. Många ville veta att inredningen af rummen och arrangemanget af det hela var för stort för den lilla staden, och värst klagade vår gamle bekante rådman Lorens Boman, som gått in på att skön Anna Britta skulle få blifva värdinna i det huset. 
<sec/>
”Skam för sådant gement öfverdåd – var det något att komma till mej med!” sade han förargad till min far, medan de dunkade i brädspelet. ”Turkiska mattor, Köpenhams-möbler och holländska och franska taflor! Vore jag far hans, så skulle jag min lif och själ svansa’n jag!” 
<sec/>
”Svansa’n då, bror – bror är ju svärfar!” inföll min far, som nog visste att, hur modig hans gamle vän än var, han dock drog sig för att ryka på ”honom med glasögonen.” 
<sec/>
Boman låtsade icke höra, utan återtog, i det han med starkaste klang slog tärningarne i lådan: 
<sec/>
”Det, som mest pressar mitt sinne är de två fördömda bokskåpen. Jag har i all min dar gjort mig bättre nytta af mina skåp och har stort icke brytt mig om andra böcker än mina kontorsböcker på rena svenskan – och så skall skräpet vara klädt i skinn och guld till, när hvarenda bok Hans Henrik fick, då han gick i storskolan, aldrig hade annat än blå papperspermar, som var godt nog.” 
<sec/>
Men det var icke tillräckligt med rådman Lorens missnöje: det delades i fullkomligaste grad af hans stränga husära, fru Anna Stina Boman, hvilken var så skarp i sitt hat till all lyx att hon alltid bibehöll – undantagandes i något utomordentligt fall – den hufvudbonad, som hon från sin ungdom nyttjat, nemligen den ärbara bindmössan, hvilken tillhörde folkets drägt. 
<sec/>
”Min käre kusin”, utlät hon sig en dag till min far, som hon hugnade med långt större förtrolighet än min mor, hvilken föreföll henne alltför hög på strået, ”käre kusin, det värsta af alltsammans är att kusins herr son icke har nog af den ende sanne guden, som står att läsa om i den heliga skrift, utan att han gjort sig falska gudar.” 
<sec/>
”Hvad menar kusin med det?” frågade min far förvånad. 
<sec/>
”Kallar han ej för gudar och – jag nästan skäms på qvinnfolkens vägnar att säga det – gudinnor de nakna hvita kritspökena, som stå öfver divan-skåpen! Den, som har något att säga, borde allt läsa lagen för honom.” 
<sec/>
”Det är icke hälften så farligt som det kan tyckas, kusin Anna Stina!” svarade min far leende. ”De der gudarne höra till hedendomen och göra icke något förfång åt den ende sanne guden. Ungt folk har nu för tiden mången vurm, som vi icke brydde oss om. Det kommer deraf, säger Greta, att tiden går framåt.” 
<sec/>
”Ja, kusin Greta har alltid följt med den! Eljest tycker jag i min simpla enfaldighet att den, i stället att gå framåt, går baklänges, när en tar upp sådant hedendomstyg, der det till och med får vara gudinnor.” 
<sec/>
”Hvad det beträffar, min kusin, tycker jag att det var det klokaste i hela den gamla gudaläran att qvinnorna så lyftades upp till delning af herrligheten. Säg sjelf om icke de ofta äro både klokare, bättre och slugare än männerna?” 
<sec/>
Gumman Boman, som väl visste hvad hon i all sin tid varit och var för sin käre Lorens, teg smickrad och bifogade endast de orden, att kusin kanske ändå torde få ångra att en fin herre, som icke varit egnad för någonting annat än studier, blifvit intvingad i köpmansyrket, der det kunde hjelpa sig och hjelpa sig bäst med mindre lärdom. 
<sec/>
Nu var det min far som undvek att svara. Han hade längesedan för sig sjelf erkänt det begångna misstaget.   
<sec/>
Den andra hufvudhändelsen var miss Lottens giftermål och hvad dermed tyvärr stod i samband. 
<sec/>
Omkring två månader hade förflutit efter den tragiska dram, som slutade Helena Hellbergs korta lefnad. 
<sec/>
Kapten Werén var stadd på sin första resa efter giftermålet, och hans unga fru tillbragte sin gräsenketid på Morlanda hos den bildtska familjen, der hon var mycket älskad och i synnerlig vänskap förenad med en af husets döttrar. 
<sec/>
En afton, just under det vi sutto vid måltidsbordet, inträffade en af dessa tilldragelser, hvars intryck är outplånligt. 
<sec/>
Ehuru hösten ännu icke rätt kommit, hade vi under flera dagar haft en förfärligt stark storm med töcknig luft. Sjelfva denna afton var just liksom enkom skapad för mörka intryck. Orkanerna rullade så hårdt fram, att huset tycktes darra. Också hade det nu blifvit betydligt ödsligare efter sönernas bortflyttning, dotterns giftermål och Helenas död. 
<sec/>
Just som en påfallande tystnad inträdt, emottog min far ett bref, som han genast bröt. Detta väckte ingen uppmärksamhet, men med spänd häpnad sågo vi hans ansigte, fullkomligt förändradt, sjunka i händerna och händerna sjunka mot bordet. 
<sec/>
Vid stora ögonblick, hade min far aldrig ord. Det var således påtagligt att något utomordentligt händt. Men hvem skulle ha vågat tillåta sig en fråga? 
<sec/>
Min mor tog genast det nedfällda brefvet – och om någonting kunde skrämma oss mera än min fars tystnad, så var det det fasans utrop som undföll hennes läppar. Det måste då ha varit något långt rysligare än Helenas brådstörtade död. 
<sec/>
Tystnaden upphörde ögonblickligen, bud sändes efter mina äldre bröder, brefvet lästes högt – och derpå utbrast en storm af tal, klagan och rörelse, hvarvid oupphörligt nämdes ”Werén” .. ”den arma unga hustrun”... och ”vår käre Paul.” 
<sec/>
Brefvet var just från min unge broder Paul, hvilken vid den tiden reste med sin svåger som styrman, och att min far icke genast igenkände utanskriften kom deraf att stilen föreföll främmande – det var sinnesrörelsen som gjort den sådan, och brefvets innehåll rättfärdigade ännu större verkningar. 
<sec/>
Hvad var det då ... Ett skeppsbrott? Nej, något som ingen drömt sig. 
<sec/>
Den unge älskvärde kapten Werén, en ädel, kraftfull och varm natur, en af de finaste sjömän jag någonsin vet mig hafva sett, förde ett af de största fartygen, som gingo ut från Strömstad – och den tiden hade staden en vidlyftigare förteckning på fartyg än den närvarande. 
<sec/>
Då briggen, hvarpå han hade befälet, anlände i närheten af en engelsk hamn, gaf han befallning att en af kanonerna skulle affyras. Matrosen, som emottog denna order, vågade sig emellertid fram med den anmärkningen att han fruktade för kanonens säkerhet. En blick af den käcke kaptenen gaf en sträng tillrättavisning, hvarefter han sjelf tog luntan, itände den och fyrade af. I samma sekund ljöd öfver fartyg och haf ett starkt dån, röken insvepte föremålen, men då den drog bort, belyste det återvända ljuset en mer än skräckfull syn. Kanonen hade sprungit och tagit med sig den unge befälhafvarens hufvud – endast hans kropp fanns qvar på de plankor, der han nyss så stolt i ungdom, lycka, kärlek och mod kommenderat. – – –  
<sec/>
Sedermera hörde jag följande hemlighetsfulla tilldragelse om sättet, hvarpå den unga enkan fick veta sitt grymma öde – och huru obegripligt och mystiskt det än kan låta, är det likväl sant och bevittnadt. 
<sec/>
Hon låg en natt sömnlös i samma rum med sin vän fröken Britgen Bildt, som sof. Hennes sinnen voro fullt rediga, hennes tankar hos de frånvarande – hon älskade äfven djupt sin broder Paul. Hastigt kände hon beröringen af en iskall hand, som tre gånger strök henne sakta utefter sidan. 
<sec/>
Badande i svett och kännande med visshet att någonting förestod henne, väckte hon sin vän och sade till henne: 
<sec/>
”Britgen, något förskräckligt har händt ... Kanske är det Paul – kanske är det också” .... Hon uttalade icke ordet, men berättade hvad som passerat, tilläggande: ”En af dem är död!” 
<sec/>
Fröken Britgen förklarade allt såsom blott och bart en inbillning. Men min syster bedyrade att ingen inbillning egt rum. ”Gifve Gud att så vore ... men du får se.” 
<sec/>
Natten förflöt tungt. Den unga frun erfor en allt mer och mer tilltagande smärta, och då hon kom ned i den stora salen, der familjen om morgonen samlades, häpnade hennes vänner öfver den förändring, som hennes utseende undergått. 
<sec/>
Den ädle patriarken kapten Bildt betraktade henne länge med förundran. ”Mitt barn”, sade han, ”hvarföre är du så djupt bedröfvad?” 
<sec/>
”Jag vet allt!” ropade hon häftigt. ”Det är Werén – jag känner nu att det är han .... brefvet ... brefvet” .... Och hon sjönk sanslös till golfvet. 
<sec/>
Samma morgon, omkring en timma förut, hade kapten Bildt – utan att han ännu meddelat sig med någon – från min far erhållit det bref, som tillkännagaf dödsposten. 
<sec/>
Den arma enkan vaknade åter till lifvet. Det förekom henne då så tomt och kallt och ödsligt att hon icke ansåg det blifva möjligt att lefva. Men qvinnans krafter kunna ej på förhand mätas – och den fordna ”miss Lotten” hade ännu en så stor mängd öden och sorger att genomgå, att denna första blef endast liksom en ingång till de kommande. En dag randades likväl äfven för henne fridens solsken – och nu ser hon tillbaka öfver de flydda tiderna, liksom öckenvandraren, hvilken hunnit oasen, ser på den tillryggalagda vägen med tacksamhet mot den hjelpare, som gått bredvid och alltid visat på målet. 
<chapter/>

<chaptername>Kärleken vid 90 år.</chaptername>

<sec/>
Då jag om söndagsmorgnarne, nyskapad efter lördagens vilda lekar på stranden, utgick ur mamsells händer, fick jag alltid om somrarne före kyrkdags göra en efterlängtad visit hos ett gammalt äkta par, som bodde i ett litet gult hus vid torget, ett helt hus, bestående af endast två rum. Men nedanför huset åt gårdssidan ledde en liten trappa ned till en liten hage med tvänne land, bestående af fyra sängar hvartdera; och rundtomkring landen gingo breda rabatter, på hvilka en otrolig mängd de mest varierande nejlikor, förutom ”jungfrun i det gröna”, ”prinsessans vagn”, m. fl., florerade. Nejlikorna voro dock hufvudsaken: deras egarinna och vårdarinna förstod i grund hemligheten af deras skötsel, och hon var lika stolt öfver hvarje ny varietet, hon skaffat sig från grannrikets berömda trädgårdar och äfven ifrån längre aflägsna land, som någonsin en tulpanälskare, då han med kostnad och möda skaffat sig en ny löksort. 
<sec/>
Denna afundsvärda lilla boning, inredd med en ovanlig nätthet och sinnrik beräkning för det trånga utrymmet, tillhörde stadsfiskalen Sandgren och hans genomförträffliga, trogna och ömma hustru, som alltid hade det välvilligaste leende till hands för hvarje menniska. Gumman Sandgrens hjerta var en guldgrufva af godhet, och dock hade hon aldrig egt barn att slösa sin kärleks skatter på. Hon koncentrerade således sina känslor först på mannen, derefter på alla behöfvande och sist på en upptagen fosterdotter, beräknad att blifva hennes ålderdoms tröst och glädje. 
<sec/>
Allting i det lilla huset gick lika regelrätt som fiskalens klocka och vandring till rådhuset. Han var en hjertans god man, men i alla fall ”herr fiskalen”, som fick hålla ögon och tumme på stadens ordning och sedlighet. 
<sec/>
Då jag ibland om lördagsmorgnarne under gången till skolan gick der förbi, såg jag, om sommaren förstås, gumman sitta vid fönstret bredvid den lilla förstugan, hvartill dörren då stod öppen, och der doftade af renskurning, granns, finhet och blommor. 
<sec/>
Hennes göromål på dessa lördagsmorgnar bestod uti att räcka fram två- eller trestyfrar, ända till skillingar, åt stadens fattige, notabene sådana som genom framvisandet af en liten träbricka kunde styrka sin rättighet att utan skam gå på de vanliga lördagsvandringarne. Slantarne lågo uppstaplade i två eller tre små högar framför henne, och med hvarje gåfva följde ett deltagande ord, som gjorde den dubbelt kärare. 
<sec/>
Under årets alla högtidsaftnar var öfverallt i staden efter råd och lägenhet stor brödutdelning, och mången gång tänkte jag för mig sjelf, att om jag varit med ibland dessa barn, som så måste gå omkring, ville jag hellre hafva undvarit halfva, ja hela kakan eller tre skilling på ena stället än slanten ur fiskalskans hand. Och då jag hemma i mina föräldrars hus blef anförtrodd att vara med om verklig storutdelning, bjöd jag alltid till att imitera fiskalskans småleende och nickningar. 
<sec/>
Med sådan förkärlek för den präktiga qvinnan är det lätt att förstå hur otåligt jag på söndagsmorgonen afvaktade det ögonblick, då jag, efter att ha varit inne och helsat på far och mor, läst morgonbönen framför min mors knä och fått de vanliga förmaningarne att hålla min hvita klädning ren till aftonen, ur hennes hand emottog den lilla treqvarters vida gröna parasollen med silkesspetsarne omkring och derjemte om halsen fått knuten en svart snodd med ett rubinkors, som jag alla söndagar bar. Men hvilken ännu högre otålighet intog mig ej, då min mor efter dessa förberedelser yttrade de ovälkomna orden: ”Tag hit parasollen, barn, så får jag slå upp och böja ned den åt dig!” Det var nemligen en sådan liten pjes, som, då den nedfälldes på sidan, liknade en solfjäder ... Ack, om jag vågat opponera mig! Hvar söndag räknade jag på att min mor skulle glömma af denna manöver, som jag helst ville göra sjelf ute på gatan, så att min goda vän i huset snedt öfver genom fönstret kunnat få se hvilken riktig dam jag var. Men denna då efterlängtade händelse inträffade aldrig utan att någon vigtig eller förarglig tilldragelse i huset erfordrade min mors närvaro eller ock att hon just då skulle knyta den hvita kyrkhalsduken på far – men huru lycklig var jag ej då i min stolthet och min triumf! 
<sec/>
Men hvarken stoltheten eller triumfen, utan endast glädjen fanns qvar, när jag sprungit i famnen på fiskalskan, som icke ingaf mig hälften så mycken respekt som min mor. 
<sec/>
”Se”, sade den goda själen till fiskalen, som nyss slagit igen Ekmanssons postilla och ännu hade glasögonen på sig, ”se, pappa, så fin flickungen är – hon kommer väl och friar till mina nejlikor, hjertans barn!” 
<sec/>
”Ack, goda fru fiskalskan, om jag finge en liten, liten qvast!” 
<sec/>
”Först ska vi väl ha något godt!” Och nu gick gumman till sitt lilla hörnskåp och kom åter med en hel strut brända mandlar och morseller ... Hur ljuft var det ej, då vi sedan gingo utför trappan till hagen, der gumman i sin hvita mössa och sin hvita parkumskjol och spens af blått kattun, sjelf lik en solstråle, sväfvade mellan sina blommor. 
<sec/>
Längre fram i tiden, då jag utan hinder fick slå upp och ned min parasoll, bibehöll sig dragningskraften för dessa besök. Och ännu längre fram, då mycket var så annorlunda, kom jag också – ty gumman Sandgren, som jag aldrig känt annat än riktigt gammal, fortfor att lefva tills hon syntes bli odödlig på jorden. 
<sec/>
Med åren måste fiskalen taga afsked från tjensten. Åldrig och sjuklig, skattade han åt tiden, ständigt klagande öfver att hans kära ledsagerska endast skulle få ett kors i honom, medan hon i sin eviga ungdom omhuldade honom, liksom hon haft ett barn bredvid sig. 
<sec/>
Tusen saker uppfann hon för hans nöje, så återgäldande den mångåriga kärlek och vård, som han förut gifvit henne. Inne i kammaren åt solsidan blomstrade nu, då han ej längre kunde gå ut, en hel liten trädgård. Hon lärde honom att tälja och sammansätta spaljerer för träden, att lägga ut korten för att se om de snart skulle slå knopp och slutligen lärde hon honom att raffla upp små ylle- och silkeslappar, hvarefter hon kardade upp rispet och väfde deraf sommarrockar till pappa – ty också han lefde alltjemt. Till sist, då han förslöades i den grad att han icke mer kunde företaga något sjelf, men, van vid hennes omtanke, ändå ville blifva road, uppfann hon en lek, som gladde honom intill det allra sista. 
<sec/>
Medan de sutto på hvar sin sida om det uppslagna klaffbordet, uppställde hon, under det hans ögon uppmärksamt följde hvarje hennes rörelse, den ena raden efter den andra af vikna kort, föreställande tvänne härar soldater, svenskar och norskar förstås, och gubben skrattade med riktig ursinnig förtjusning, då han, begagnande ”mammas” messingsfingerborg som kanon, sköt ned den ena norska afdelningen efter den andra ... Märkligt var att fiskalen och hans äkta hälft alltid kallade hvarandra pappa och mamma, ehuru de, såsom är nämdt, icke egde eller egt barn. 
<sec/>
Så gick tiden om. Men en dag kunde gubben icke mera stiga upp. Då blef det svårt för mamma att vara ensam. Piga hade de gamla aldrig haft, och fru Sandgren var ännu så rask och ordentlig, att hon ej kunde uthärda att se en vårdslös menniska smutsa hennes golf och kärl. Det var då hon beslöt sig att taga en fosterdotter, som skulle få ärfva det lilla, som kunde finnas efter dem. Hennes val föll på en fattig norska, Sofia, en äldre flicka, och denna tycktes till en början visa sig värdig den oväntade lycka, som härigenom tillföll henne. 
<sec/>
Det var en särdeles egen, allvarsam, sträng och kall menniska, denna Sofia eller, såsom hon kallades, Fia; och jag kunde aldrig förstå huru den soliga gumman Sandgren förmått fästa sig vid denna frostbitna natur. Men hvarje menniska torde ha något för främmande ögon doldt behag, som uppenbarar sig i hemmet, och sådant var väl förhållandet också säkerligen här. 
<sec/>
Efter lång, ehuru knapp märkbar strid med sjukdomen slog belöningens timma för den gamle stadsfiskalen: han fick nu för sig sjelf en annan vrå i ”Rosen på Tistelön.” än den, som så länge utgjort hans lyckliga verld på jorden. 
<sec/>
Fiskalskan, hvars sinne längesedan höjt sig öfver det, som ögat här skådar, glömde aldrig och sade det äfven ofta, att vi på jorden endast äro främlingar och gäster och att hon för hvar dag väntade att med Kristi nåd få flytta till pappa, som, hur lycklig han än kände sig i himlen, ändå skulle bli lyckligare och ”liksom mer hemmastadd”, då hon kom efter. 
<sec/>
Emellertid, under afvaktan på denna kära flyttning, beredde hon med egna händer åt gubben, der han nu bodde, en liten trädgård. Dit flyttade hon sina herrligaste nejlikor, sina största aurikler och sina blåaste förgät-mig-ej; och hon gjorde byteshandel med blomsterstånd på alla håll för att få sin inhägnad på kyrkogården så rik som möjligt efter årstiderna. Och hvar sommarafton mellan 8 och 9 såg man gumman komma med sin lilla vattenkanna i hand, gå öfver torget fram till kyrkogårdsporten och så vidare till bestämmelseorten – detta år efter år. 
<sec/>
Jomfrue Fie började emellertid att finna tiden något lång i det ensliga lilla huset. Kärlek och giftermål låg alls icke i hennes håg – således slog hon sig ej på dessa ämnen. Hennes sträfva hår, hennes skärande röst och sömniga ögon voro också tillräckligt afskräckande, då ingenting försonande i väsendet eller lynnets egenskaper mildrade detta yttre. Något ville hon likväl kasta sig öfver, och derföre förkunnade hon för sin fostermor en vacker dag att hon tänkte resa in åt ”byn” (Fredrikshall) och skaffa sig åtskilliga varor till en kammarhandel, ty det kunde taga lifvet af en menniska att med en stickstrumpa i handen sitta der hela dagen i ända. 
<sec/>
”Kära Fia, är du rätt passande för den verksamheten?” invände gumman. 
<sec/>
”Hvorledes vill då mor den skall vara skuren”, svarade fosterdottern, då och då inkastande sina norska ord, ”som skulle passa, derest icke jag gör det?” 
<sec/>
”Jo, Fia du, den bör icke ha ett så häftigt sinne. Kunderna ...” 
<sec/>
”Mor må slättes icke besvära sig med att fortsätta. Jag var då så gal som någon kunde vara, när jag fäste mig i den här hålan för att släpa och göra sysslor, som – det kan jag ganske forsikkre mor – aldrig kommit i min väg förr.” 
<sec/>
”Lugna dig, min Fia, och säg mig hvar vill du ställa till med din handel?” ’ 
<sec/>
Fia förklarade sig nu vara belåten med byrålådorna i yttre kammaren samt det stora skåpet. Och då gumman bifallit, inträdde ett försonligt tillstånd, ty Fia var alltid beskedlig, när hon fick sin vilja fram. I innersta grunden var det dock gumman djupt emot att hennes yttre kammare, så fin och nätt, der hvar vrå var helsad genom minnet af pappa – der stod käppen, der hade hatten hängt, der hade han suttit och läst avisorna – nu skulle bli en plats öppen för hvem som ville komma. Hon förebrådde sig att hon ej haft kraft nog att säga nej; men vanans makt var redan stor: om Fia skulle öfvergifva henne – ålderdomen stod så tung och enslig för henne. 
<sec/>
Den qvällen föll för första gången en sorgedroppe bland rosorna på pappas täcke. 
<sec/>
”Jag undrar”, tänkte hon, medan hon böjde upp ett par stänglar, om han ser och vet om detta? Jag önskar och hoppas att han icke gör det – i lifvet ville jag så gerna bespara honom allt sorgsamt.” 
<sec/>
Snart var kammarhandeln med tyll, spetsar och band i ordning. 
<sec/>
Fia var mycket upptagen. Och då kunder kommo tidigt om morgonen, måste gumman sjelf putsa sin sängkammare. Kommo de så på middagen – såsom de ofta gjorde – hade Fia icke tid att vara i det lilla köket för middagsmåltiden ... ”Men herre gud”, sade gumman, tåligare än sjelfva Job, ”man får väl icke begära att Fia skall göra allt heller!” Och så vispade hon äfven sin gröt om aftonen. 
<sec/>
Nu kom Fia i godt lynne och slängde i ordning litet vid bordet, såframt hon haft mänga kunder och hon fått in mycket pengar – ty Fia älskade mycket pengar: hon räknade dem särdeles gerna; och när hon då var som ljusast, erbjöd hon sig att följa med mor på hennes vandring och bära vattenkannan. 
<sec/>
Men detta ville gumman aldrig för kära lifvet tillåta. Hon skulle ensam gå till pappa och språka om dagens små händelser, ty hon berättade för honom ännu alltjemt hvad som kom henne på hjerta och sinne. Hon lät till och med pappa veta att, sedan Fia blifvit upptagen af sin handel, hon också blifvit en beskedligare menniska, så att på det hela det var säkert att allt tjente till det bästa. 
<sec/>
Olyckligtvis är allting under solen så förgängligt. Och derföre, då mamma Sandgren kände detta, erfor hon en icke alltför stor förvåning deröfver att Fias lynne började undergå några förändringar och stundom sjunka ned till vresighet och otrefnad. Synnerligen var hennes lynne knaggligt de dagar, då handeln icke gick. 
<sec/>
”Kanske vore det så godt, Fia lilla, att du lade ner rörelsen först som sist. Du är icke skapad ...” 
<sec/>
”Jag får afbryta mor och be mor huske på att jag icke är något barn, som behöfver upptuktelse. Den var allaredan beställd många år innan jag gaf mig öfver till Sverge, och jag ber att i min sak få göra såsom mig synes bäst.” 
<sec/>
Helt qväst, teg gumman och gick in i inre rummet att företaga sig något, som kunde hindra henne att för mycket oroa sig. 
<sec/>
Gamla goda vänner rådde henne att skilja sig från den otacksamma fosterdottern, men huru mycket hon än funderade på detta, fick dock tanken aldrig på allvar gehör, ty fastän hon i sjelfva verket väl kunnat lefva utan Fia, inbillade hon sig dock att det var alldeles omöjligt; och nu, då hon närmade sig 90-talet, var det icke värdt att tänka på något bråkande. 
<sec/>
Efter hand började en besynnerlig förändring föregå med Fia, som nu allt mer och mer utvidgat sin kammarhandel. Hon, som förr varit så karg och föga språksam, visade sig nu, särdeles vid vissa tider, ytterst godsint och glad och talade mycket om huru hjertligt hon var fästad vid mor, huru många mössor hon skulle sy åt henne och hur väl hon på allt sätt skulle pyssla om henne. 
<sec/>
Till en början var den gamla goda fiskalskan förtjust öfver all denna Fias blidhet, men småningom tycktes den henne blifva riktigt onaturlig, och med afsky upptäckte hon att Fias smeksamma vänlighet härflöt från en olycklig källa. 
<sec/>
Länge ville hon icke tro sina egna ögons intyg. Kunde väl Fia använda sina penningar till starka drycker – kunde hon i hemlighet, både tidigt och sent ... åh, det vore förskräckligt! 
<sec/>
Den dag, då mamma Sandgren kom till visshet härom, behöfde blommorna på pappas graf icke vattnas – de vattnades tillräckligt af hennes tårar. Aldrig hade hennes tacksamhet till Gud för det att pappa gått förut varit större, och aldrig hade hennes undergifna bön varit varmare att hon snart skulle få komma efter, ty nu var det icke blott ödsligt och kallt hemma i kammaren, det var till och med på solklara sommardagen ödsligt och kallt i den lilla hagen, och det såg precis ut som om nejlikorna tyckt detsamma, ty äfven de började förtvina. 
<sec/>
En gång efter långt lidande samlade hon allt sitt mod för att ömt och allvarligt tala med fosterdottern om hennes ”olycka”, som gumman så grannlaga kallade det. Fia blef ursinnig, och sedan dess gick ingenting hemligt. Hon glömde sig så, att hennes gamla fostermor ibland måste i hennes ställe mäta upp banden till kunderna. 
<sec/>
Men ingenting dödade tålamodet och försakelsen hos denne kristligt fromma själ. Hon förebrådde sig alltjemt att hon icke från början egt nog kraft att rädda Fia. Att nu stöta henne ifrån sig och låta henne ensam gå ut i verlden, dertill sade hennes samvete nej – det ville visst icke Gud och ej heller pappa. Huru lycklig var ej dessutom hon i jemförelse med Fia, hon, som icke blifvit frestad af svåra och syndiga begärelser och som i himlen egde pappa, hvilken dagligen bad för henne! Fia, stackare, hade aldrig haft en egen vän – hvem skulle deruppe längta efter henne? Och således var det för gumman klart att Fia fått det största korset, intill dess hon på jorden blifvit så renad och förbättrad att Kristus sjelf ville taga henne till sig. 
<sec/>
Och tid kom och tid gick. Gumman nalkades nu de 94 åren. 
<sec/>
Fia hade tyvärr förblifvit på den svåra banan alltid sig lik, gumman på tålamodets och trons, alltid sig lik. Ännu bar hon sin lilla vattenkanna om sommarqvällen med nästan oförminskade krafter, och aldrig fick Fias hand uppfylla den pligten. Orkade hon icke gå sjelf, vore det bättre att blommorna doge ut – pappa begrepe nog hvad klockan var slagen, när de stodo ovattnade. 
<sec/>
Och när de 94 åren voro fulla, fingo blommorna stå ovattnade. Då var gummans långa tåliga dagsverke fullbordadt. 
<sec/>
Huru vackert, huru mildt talade hon ej på det sista med Fia, som, återväckt till pligt och ånger, hörde henne! Hur enkelt, men skönt skildrade hon ej den lyckan att gå bort i medvetandet af att icke vara ovärdig dem, som väntade på oss, och huru godt det var att icke tvifla på frälsarens kärlek, som öfverskyler våra brister, då vi fast och i tro sluta oss till honom! ”Tänk, Fia, också på mig – jag vill bli din vän deruppe, jag vill be för dig. Om du går på goda vägar, skall jag glädjas ... går du på de dåliga, måste jag gråta; men du skall aldrig mer behöfva tänka att icke också du, barn, har en jordisk vän i himlen.” 
<sec/>
Hvad Fia nu i sorgens timma lofvade, derpå trodde hennes ömma fostermor. Men likväl låg der liksom en omedveten tvekan i hennes tanke, när hon till sist sade: 
<sec/>
”Blommorna ha nu redan börjat vissna på pappas rum. Han ser gerna att de dö ut, då han har fått mig till sig.” 
<sec/>
”Får jag då alls icke vattna dem?” frågade Fia gråtande och ödmjuk. 
<sec/>
”När de lagt mig bredvid honom, så kan du låta någon van hand sätta ner blommorna igen öfver oss bägge; men sedan – det må du heligt lofva mig – skall du aldrig gå och vattna dem, utan att du den dagen är riktigt nöjd med dig sjelf!” 
<sec/>
Fia lofvade allting. 
<sec/>
Ett par veckor senare voro de båda gamla makarne förenade. Och blommorna på deras grafkulle blomstrade under minst en hel månad. Huru det kom sig att de sedan började tvina och slutligen dö, det blef en hemlighet mellan fosterdottern och hennes skyddsande. Dock ... hvem såg in i den hårdt bedömdas hjerta? 
<chapter/>

<chaptername>Teckningar och hågkomster från 1814.</chaptername>

<chaptername>1.</chaptername>

<chaptername>En matros förvandlad i konung.</chaptername>

<sec/>
Sista hälften af året 1813 hängde äfven öfver Bohuslän såsom ett fullastadt moln, hvilket skulle urladda sig, då den åska, som så länge mullrat öfver grannriket, det gamla Norge, slagit ner och skilt det från Danmark, detta nu så betungade moderland, med hvilket det århundraden igenom varit förenadt. Samma blixt, som antände Norge, skulle kasta krigsfacklans sken öfver Bohuslän, och än en gång finge då Strömstad lägga sig som tröskel att nedtrampas af de fram och åter färdande trupperna, i hvilkas fotspår så mycket förpestadt elände följde. 
<sec/>
Men medan molnet ännu på afstånd seglade af och an öfver sundet, medförande dunster än från Ryssland, än från Frankrike, hade vår lilla stad lika mycket hopp att slippa undan som invånarne i de små städerna kring Vesuvius ha att slippa ifrån någon allmännare eruption. De lefva ständigt hotade, men man vänjer sig vid allt, äfven vid hotet, och hoppas att det icke blir något mer. 
<sec/>
Sanningen fordrar emellertid det erkännandet att Bohuslän, liksom hela Sverge, när året derpå kriget utbröt, fick göra bekantskap med något, som hittills inom landet varit obekant, nemligen en fullkomligt väl ordnad ekonomi för manskapet. Provianteringen var så riklig, att de förvånade soldaterna lefde som vid de egyptiers köttgrytor. Officerarne, som deremot hade aflöning, mådde icke på långt när alltid lika väl, isynnerhet under vistandet i det under krigen ständigt svältande Norge, der de torkade vid idel torrfisk; och deras små hushåll skulle ofta ha stått sig mer än slätt, om icke de underordnade hjelparne egt list och fintlighet nog att på hvarjehanda mer eller mindre lagliga vägar skaffa tillgångar. 
<sec/>
Hvad beträffar Strömstad, så måste det jemte det öfriga Bohuslän erkänna, att så till vida allt var godt. Men nu kommo, förutom den brusande massan af inqvarteringar, andra svårigheter. Man fick, hvad man förr aldrig haft, ett kungligt högqvarter – ty knappt kan det sägas att Carl XII hade haft ett sådant, då han bodde hos borgmästaren Kamp och pigan i en hastig vändning borstade kungens stöflar. Att nu emellertid ett kungligt högqvarter existerade, det visade sig genom det hundradubbla släpet af högre och lägre officerare, galonerade kommissariatsherrar, hofherrar, kurirer, näsvisa lakejer och slutligen myriader af allt slags betjening derjemte för köket och dess furnerande. Kortligen: det var ett hvimmel, ett slammer, en oreda, ett löpande af och an, så att invånarne kunde ha mistat förståndet – och ändå hade man inne i staden ännu att vänta bekantskapen med regementet ”royal svédois” ... Men allt i sin ordning. 
<sec/>
Någon dag i maj, omkring den 20, kom en lots in på min fars kontor med den märkliga berättelsen att han haft ett stor-äfventyr. Och att det verkligen var stort troddes, innan han ännu berättat ett ord, blott derföre att han hade med sig till vexling en icke obetydlig summa i danskt mynt. 
<sec/>
Saken var i korthet att en båt, kommande från Jutland och som varit ute i svår nöd, begärt lots; och på nämde båt befunno sig tre högst underliga matroser, som icke syntes hafva något att beställa med manövrerna. Ankommen till norska Hvalöarna, dit båten skulle, blef lotsen uppkallad till de konstiga matroserna, och sedan han erhållit penningegåfvan, hugnades han med den underrättelsen att han lotsat ingen mindre person än Danmarks tronarfvinge. 
<sec/>
Att detta var sanning bekräftades snart, då det förljöds att Fredrik VI, danske konungen, sändt arfprinsen – Kristian Fredrik benämdes då ännu icke kronprins – till sitt kära Norge såsom dess ståthållare. Han skulle efterträda vice ståthållaren, prins Fredrik af Hessen, som kallades till befälet vid armén i Holstein. Under denna med flera vådor förenade färd hade arfprinsen varit nödsakad att ikläda sig matrosdrägten för att undgå att bli tagen af de kring kusten kryssande svenskarne. 
<sec/>
Det var en för Norge utomordentligt märkvärdig epok, den, i hvilken Kristian Fredrik spelade sin stora sjelfskapade roll. Han, hjelten i en dramatisk dikt, ett stjernskott på konungarnes himmel, försvann väl sjelf såsom ett irrbloss, men hvad som för hans skull blifvit skapadt och som väl eljest aldrig blifvit skapadt så – Norges nya grundval – står fast. 
<sec/>
Norrmännen emottogo sin nye ståthållare med förhoppning och tillit, om än icke med det djupa förtroende, den hängifna förtjusning, som de egnat Kristian August, hvars förlust de två gånger upplefde, ehuru på olika sätt, först då efter regementsförändringen i Sverge 1809 han valdes till tronarfvinge, och sedan, då han af Gud så tidigt hemkallades för att prydas med en bättre krona än den, som här tillärnades honom. Kristian August, både såsom ståthållare, såsom general en chef för trupperna vid kriget med Sverge 1808 och framför allt såsom enskilt man, hade hos norrmännen vunnit en sådan dyrkan att icke ens arfprinsen kunde tänka på någon täflan, åtminstone icke så snart. 
<sec/>
Men tiden hade för närvarande icke tid att frambringa mognade frukter: allt skulle brådstörta i den nya tidens anda, som nu med gigantiska steg sprang omkring verlden och ref upp allt gammalt. Då var det ju icke heller möjligt att Norge skulle få tid att genomgå och rätt väga alla sympatiens grader för sin konungs tronarfvinge, innan de flygande händelserna och den unge arfprinsen sjelf, nu i sin ålders första blomma, älskvärd och tillvinnande, förmådde dem att taga ut ett aldrig påtänkt steg. 
<sec/>
Omedelbart före prinsens ankomst till Kristiania hade från Fredrik VI ingått en sorglig urkund, innehållande såväl en öfversigt af den politiska ställningen som ock uttrycken af konungens känslor i förhållande dertill. Han talade om sin ovilja att utbyta sitt trogna älskade Norge emot hvilken ersättning som helst och om sin öfvertygelse att detsamma folk, som förut villigt uppoffrat lif och välfärd under långvariga försvarskrig, äfven nu skulle vara redoboget att försvara statens oafhängighet och odelade sammanhållning. 
<sec/>
Utom de djupt hjertliga tänkesätt, hvilka i öfrigt röjdes för Norge, lät konungen genom den nu återkallade vice ståthållaren utlåna ett högst betydligt kapital till utblottade landtman för uppköp af spannmål till utsäde. Stämningen var också i allo sådan som det egnade ett folk, hvilket inga nya ideér kunde ingifva den idén att möta en främmande herrskare, helst då denne, hur stor och lysande segrare han än var, icke lätt skulle kunna hos norrmännen besegra erinringen derom att han var Kristian Augusts efterträdare. Om denne lefvat och varit Sverges fortfarande kronprins, hade väl mycket af det inträffade uteblifvit. 
<sec/>
Patriotismen upplifvades ännu mer genom den nye ståthållarens eldiga och kraftfulla tal, den dag då han inträdde i sin värdighet. 
<sec/>
”I det jag öfvertager ett hittills så vigtigt embete här i Norge, genomströmmas mitt hjerta af känslor, som jag blott ofullkomligt förmår tolka. Jag känner detta kalls storhet och ber Gud förläna mig kraft att uppfylla dess fordringar så som jag dertill har den redligaste vilja. Intet bevis på konungens förtroende kunde vara mig dyrbarare än den befallning jag emottog att verka såsom ståthållare i detta trofasta klippland. Ja, norrmän, eder konung älskar er och erkänner edert värde. Emottagen mig som en pant derpå nu, då fäderneslandets tjenst annorstädes fordrar att han bortkallar min vän, er värdige vice ståthållare. Konungen önskar att ännu fastare tillknyta det brödraband, som omslingrar tvillingrikena. Han har visst icke sändt mig till er för att jag skulle bortförskrifva från honom och hans slägt deras gamla rättighet till Norges krona, som gått i arf till dem med folkets kärlek – förr skulle denna min hand förvissna. Låten mig, i det jag utöfvar konungens vilja och verkar för fäderneslandet, finna min lön i nationens kärlek och tillgifvenhet! Låten dem en gång gå i arf till min son! Jag upprepar hvad jag i min kungörelse har sagt er, att måhända hårdare pröfningar ännu förestå oss, men att vi alla böra såsom en man gå dem till mötes med tro på Guds försyn och med ståndaktighet! Låt mig hos en och hvar, af hvad stånd och kall han än är, finna den fosterlandskänsla, som ensam kan rädda oss! Varen öfvertygade att jag vet erkänna den höga anda, som lifvar er, liksom den fordom utmärkte edra fäder! Jag emottager i Guds åsyn edra löften om enighet och uppoffringar för vår rättfärdiga sak, för konung och fädernesland.” 
<sec/>
Kort härefter, sedan festligheterna för firandet af ståthållarens ankomst efterträdts af dem för vice ståthållarens affärd, lagade sig den förre i ordning att företaga sin första resa i Norge, att bese dess fästningar och göra sig förtrolig med folket och dess behofver, hvilka voro i första rummet – föda. 
<sec/>
Under denna färd uppmanade Kristian Fredrik öfverallt medborgare och medborgarinnor till sparsamhet för att genom inbesparingarne komma de fattige till hjelp. Derjemte gaf han vid handen att man borde begagna de medel, som naturen anvisat för att under sädesbrist användas till bröd. Så uppkommo mångahanda olika blandningar, särdeles af Islands-mossa. Men sjelfva folket, som skulle göra sig till godo sundhetskollegiets uppfinningar, ville icke förstå dem; och ännu mindre förstod det att öfverflödet alltid strömmade till de gästfria bord, der prinsen under resan intog sina måltider, hvilket ej hindrade att detta samma folk med jubel emottog denne hjertevänlige prins, som en gång skulle regera öfver Norge – om ej försynen ändrade den utstakade vägen. Emellertid föredrog ”menige man”, tills bättre tider inträffade, att blanda sin ringa brödföda med bark och söndermalen torrfisk. 
<sec/>
De många borgare, som voro närvarande vid ofvannämde fursliga måltider, der vinet strömmade och den upprymda sinnesstämningen tycktes vilja tränga i bakgrunden tanken på händelsernas alltjemt framrullande hjul, kände sig icke rätt väl tillfreds. Sången, glädjen, de klingande glasen och den nästan fria munterhet, som elektriserade sällskaperna, tycktes dem icke vara förenliga med det stränga allvar, som rikets ställning kräfde, och det var icke utan att en skymt af missnöje kom äfven prinsen sjelf till del. Men det utslätades snart. 
<sec/>
Under fortsättningen af detta så svåra år ansågs prinsens arbete för landets bästa förtjena dess fulla tacksamhet. Och uppfinningsrik var han då säkerligen. Men alla uppfinningar tillsammans bringade dock icke penningar i statskassan eller säd i magasinen ... Likväl var icke under 1813 års höst missväxt i Norge. Men den olycka, som vid så kännbara konjunkturer alltid uppenbarar sig i skepnad af alla slags spekulanter, hvilka såsom gräshoppor öfversvämma landet, förorsakade att tillgångarne, så ihoppressade på vissa händer, drogos helt och hållet från det allmänna. 
<sec/>
Ståthållaren utfärdade nu ett tillkännagifvande om premier för dem, som från andra länder hemförde säd. Men då så få fartyg lyckades komma igenom de farvatten, der än engelska och än svenska kryssare lågo på utkik, så röjdes ringa håg att förtjena dessa premier, hvilka icke kunde locka till äfventyret att förlora fartyg och last, att icke nämna utländsk fångenskap. 
<sec/>
En annan förordning till anskaffande af penningar bestod deruti, att alla tullafgifter skulle erläggas i rent silfver. Men olyckligtvis var denna uppfinning lika ogagnelig som premierna, emedan, då sjöfart och handel afstannat, det icke var mycket att offra på tullkammaren. 
<sec/>
Detta angående sjöväsendet. 
<sec/>
Bland kungörelser rörande landsförhållandena må här nämnas blott tvänne: den första att alla egendomsegare, som befunno sig utrikes, skulle infinna sig i hemlandet innan januari månad 1814 eller och afgifva tillfredsställande förklaring inför vederbörlig auktoritet om orsaken till deras förlängda uteblifvande. Försummades detta, finge de underkasta sig fördubblade pålagor för sina egendomar både nu och framdeles. Den andra kungörelsen påbjöd att de egendomsegare, som vid fiendtligheternas utbrott stodo i främmande krigstjenst och icke oförtöfvadt togo afsked, måste finna sig i att deras egendom seqvestrerades. 
<sec/>
Kunde emellertid dessa och en hel mängd andra åtgärder bilda en damm mot den framstörtande strömmen? Det såg icke så ut. 
<sec/>
Aldrig var dock någon, som stod i spetsen för ett rike, mera benägen till förhoppningar än den nye ståthållaren, förhoppningar stundom ganska lysande midt i eländet. Men han måste ofta nog röna att hans ungdomliga och frimodiga vältalighet och hans ifriga benägenhet att göra allt hvad göras kunde af de få goda underrättelser, hvilka han lyckades erhålla från Danmark, hvarken bländade eller ens lugnade folket, som med uppmärksamhet följde såväl kriget som politiken utanför dess klippor. 
<sec/>
Svenske kronprinsens stigande lycka och stigande pretentioner lågo som ett tyngande bly öfver norrmännen. Man förutsåg den stund, då, i trots af Kristian Fredriks gynsamma förespeglingar, Danmark skulle tvingas att ur sin sörjande blödande famn få släppa det älskade Norge och Norge sjelft i sin tur blifva tvingadt att, om än aldrig så ovilligt, sluta sig intill det alltid som en hatad styfbroder betraktade Sverge, med hvilket likväl skaparen af alla land synts hafva förenat det. 
<sec/>
Slaget lät ej heller vänta på sig. 
<sec/>
Fredstraktaten i Kiel slog ut sitt mäktiga program, dateradt den 14 januari. 
<sec/>
Norge afstods åt Sverge. Detta var en verklighet, som ej syntes kunna förvandlas till något annat, särdeles som svenske kronprinsen Carl Johan muntligen fällt det betecknande yttrandet, att han nu icke hade mera att begära af danske konungen, utan att det blefve hans egen sak att underkufva norrmännen. 
<sec/>
Men Kristian Fredrik hade sina egna djupa tankar öfver samma sak, som likväl ännu icke så egentligen, d. v. s. allmänneligen, vore nationens. Dock: der i öfrigt en så stark och stolt nationalanda fanns, kunde den väl uppammas till något mer. Än var Kristian Fredrik ståthållare, ehuru tiden snart var inne att nedlägga embetet. 
<sec/>
Nu blef konung Fredriks öppna afsägelsebref synligt. Det var af följande lydelse: 
<sec/>
”Vi Fredrik VI, med Guds nåde konung af Danmark, o. s. v., göre veterligt att då vi under många hårda och sammanstötande omständigheter för vår monarki hafva, för att återupprätta freden i norden och från konungariket Norge afvärja en öfverhängande hungersnöd, vid fredstraktaten den 14 i denna månad afsagt oss, för såväl oss som våra efterträdare till Danmarks tron och rike, till fördel för hans maj:t konungen af Sverge och hans efterträdare på Sverges tron alla våra rättigheter och åtkomster till bemälte konungarike Norge – så hafva vi vid samma fredstraktat löst, liksom vi ock genom detta vårt öppna bref lösa, alla Norgesinbyggare i allmänhet och en hvar af dem särskilt från den hyllnings- och trohetsed, hvilken de såsom undersåter i allmänhet eller som embetsmän isynnerhet en hvar i sin ställning, civil eller militär, andlig eller verldslig, till oss hafva aflagt; hvarjemte vi, på grund af och i öfverensstämmelse med traktatens 16:de artikel, uppmana eder alla att med ordning och lugn gå öfver till den nya regeringen, som på det mest förbindande sätt förpligtat sig att låta Norges innevånare behålla och njuta deras lagar, rättigheter, friheter och privilegier, sådana som de vid närvarande tid äro.” 
<sec/>
I en bifogad adress uttalade Fredrik VI dessa afskedsord till norska folket: 
<sec/>
”Aldrig kunna, aldrig vilja vi glömma den trohet och hängifvenhet för oss och vår ätt, som det ädla norska folket under alla tider och tillfällen gifvit så rörande bevis på. Så länge trohet bland folkslagen aktas som en dygd, skola norrmännen nämnas såsom de der stodo vid sidan af eller öfverträffade hvarje annat folk i denna dygds utöfvande. Vår uppriktiga önskan är att välgång och lycka må till senaste tid blifva det tappra och ädla norska folkets lott!” 
<sec/>
Hvilka stora, hvilka omätliga skakningar gingo ej nu genom Norges hjerta! Likväl slogo icke alla dess slag i en enda harmoni, ty detta bortbytande eller säljande af en hel nation, verkade i olika grader, i olika intressen, men verkade dock. 
<sec/>
Redan från årets början hade Kristian Fredrik, i allt hvad sig göra låtit, ställt Norge på krigsfot. Det var således synbart att han icke tänkte på lydnad för de befallningar, som konungen af Danmark, hade gifvit och hvilka särskilt tillkommit honom i egenskap af Norges ståthållare att rätta sig efter. 
<sec/>
De idéer, hvilka började gry i hans själ, att för Norge skapa en annan tillvaro, hade flera förtrogna, som eldade och underhöllo dem; och likväl har man påstått att vid just denna epok en stor del af landet betraktade sakerna så som om ingenting annat vore att göra än att skaffa de möjligaste, största och bästa förmåner vid den nya förändringen. Här hette det att Norge icke var ett land nog stort att uppsätta en krigshär i stånd att mäta sig med de betydande egna skaror och hjelptrupper, som pretendenten hade att befalla öfver, och det minst nu, då alla kassor och magasiner voro tomma. 
<sec/>
Häremot ställdes dock af andra partier stora yttranden om det gamla Norges hjeltar, dess närvarande söners mannakraft och orubbliga jernvilja att emotstå allt, då ansträngningarne skulle göras för fosterlandets och egen frihet. Mindes man ingenting af norrmännens fordna bragder? Hade känslan för och värdigheten af det namn, som de burit, ingen genklang mer? Skulle fädrens anda icke resa sig och lefva i ättlingarne? 
<sec/>
Ännu var dock icke utgångs- och föreningspunkten för allt det både talade och outtalade funnen .... 
<sec/>
Kristian Fredrik gjorde straxt härefter en resa till Trondhiem, och att nu resa till denna stad, der Norges konungar fordom blifvit krönta, ansågs både bland norska folket och i grannrikets provinser betyda att prinsen tänkte låta kröna sig till konung. Så der ljuder ofta folkets profetia i förväg. 
<sec/>
I Trondhiem hördes likväl ingenting af i detta fall. Dock hade menniskor under nästan hela färden strömmat emot prinsen och under jubelrop för honom sjelf anropat hans medverkan emot det afskydda ok, som snart räcktes dem. Det var otvifvelaktigt att entusiasmen för Kristian Fredrik, hvilken strödde omkring sig de vänligaste blickar, de lifligaste bedyranden att göra allt till besvarande af den kärlek och det förtroende, som mötte honom, nu stigit till den höjd att hans djerfva och snillrika tanke kunde sträcka sig till det allra högsta målet. 
<sec/>
Prinsen begaf sig emellertid på hemvägen utan att, såsom nämdt är, något hörts af. Dock var det derföre icke sagdt att han skulle återkomma till Kristiania såsom dess ståthållare, hvilket han i alla fall snart måste ha upphört att vara, då de svenska sändebuden kommo för att emottaga sina rättigheter. Under återvägen stannade han på Eidsvold, fordom guldverk, nu jernbruk, dit han sammankallade landets vigtigaste män. 
<sec/>
Här lät Kristian Fredrik först klart förstå att, då konungen af Danmark frånsagt sig sin rätt till tronen, han (Kristian Fredrik) för sin del likväl icke ville afstå sina rättigheter till en arfsföljd, som sträckte sig så långt tillbaka, och att han under landets för närvarande så bekymmersfulla ställning, då allt afsvor Sverge, vore redobogen att såsom en norsk regerings öfverhufvud taga på sina skuldror de öfverhängande svårigheterna, hvilka han med Guds makt och folkets förtroende skulle söka afhjelpa, så att efter den regeringsform, som komme att utarbetas och antagas, ett nytt sjelfständigt lif kunde uppblomsta i Norge. 
<sec/>
Till en början möttes han af de storättade norrmännens inkast mot den förklarade arfsrättigheten. Dock: huru länge dessa konstrika Eidsvolds-underhandlingar än varade, huru heta striderna voro och huru olika tankarne, jemkade de sig dock till enhet så till vida, att Kieler-traktaten ej skulle anses vara bindande för Norge och att prins Kristian Fredrik såsom regent skulle träda i spetsen för landets angelägenheter. 
<sec/>
Att förklara detta steg, som var rakt stridande mot de order han erhållit att öfverlemna riket åt dess nye herrskare, skref han följande bref till danske konungen: 
<sec/>
”Ers maj:t, högt älskade käre herr kusin! 
<sec/>
Förenad med er genom slägtskapens, vänskapens och tacksamhetens band, skulle det vara mig en lika så smärtsam tanke som kränkande förebråelse, om jag genom den i dag utfärdade kungörelse af det norska folkets vilja och genom mitt förhållande som dess regent skulle hafva gjort mig skyldig till en inför Guds domstol orättmätig och oförsvarlig handling. Ni har nödtvungen frånsagt er eder rätt till Norges tron till fördel för Sverges konung. Ni har befallt mig föranstalta om fästningarnes och landets öfverlemnande till de svenska trupperna och dernäst att lemna min post och återvända till Danmark. 
<sec/>
Att lyda er var min pligt, så länge jag förmådde det och ej högre pligter bjödo mig att handla annorlunda. Ni har löst det norska folket från dess trohetsed till er. Det är alltså öfverlåtet till sig sjelft och således alldeles icke förbundet att mot sin vilja böja sig under det ok, som den svenska regeringen vill pålägga detsamma ... Jag har noga pröfvat nationens anda och sinnelag. Den allmänna stämningen är: hellre dö och uppoffra allt, än blifva svensk. Norsk vill hvar man vara, och fäderneslandets försvar är allas fordran ... Ni har satt mig i spetsen för detta trogna folk, och det har varit min sträfvan att vidmakthålla denna stämning, som ensamt kan försäkra Norges oafhängighet. Skulle jag nu dämpa denna höga känsla, öfvergifva det folk, som jag är kallad till att försvara, öfverlemna det till den inre jäsning och förstörelse, som striden för frihet och fädernesland utan föreningspunkt nödvändigt måste framkalla? I sanning, ifall något kan nämnas att svika sin högsta pligt, så hade det varit att handla sålunda. 
<sec/>
Jag känner det höga kallet att rädda ett fritt folk från förtryck, och hvartill jag tror att försynen har bestämt mig. Jag ställer mig i spetsen för fäderneslandets försvar som Norges regent och skall med kraftig hand värna de rättigheter, som äro gifna folket tillbaka, att bestämma sin regeringsförfattning och sitt kommande öde. Nationen har fästat sin tillit till mig. Icke egen förtjenst har banat mig väg till folkets kärlek: den har gått i arf till mig från våra förfäder, och det är min högsta sträfvan att förtjena den, liksom det skall vara min lön att en tacksam efterverld skall nämna mitt namn bland deras, som varit villiga att uppoffra sig för ett folk, hos hvilket fosterlandskänslan och det sanna höga modet lågar i gammal nordisk renhet ... Danskar och norrmän skola – det gifve Gud – alltid som vänner mötas på haf och land! Aldrig skall norrmannen först draga svärdet mot sin broder .... 
<sec/>
Nedkallande himlens bästa välsignelse öfver ers maj:t och det älskade danska folket, tecknar jag mig ers maj:ts, min högt älskade herr kusins, 
<sec/>
uppriktigt tillgifne kusin och vän 
<sec/>
Kristiania den 19 februari 1814.” 
<sec/>
Samma dag utfärdade prinsen ett öppet bref, som tillkännagaf att norska folket tydligt och endrägteligen uttalat sin bestämda vilja att icke underkasta sig Sverges konung och att det i honom (Kristian Fredrik) utvalt sig en regent, hvilken med rätt och myndighet skulle styra landet efter den regeringsform, som dess upplysta män kommo att bestämma vid ett nytt möte på Eidsvold i påföljande april månad. 
<sec/>
Då regenten kort derpå red genom Kristianias gator, emottogs han öfverallt med jubel och hurrarop. Detta måtte ha tagit sig besynnerligt ut för den samma dag till staden anlända svenska deputationen, hvilken medförde svenske konungens proklamation rörande Norges afträdande till förening med Sverge. Enligt en sägen skulle den nye regenten hafva vägrat de svenske herrarne tillträde första dagen. Dagen derpå lärer en ceremoni i kyrkan hafva egt rum i och för hans antagande af regeringen. Då han om aftonen emottog de deputerade, frågade han dem om de varit i kyrkan, och när de bejakade det, bifogade han kort: ”Då har ni redan fått mitt svar!” 
<sec/>
Enligt Aall – ur hvars ”Erindringer” de här synliga brefven äro hemtade – skulle Kristian Fredrik deremot med stor ceremoni samt omgifven af en mängd embetsmän och officerare, för att göra intryck, hafva emottagit de svenska herrarne och långt ifrån i så få ord, som nyss äro anförda, utgjutit sig i förebråelser mot svenska regeringen, hvarvid det bland annat hette att det var genom hungers-systemet som den ville bana sig väg till Norge. I allo hade prinsen visat sig häftig, och de förnäma svenska herrarne läto, då de kommit ur audienssalen, höra både hån och missnöje. 
<sec/>
Sedan detta passerat, började åtskilliga verkningar af det djerfva draget att förspörjas, först genom söndringar och partier inom landet, der äfven fanns ett svenskt parti, och sedan genom de stora söndringarne och partierna utom detsamma. Huru många voro ej de makter, som ville diktera sina lagar för Norge och icke alls ville veta af det såsom en stat med eget öfverhufvud! Detta fingo nog regentens sändebud till de utländska hofven kännas vid, och mycket bittert måtte det ha smakat dessa vigtiga män, som hvar och en tyckte sig lika väl som prins Kristian ega arfsrätt till norska kronan och utomdess – en tanke, den flera delade – ansåg prinsen icke besitta nog fasthet och energi att genomdrifva sina stora föresatser. Hans begär att blifva Norges konung troddes ligga både öfver och under alla hans åtgärder. Var det så, då skulle de händelser, som väntade honom vid slutet af denna korta bana, ingifva honom nog smärta att väcka ånger. Men utan tvifvel lågo ädlare, menskligare och upphöjdare motiver under den yta, som hans samtid icke kunde genomskåda ..... 
<sec/>
I en så inskränkt och anspråkslös redogörelse öfver norska förhållandena som denna, tillkommen endast för att fatta krigshändelserna på gränsen, väntas inga närmare detaljer. Det är således tillräckligt att nämna det riksförsamlingen på Eidsvold slutade med att erbjuda regenten Norges krona såsom Norges konung. 
<sec/>
Men innan det bland dessa kloka, oväldiga och stolta representanter blef afgjordt att skapa en konung, skapades först de lagar, efter hvilka han skulle regera – och detta frihetens storverk var nog lyckligt att få öfverlefva den efemera konungamakten. 
<sec/>
Sedan prinsen på förhand gifvit församlingen tillkänna att han icke vägrade emottaga kronan, ledsagades han – på denna märkvärdiga 17 maj – af en mötande deputation till förhandlingssalen, der han, upprörd, blek och med darrande stämma, i ett utmärkt tal utgöt de känslor, hvaraf hans hjerta brann, och såg in i framtiden huru hans store föregångare Kristian IV:s anda följde honom. Detta mönster skulle också tidigt inpreglas i hans sons hjerta, hans son, till hvilken folkets kärlek skulle gå i arf, emedan han finge lära att akta denna kärlek högre än kronans glans. 
<sec/>
Trodde väl den nye konungen, Norges konung, under det han så talade, att det för honom handlade endast om skimrande såpbubblor? Knappt är väl möjligt att med så många yttre fiender han kunde annat än ana mörka ting, ana att han hade att öfvergå ett svalg, för stort att fyllas af hans krona. 
<sec/>
Icke var det dock endast entusiasm som lifvade honom, det var hoppet att segra i de strider, som förestodo, hoppet att få visa att det ädla förtroende som blifvit honom lemnadt, skulle uppehållas af en stark vilja och kraftiga händer. 
<sec/>
Emellertid skulle nu som hastigast, efter råd och lägenhet, ett slags kröning – den 19 maj – ega rum i kyrkan; och härom berättar Aall, som, sjelf en af rikets representanter, var närvarande vid tillfället, följande intressanta detaljer: 
<sec/>
”Efter den stora kuren förfogade sig konungen, hans råd och svit såväl som hela riksförsamlingen till kyrkan, der en högtidlig gudstjenst var förberedd, svarande mot dagens dubbla fest: den kristliga i anledning af Kristi himmelsfärd, och den borgerliga i anledning af Norges nyresta tron. 
<sec/>
Aldrig har väl en procession under tarfligare form, utan prål och ceremoni, egt rum vid ett högtidligt konungaval. De flesta skramlade åstad i bondkärror eller redo på magra rosinanter, som, utpinade af en långvarig foderbrist, knappt kunde släpa sig ur stället. Andra, bland hvilka befann sig författaren, begagnade egna ben. Ingen ceremoniel ordning iakttogs i den långa raden. Den nyvalde konungen sjelf åkte i en simpel öppen vagn, förspänd med olika färgade hästar, och ingen annan yttre prakt förkunnade det kungliga tåget än en liten skara ridande jägare, som omgåfvo vagnen. 
<sec/>
Ceremoniens enkelhet var en bild af den tron, som Norges konung bestigit; och den egna blandningen af alla klasser utan synliga spår af någon ståndsskilnad utgjorde bilden af det förakt för dessa företräden, som är kännetecknet på den norska författningen ... En mild sol log på denna vackra vårdag mot församlingen, men vintern visade ännu sina spår i de af käl-lossningen gungande vägarna.” 
<sec/>
Efter kröningens slut intogs en frukost i prestgårdens trädgård, hvarifrån dock många, som ej kunde hålla sig framme, foro, efter hvad de sade, hungriga tillbaka ... Härmed var ståten ändad. 
<sec/>
Sinnesstämningen på Eidsvold blef härefter särdeles tillfredsställande, och med lyftadt mod gjorde man sig redo till återresan. 
<sec/>
Vid intåget i Kristiania anmärktes med ledsnad ett förebud af obehaglig art. Det bestod deruti att en del af den äreport, genom hvilken hans maj:t skulle passera, nedramlade innan han hunnit igenom den. För öfrigt gaf Kristiania en präktig anblick med sina massor af jublande folk – de fattiga fingo denna dag också stor traktering – illumination, tal, kanonskott och dylikt. Tjugufyra unga flickor beströdde konungens väg med blommor. En af dessa flickor räckte honom en eklöfskrans, åtföljd af de tvänne orden: ”Förtjent heder.” En annan öfverlemnade åt honom ett dokument, hvilket innehöll tillbudet af en betydande penningegåfva, sammanskjuten af Kristianias borgerskap. Med ridderlig artighet och förbindande hjertlighet gaf hans maj:t de unga damerna detta svar: ”Det hulda könet förskönar hvarje fest, förskönar lifvet tacksamt skall jag erkänna hvarje blomma, som det vill strö på min väg.” 
<sec/>
Efter dessa åtskilliga afbrott gick tåget direkte till kyrkan, der åter igen utanföre och innanföre ceremonier och tal egde rum. Konungen satt – såsom det heter – på en upphöjd stol, som skulle föreställa tron. Man har eljest berättat att vid detta brådskande tillfälle en tron från teatern, i brist af någon annan, blifvit hemtad – och var det så, då kan man säga att den tronen var mer än profetisk ... Högtidligheten förhöjdes deraf att den inträffade på årsdagen af hans maj:ts ankomst som ståthållare till Kristiania samt slutligen genom en af borgerskapet gifven folkfest i trädgården utanföre residenset. 
<sec/>
I de närmaste dagarne var allt lif, förhoppning och hänförelse. 
<sec/>
Under den allmänna berusningen af frihetens stora sak skola damerna visat sig till och med så starka i patriotiska tänkesätt att – enligt uppgift af en senare författare – icke mindre än 400 flickor bildat sig till ett amasongarde. Dessa ”Norges sköldmör” anfördes af en prestdotter, hvilken samme författare låter gälla för Kristian Fredriks älskarinna, en ny Agnes Sorel, som eldat honom för frihetens strid. Hvad grund detta kan ega, lemnas derhän. Ingenting derom hördes i grannriket. 
<sec/>
Snart slog emellertid bladet om. 
<sec/>
Till en början fann man anledning till missnöje deruti att konungen utnämt för många kammarherrar – det var ej tid nu, under landets närvarande bekymmer, att tänka på ståt. Sedan kom svårare hufvudbry i och för de olyckliga gesantskapen vid främmande hof, der man alltjemt ingenting ville veta af det nykrönta majestätet – och slutligen de ständigt inlöpande underrättelserna om Carl Johans armé, icke blott den hemmavarande under fältmarskalken Essen, utan den än betydligare, som återvände från Tyskland och hvilken skulle kommenderas af Carl Johan sjelf. Allt detta var hotande. Men en ännu svårare fiende stod inne i dörrarne – det var den hotande hungern, och den skulle naturligtvis dristigt träda allt närmare och närmare, då Norges hamnar fortforo att vara blokerade. 
<sec/>
Allt hvad som kunde göras för afhjelpande af denna olycka, d. v. s. för införsel af säd, berodde på det svar, som en till London afgången deputation i och för denna fråga der kunde erhålla. Men efter de många äfventyr, som nämde deputation hade att utstå, innan den hann så långt, måste den, sedan den framkommit, utstå det allra hårdaste, nemligen att återvända utan att ha haft företräde. Engelska ministéren lät de utsända veta att Englands politik för närvarande icke tillät något mera än att låta dem obehindradt fara hem till sitt land igen. 
<sec/>
Så började då molnen skocka sig allt mörkare och mörkare, och likväl gjordes oupphörligt tillrustningar för försvarskriget. Bland de förordningar, som vid denna tid utkommit, lärer äfven varit den rättsinniga, att konungen inom armén afskaffade prygelstraffet såsom oförenligt med menniskans värdighet och rättigheter. Men hvad som icke låg inom hans förmåga att afskaffa var den förfärliga penningbristen, hvilken vållade att truppernas utrustning skedde så ömkligt, att soldaterna måste påöka sin packning med sina enskilta kläder för att vid högtidligare tillfällen icke se alltför trasiga och paltfarna ut. Rustningen liknade helt och hållit 1808 års i Sverge, och kanske funnos flera likheter, som ännu icke lågo för öppen dag. Armén besteg sig till 30,000 man, förlagda på alla de punkter, der fienden kunde mötas. Det berodde nu endast på att något ville låta tillskapa sig, innan det ringa munförrådet var förtärdt och hungern slöt förbund med fienden. 
<sec/>
Men långt ifrån att Norges herrskare såg att hans kungastjerna lutade mot nedgången, såg han den lysa i sjelfva mörkret och spårade förhoppningar öfverallt. Till och med när en engelsk gesandt inträffade, medförande den underrättelsen att England ej förr kunde åtaga sig norska folkets sak än detta underkastat sig Sverges suveränitet, såg han äfven i detta ett tecken, som skulle gestalta sig till en bättre förening än den åsyftade ..... 
<sec/>
Vi lemna nu Norge för att i Strömstad få se huru följderna af Norges sjelfständighetsförklaring tecknade sig i gränsorten. 
<chaptername>2.</chaptername>

<chaptername>Strömstad från sjösidan.</chaptername>

<sec/>
Vid den tidpunkt, hvartill vi kommit i föregående lilla öfversigt af Norges ställning, hade Strömstad redan under långa månader varit, så att säga, öfverspoladt af krigsfolk från högsta till lägsta graden, liksom krigsfolket i nejderna vidt deromkring overksamt väntande på att de långvariga kabinettsunderhandlingarne skulle framskrida så mycket att ett resultat blefve skönjbart, hvilket vidare kunde utveckla den kommande verksamheten. 
<sec/>
Och väntade trupperna och befälet, hvad skulle då staden göra – staden, som, hvart än blicken vändes, hade framför sig ett ändlöst perspektiv, så länge Norge stretade emot, ty vare sig att pennkrig eller svärdskrig blefve öfvervägande, finge staden ändå behålla sina ovälkomna gäster långt efter det beslut tagits om krig eller fred skulle komma till stånd. 
<sec/>
Och dertill rådde nu, då ”matfrierier” icke behöfdes, då inga sjuka halfnakna landtvärnister togo omsorgerna i anspråk och inga ”cirklar” för spinnande af politiska hemligheter voro af nöden, en anda af positivitet, stundom öfvergående ända till öfversitteri, som om man befunnit sig i fiendeland. 
<sec/>
Kronprinsens rykte och segrar, jemte det anseende hvartill Sverge åter lyftat sig, utgjorde förenadt något, som visst var godt och väl för både krigaren och patrioten – och hvilken ansåg sig ej för patriot – men det var en mäkta stor skilnad på att i all sköns ro hålla tal om dessa lysande förmåner på orter, der ingenting annat förspordes än sådant som rörde sakernas grannaste sida, mot att hålla tal på de orter, der man, så godt som kastad ur hus och hem, såg hela sin yttre, stundom sin inre existens flyga bort lik röken för vinden. Här kunde jubelropen öfver den 14 januari – Norges lofvade förening med Sverge – icke skrikas alldeles så högt som på andra ställen, icke ens på den dagen, då man särskilt fick befallning att öfver denna lycka jubla i sky, d. v. s. på den 6 mars 1814, då fältmarskalken Essen hade sitt högqvarter i Strömstad. 
<sec/>
Emellertid ville det sig till grannlåternas förhöjande så väl, att i samma vefvan ett norskt ombud, general Schmettow, kom till staden för att å norska regeringens vägnar tala några bevekande ord med den svenske öfverbefälhafvaren. Exellensen Essen kunde då, i följd af alla de trupper, som högtidligheten till ära blifvit beordrade in i staden, gifva Kristian Fredriks ombud en honom värdig emottagning, hvad ock skedde. Men det är mycket troligt att den norske generalen skulle hafva föredragit den största enkelhet framför denna pomp och ståt, som erinrade om det förskräckliga, hvilket nog ändå var kändt, att Norge genom ett penndrag blifvit kastadt från Danmark till Sverge. 
<sec/>
Ambasaden gällde isynnerhet att skaffa dåvarande regenten ett möte med fältmarskalken, hvarhelst denne ville bestämma det. Men Kristian Fredriks gesandter voro alltid olyckliga – så äfven nu, och det i trots deraf att generalen med stark sjelfkänsla på egna och norska nationens vägnar uttalade denna ridderliga fras: ”Ni kan tro på mitt ord, att Norge aldrig uppgifver sin oafhängighet och aldrig skall underkasta sig Sverge!” 
<sec/>
I ett bref, dateradt Strömstad i mars, skref exellensen Essen till kronprinsen Carl Johan om detta möte och fördolde icke att han med en viss skämtfullhet behandlat sakerna samt att han fullkomligt afslagit den tilltänkta konferensen .... 
<sec/>
Men vi vända oss nu till sommaren och sjösidan för att se en den vackraste anblick, som kan erbjudas på en glänsande junidag med genomskinlig luft. 
<sec/>
Vid de kala Långöarne – den södra omkring en fjerdedels mil från staden – låg i den så kallade Långörännan på det klara blå vattnet den öppna kanonslupseskadern, bestående af omkring 60 kanonslupar, jemte en hel del mörsarefartyg och däckade kanonslupar, så kallade snällseglare, att icke nämna alla öfriga fartyg för rekognoskering, proviantering, sjukvården, m. m., utom chefsjakterna. Det var en liten stad på vattnet. Längre bort fick man senare se den lilla stadens gungande palatser, de ofantliga linieskeppen, med ”Gustaf den store”, chefsskeppet, såsom kungligt slott, hvad det så mycket mer blef den dag, då Carl XIII steg ombord för att taga kommandot, åtminstone i en vision derom. 
<sec/>
Till tjenstgöring på kanonslupseskadern hade en del af infanteriet blifvit beordrad; och i famnen på de gräsbevuxna dalfördjupningarne, som finnas mellan södra Långöns fasta klippväggar, voro en myckenhet tält uppslagna, der sista afdelningarna af dessa stackars menniskor, hvilka för icke längesedan på ett par hundra bondkärror, neddammade och förstörda, ankommit till Strömstad, hvarest några lador gifvit dem tak öfver hufvudet, ändtligen funnit en skäligen angenäm tillflyktsort, emellan det de voro beordrade till tjenstgöring på sluparne. 
<sec/>
Huru grant lyste ej i solen både de större hemmen på vattnet och de små hvita hemmen på land, som så vackert afstucko mot det gröna gräset och de grå klipporna! Utom tälten funnos der äfven provisionella boningar af andra slag. Derom vittna ännu en mängd lemningar. 
<sec/>
Icke dess mindre hade man det mycket enformigt, och det var små högtider, då tvänne gånger om dagen signal gafs från koksluparne att backarne fingo afhemtas. Nu blef en liflig korsande rörelse mellan de gifvande och hemtande sluparne. En båt afgick från hvar division, och då backarne – stora glänsande träbunkar, i hvilka maten var upplagd – ankommo till land, emottogos de med förtjusning af de derstädes väntande, hvarvid likväl vissa ordningsmän togo hand om arrangemanget. Derefter bildade sig de trefligaste backlag af de gladaste backlagskamrater, och det var helt förtjusande att på afstånd se dessa små middagar eller supéer så pittoreskt fördelade i den lilla gräsöcknen, medan bullret af ilande båtar, kommandorop och signaleringar genljöd på vattnet. 
<sec/>
Men man kunde, som sagdt är, icke ha dessa angenäma förströelser mer än två gånger om dagen; och exercisen, målskjutningen, ja till och med kyrkparaden om söndagen, allt blef enformigt i längden. När så den ena kommenderingen efter den andra gjort sig förtrolig icke allenast härmed, utan äfven med signalplåten, på hvilken man fick studera alla flaggors olika betydelse, tröttnade äfven den och önskade någon dissipation. Emellertid tycktes ingen annan vilja erbjuda sig än den, som turvis tillföll dem, hvilka blefvo beordrade att deltaga i en förpostkommendering, som hvar vecka afgick till det midt emot nordligare belägna lilla fiskläget Seläter, ett hem för goda lotsar och skickliga fiskare, men ej gifvande synnerlig förströelse, om icke genom att under patrulleringarne nattetid iakttaga hvad som tilldrog sig åt norska sidan, och från den tilldrog sig just ingenting annat än att svenskarne fingo höra de norska patrulleringsbåtarne från Hvalöarne (en mil från Seläter) och stundom se en parlamentärflagg, hvilken bådade att man hade litet att snacka om, men så litet att det snart blef lika enformigt som nyss. 
<sec/>
Dertill gick det vid denna tid en hungersnöd på litteratur genom land och strand, och då man icke hade annat att studera än reglementet och krigsartiklarne, gjorde det en verklig epok, när under denna sommar utkom en af de då så moderna röfvareromanerna, Mazzarino, Moraldino, Rinaldini ... någondera var det. Denna skatt helsades af de uttröttade officerarne som en välsignelse och tröst vid mången tråkig bivuak. Slutligen hittade eskaderns officerare, d. v. s. sjöofficerarne, hvilka icke hade det mycket roligare än infanterimilitären, på något, som gjorde en lysande diversion, och detta något härledde sig från den enda förströelse, som ännu icke blifvit omnämd, nemligen permissionerna och de derunder gjorda besöken i staden, der officerarne från båda eskaderna voro väl emottagna som trefliga gäster, särdeles hos damerna, om hvilkas ynnest de lyckligt täflade med landtarméns officerare. 
<sec/>
En dag, kort före midsommar, inträffade en angenäm uppståndelse. En nyhet hade spridt sig, snart bekräftad, att flottans kavaljerer skulle anställa en bal på södra Långön. O, himmel, hvilken brådska för alla fingrar, som kunde sy! Hvem ville ej vara bland de elegantaste vid denna fest, om hvilken de intressantaste och färgrikaste rykten redan voro i omlopp! 
<sec/>
Vid närvarande tidpunkt närmade jag mig med snabba steg mina sju år och fann denna ålder vara tillräcklig för att rättfärdiga det oafvisliga begäret att få se om än aldrig så litet af festen på Långön. Flera barn skulle lyckliggöras genom att medfölja föräldrar eller syskon, och huru jag erhöll denna omätliga gunst mins jag ej, nog – med en känsla af bäfvande hänryckning förnam jag att jag på ett par timmar torde få se ståten, men derefter vända tillbaka med någon, gud vet hvem, som vid den tiden skulle vara i staden. 
<sec/>
Emellertid har denna lysande tilldragelse icke qvarlemnat något annat tydligt intryck än ett hvimmel af båtar, derpå ett hvimmel af tält och slutligen ett alldeles omätligt hvimmel af granna uniformer på granna herrar och ståtliga baldrägter på granna damer, hvilkas uppfästade släp ständigt under dansen intrasslade sig i de svängande officersskärpen. Öfver allt detta bullrade musiken, hvars toner ändå måste bortdö vid salutskottens dunder. Om jag mins rätt, var jag så trött att jag utan bedröfvelse hörde nämnas om mitt uppbrott till staden och vet ej om jag med egna eller blott med andras ögon sett det ståtliga fyrverkeriet. 
<sec/>
Emellertid har jag af en slägting i Strömstad, närvarande vid denna poetiska och pompösa bal, inhemtat några närmare detaljer. 
<sec/>
Danssalen utgjordes af ett 50 alnar långt korstält, belagdt med brädgolf och invändigt prydt med alla nationers flaggor. Orkestern, bestående af icke mindre än tre regementens musikkårer, hade plats vid ena långsidan, men icke inuti salongen. Ena smalväggen bestod af en kolossal portik med 3 ingångar, en bred, i midten, och en smal, på hvardera sidan. Från portiken gick en rak allé af granar ned till sjön, och i samma linie lågo kanonsluparne på ömse sidor, så att denna storartade allé, som tycktes genom de större fartygen fortsättas långt ut i fjerran, syntes inifrån salen lik vägen till en förtrollad sagoverlds – och allt detta öfvergjutet af midsommardagens sista solstrålar. 
<sec/>
När skålen för hans kongl. höghet kronprinsens namnsdag föreslogs, dånade en dubbel salva från alla fartygen, så att mången af de unga damerna i förskräckelsen nödgades emottaga biträde af de tjenstvilliga officerarne. Balen varade till full dager, då en elegant frukost intogs på chefsskeppet Gustaf den store ... 
<sec/>
Om samma lysande högtidlighet berättar en af de på kanonsluparne beordrade infanteri-officerarne bland annat: 
<sec/>
”Sammanhängande med danssalongen och med fri utsigt öfver densamma var anbragt ett större rundt tält, på hvars inredning och prydnad man användt desto större omsorg som det utgjorde ett slags budoar, särskilt ärnad för damerna. Vid sidan deraf fanns ett mindre tält för toaletten, hvartill ingången doldes af ett förhänge. Af korstältets båda armar var den ena upptagen af spelbord, och i den andra serverades förfriskningar. Midt öfver tältet svajade svenska flaggan och vimpeln. 
<sec/>
Gästerna från staden afhemtades i roddslupar, täckta med blått kläde och åtföljda af officerare. 
<sec/>
Andra officerare emottogo de ankommande vid landgången och ledsagade dem till danslokalen. Allt var festligt och lifligt, glädjen stod målad på alla ansigten, och intet oangenämt afbröt den muntra dansen, som fortgick med lust och gamman ända till morgonen, då gästerna med samma omsorgsfulla uppmärksamhet åter fördes hem. 
<sec/>
När skymningen inföll och kronprinsens skål under fanfarer och bravorop föreslogs af eskaderchefen, öfverste Wirsén, drogos förhängena framför ingången undan. Längst i bakgrunden ett stycke ute på sjön visade sig den vackra skonerten ”Experiment”, förd af löjtnant Tibell. Den var för tillfället prydd med flaggor och skeppslyktor, och för hvarje kanonskott, som dånade från dess mot tältet vända sida, framblänkte en vacker fyrverkeripjes. Verser till firande af dagens hjelte, författade af den både såsom umgängesvän och predikant värderade pastor Gentschein, afsjöngos på en känd melodi. 
<sec/>
Sedan damerna afrest blef glädjen efter vanligheten mera bullrande. Skönhetens välde var förbi, vingudens inträdde. Stora kopparkittlar fyllda med punsch framburos på dansgolfvet, champagnekorkar smällde, tal höllos, brödraband knötos, muntra visor uppstämdes – på infall, sång och upptåg ville det aldrig hafva någon ända.”– – – – – –  
<sec/>
Efter detta glänsande afbrott i flottans annaler sjönk den tillbaka i sin förra overksamhet, oupphörligt väntande på order att få lemna sin station vid Långöarne. Men derpå fick den vänta ett godt stycke tid. Ännu lefde konung Kristian inne i Kristiania på hoppet om sina eviga förhandlingars lyckliga utgång, och ännu gick vidt omkring i Sverge den ljudande basunen om allt det norrmännen tänkte göra för att värna sin sjelfständighet. Detta basunande blef slutligen så högljudt, att det, liksom allt annat högljudt, skaffade sig gehör – och svenska armén, hvilken allt tätare sammandrogs, trodde på fullt allvar att norrmännen ärnade kämpa till sista man. 
<chaptername>3.</chaptername>

<chaptername>Strömstad från landsidan.</chaptername>

<sec/>
Medan flottan fortfor att utsträcka sina linier i den grönblå hafsviken, medan dess vimplar fläktade för vinden och dess slupar korsade hvarandra, för att om morgnarne hemta från staden det under natten tillverkade brödet och drickat, och medan landt- och sjöofficerare foro fram och åter på visiter hos hvarandra, är det tid att kasta en blick på sjelfva staden. 
<sec/>
Här hvimlade det som i en bikupa, hvimlade af alla slags uniformer och genljöd af allt slags buller: musik, kanonskott, exercis, transporter, ridande kurirer, löpande adjutanter, skyldrande vaktposter, pustande embetsmän och springande tjenstandar, med andan i halsen förkunnande ny inqvartering och skaffande sig dubbelt gehör genom någon positiv röst, som bakom ropade på skyndsamhet. 
<sec/>
Det var högst eget att hvarje nykommen officer trodde på den egna lyckliga ingifvelsen att han var väntad med allt, uppbäddad säng och uppassning först och främst. Ja, han behöfde blott vilja för att, i likhet med de gamla sagornas vandringsmän, medelst någon talisman få framtrolladt allt möjligt. Den talisman, som här begagnades var skarp ton och grandiosa fasoner, ända tills det ej fanns annat råd än att, såsom det tarfliga uttrycket lyder, ”sticka pipan i säcken” och humant vänta på hvad de jägtade borgarne och deras fruntimmer kunde arrangera. 
<sec/>
Sedan första uppträdandet var öfver, blef det vanligen annorlunda. Då gjorde man sig till god vän, komplimenterade frun, var resonabel mot mannen tolererade sönerna, kurtiserade döttrarne och svor på paroll att man aldrig under inqvarteringen i någon gränsstad kunde få det bättre .... Men hvad mera – ett folk går bort, ett annat kommer åter, och så började samma bråk på nytt, förutom det rent af omenskliga mellanbråket af soldat-inqvarteringarne, hvarvid det icke gick per man, utan per skock. 
<sec/>
Vindar, bodar, uthus och inhus sågo ut som om de varit uppstaplade med soldat-trafvar. Ibland fingo sjelfva spanmålsmagasinen, jemte de stora loften, der sjöskadadt kaffe, risgryn och andra specerier voro utbredda på golfven och der jag fann det så gränslöst roligt att springa omkring, utan prut släppas till, hvarvid kanske bodbetjenten i knapp nöd hann undan med den gigantiska qvasten, som, farande kring golfvet, skulle både skilja och ordna i högar de olika varorna, hvilka måhända, ifall halmen ej räckte till, fingo tjena en trött krigsman till lägerstad. 
<sec/>
Detta inom staden. 
<sec/>
Om vi nu följa landsvägen från stadens båda tullar, blir ögat äfven här villrådigt hvar det skall stanna. Utgå vi från södra sidan den väg, som leder åt Kollekinds gästgifvaregård, så finner man här en verld bråkande för sig sjelf. 
<sec/>
Först och främst mötes man af marscherande kompanier, soldater dammiga som mjölnare, omornade och trötta efter den klena hvilan i en lada. Derpå komma stora karavaner, af bondkärror och grindvagnar, ur hvilka uppsticka än ett bräkande får, det matmodern i korgstolen förgäfves söker educera till tystnad, än ett par grisar, grymtande mot fåret, och än en korg höns, hvarifrån ett kacklande utan hejd låter höra sig, ända tills några väldiga kalkontuppar eller högt snattrande gäss från andra åkdon befallande bjuda tystnad åt hönsseraljen. Men allt detta ljuder endast som sorlet från en bäck, då man jemför det med ljudet från den karavan, som följer efter, bestående af klampande och råmande oxar och kor ... Vill man härtill lägga alla stadens pigor, ute på språng för att i förväg få uppköpa några landtmannaprodukter, samt en mängd så kallade småfruar, uppvaktade af tjenstaktiga fältväblar och sergeanter såsom hjelpredor att pruta pris, och allra ytterst i kedjan en bataljon yrande pojkvaskar, hvilka mot premium åtagit sig krögarmadamernas sak och, lika qvickt som en stockholmspojke knuffar sig fram till teaterluckan för att i triumf återföra några biljetter, lika qvickt tränga sig in mellan folket och kärrorna och eröfra sig några tjog ägg och ett par bundtar smör – så har man scenen komplett. 
<sec/>
Om vi nu gå ut åt norra vägen, så ha vi snart framför oss en annan scen, vacker, intressant och på sitt sätt lustig, notabene sedd på afstånd, vare sig i sol- eller månsken. 
<sec/>
Icke särdeles långt från Eist’s gästgifvaregård, hvilken är belägen en mil från Strömstad, reser sig utefter en temligen vild skogstrakt en hel pittoresk by af en mängd små inventiösa hyttor, uppförda af jord och ris, alldeles icke kastade om hvarandra, såsom vi se i våra verkliga byar, utan helt ordentligt ordnade i gator och qvarter. 
<sec/>
Kan detta verk vara våra svenska soldaters? Knappt nog – men har man ett tvifvel härom, häfves det genast, då man nalkas platsen, ty ett det orimligaste, lifligaste sladdrande, vida värre än det åt Kollekindssidan, äfven då man tar kalkonerna, grisarne, och pojkarne tillsammans, möter här den besökande; och han får veta, ifall han ej förut känner det, att han befinner sig midt ibland den sammanrafsade skara, som under titel af royal svedois, blifvit från Tyskland, der regementet uppsattes, beordradt till Sverge och vestra kusten, för att jemte de öfriga återvändande trupperna slå sig ned i trakterna kring Strömstad under väntan på de order, som skulle bestämma öfver färden till Norge. 
<sec/>
Dessa herrar fransmän, hvilka stridt i tyska kriget och, då de först bildades till en kår, af Carl Johan voro ärnade att skickas ut till Guadeloupe, denna förläning, som England sedan utlöste mot penningar, dessa herrar fransmän hade troligen varit särdeles egnade till sin första bestämmelseort, hvarest det eldiga temperamentet kunnat ega större svängrum och den fördomsfria andan icke behöft trängas och skuffas ihop med de småaktiga och iskylda vanor, som mötte dem i norden. Men en dag, när den lagbundna militäriska diskiplinen, som nu välgörande höll dem fängslade, löstes upp, när kriget var slut, och friheten kom i förening med sjukdom och öfvergifvenhet för dem, som stannade qvar, då visade de sig som de olyckligaste plågoris, hvaraf en provins eller stad kunde hemsökas, och om böner utan allt annat transportmedel kunnat landsätta dem på Gouadeloupe, så skulle hvarenda en fått göra resan till Vestindien hastigare än tanken flyger dit. 
<sec/>
Men nu se vi de snillrika sönerna af Frankrikes sköna land i sin blå svenska förvandling sträfva att göra sig hemmastadda med dessa horribla fjällmarker, denna miserabla likör, som kallas svenskt finkel och dessa abominabla anrättningar af ärter, fläsk, salt kött och sill, vid hvilka anrättningar likväl den svenske soldatens hjerta hoppar i bröstet. 
<sec/>
Hus hade de snart med sin händighet kunnat bereda sig, men hvad var att göra med traktamentet? Huru många skyhöga vredgade utrop i bullrande dissonanser, der ”sacre Dieu” och ”le diable” ömsom hade hufvudrollen, undsluppo ej deras läppar, medan de, hopvis liggande på backen utanför hyttorna, sökte komma till rätta med ärtskålen, det salta fläsket och de flinthårda ”knallarne”, så olika det franska hvetbrödet! Någon gång bestods väl äfven färskt kött, men så sällan att dess njutning endast blef en saknad. 
<sec/>
Dock – egnade det väl fransmän att såsom förstockade svenska soldater svälja alla dessa rysligheter, utan att åtminstone försöka skaffa sig någon förbättring i kosten? Omöjligt! Hvartill hade man då fått tunga, ögon, fala leenden och framför allt den sinnrika mimiken, om ej att med sådana resurser inverka på alla dessa nyfikna qvinnor, vare sig bland allmogen eller stadens tarfligare befolkning, som kommo för att se och betrakta de lifliga, pratsamma och artiga krigsmännen, hvilka våra besökande damer – de vackraste skeppare- och bonddöttrar man ville se – ändå på det hela icke kunde besluta sig till att qvalificera som riktiga menniskor. De ansågo dem snarare såsom ett slags ap-menniskor, ty icke förstod man hvad de talade med munnen, men väl med gesterna, och sedan gick deras kurtis ut på de löjligaste böner om kattor, råttor och grodor och gud vet allt i samma väg – och att tolken, då en sådan behöfdes, icke drifvit gäck med någon, kunde man utan svårighet öfvertyga sig om, när man såg huru behändigt dessa ”fransoser” tillskapade en stekt hare af den grå katten och de vackraste kramsfoglar af råttor och grodor, att icke nämna det de gjorde sallad och spenat af vildsyra, svampar och maskrosor. Det var att både skratta och gråta åt. Men slutligen drog man sig ändå fruktande tillbaka, ty huru angenäma dessa herrars petits soins än förekommo – isynnerhet var deras dans frestande: de dansade som englar – så var man ju kristen och finge tänka på att icke kasta bort sina perlor. 
<sec/>
Nu skola vi gå litet längre fram både i tiden och på landsvägen. 
<sec/>
Vi se en herrlig juli-afton, hvars bländande månsken kastat liksom en silfverbrygga mellan svenska och norska landet af Svinesund. Vi se de små tullhusen på ömse sidor af den yttersta stranden, äfven öfvergjuten af silfver, och vaktposterna med sina gevärspipor röra sig af och an, medan då och då ett vaktrop höres och besvaras. 
<sec/>
Men hvad är ej ännu mera att se och förnimma på denna allvarligt högtidliga scen, sluten inom ramen af gigantiska, nästan lodräta klippväggar! Huru hemlighetsfullt susar ej den smala strömmen, der den skyndar från sitt urhem i Bullarsjöarne att genom Idefjorden och Tistedalselfven utgjuta sig i hafvet! Och huru vördnadsbjudande ännu i sitt förfall, i sin vålnadsskrud, resa sig ej från den glesnade skogen vid fjällets sluttning Carl XII:s skansar och vallar, dessa minnesmärken efter en odödlig hjelte, som af de tolf skansarne ärnade utveckla ett försvarsverk, hvilket kunnat vid denna gräns blifva för Sverge hvad fordom Bohus fästning var! 
<sec/>
Vågar sig nu vandraren uppför de nästan obestigliga klipporna till bergshöjden, så belönas han genom en utomordentligt präktig anblick. Menniskoboningar finnas ej i närheten, med undantag af de två små tullhusen, men på ena sidan synes hafvet, det sköna hafvet, och på den andra flera kyrkor i både Sverge och Norge. På en mils afstånd ser man Fredrikshall, hvars torn och fästning skönjas .... Fredrikshall – hvilka minnen för Sverge i blott detta ord! 
<sec/>
Öfver allt ligger en djup tystnad. 
<sec/>
Men gent öfver på de högsta öfver vattnet mest framskjutande klipporna synes en norsk postering uppmärksamt speja åt svenska sidan. Man kunde taga den för en vaktpostering i luften. Och troligen känner den att, om det är tyst vid Carl XII:s vallar, det dock rör sig längre bort, hvad det äfven gör. 
<sec/>
Åtskilliga af de från Tyskland återkomna trupperna bland dem, som stodo under Carl Johans eget befäl, hafva nyligen fått order att lemna sina otrefliga qvarter i bondstugorna inom Näsinge och Hogdals socknar för att draga sig till Svinesund. Här i den stora vilda skogen rörer det sig rundt omkring som i en myrstack; och månen belyser, förutom en oräknelig massa hvita tält, en hel hop riskojor – kanhända tillhörande royal suedois, som äfven fått order att lemna sin lilla stad vid Eist, hvaröfver de visat en sådan glädje att, när de några dagar senare passerade den öfver sundet slagna bryggan, de jublande ropade: ”Vive Charles Jean, vive Charles Jean!” Men hvart de gingo, hade de sin förhatliga kost med sig, och de behöfde komma in i Norge för att lära sig att äfven dessa tarfliga gåfvor kunna anses som de utsöktaste läckerheter, ty just i Norge ville officerarne mången gång ha bytt middag med manskapet, och norrmännen sjelfva skulle ha velat slåss som lejon för samma måltid. 
<sec/>
I skogen drömmer man emellertid blott om stridens larm, i förmodan att norrmännen tänka hålla sina stora ord. 
<sec/>
Och medan det är tyst i skogen, på fjällen, på klipporna och vattnet, lemna vi månen att i ro skina på de hvita tälten, hvilka lika förtroligt stödja sig mot de åldriga träden som den åldriga skildtvakten stödjer sig mot tältstolpen. 
<chaptername>4.</chaptername>
Kommendantens botemedel mot ledsnaden. 
<sec/>
Familjlifvet var under denna tid nära nog som en stat i upplösning, och för flera familjer var det en så mycket säkrare upplösning som de små lifliga kabinettskrigen – såvida man och hustru hade ett kabinett eller en vrå att kriga i – vanligen härflöto från den beniga frågan, som statens öfverhufvud ständigt framdrog, nemligen angående det oangenäma förhållandet att se främmande makter hemligen ställa sig i förbindelse med inrikes ministèren, från högsta till sista instansen på qvinnolinien. Det är sant att fredstraktater ofta nog afslötos, men då de i likhet med många andra större traktater syntes temligen onyttiga, brötos de åter, tills någon påkommen händelse utifrån tvingade den lilla statens förnämsta medlemmar – nemligen herrn och frun att göra gemensam sak för det gemensamma intresset. 
<sec/>
Hvad beträffar de gamla husen, så voro äfven de i upplösning i afseende på alla slags vanor, beqvämligheter, bruk och seder, m. m. 
<sec/>
Man visste i allmänhet icke den ena timman om man hade någonstädes att mötas den andra eller, såvida man på aftonen egde utrymme för ett måltidsbord, hvarest detsamma skulle ställas nästa middag. På samma sätt var det med sofrummen: den ene låg här, den andre der – och att tänka sig att i likhet med 1808 tidtals ega ett förmak, en sängkammare, utom vid truppernas marsch åt Norge, skulle ha varit detsamma som en vansinnig dröm. 
<sec/>
Min far var under sommaren för det mesta stadd på små affärsresor. Hemma drog han sig oftast upp till sitt kära Kristorp, hvilket likväl icke heller alltid var fritt från inqvarteringar. Der var dock jemförelsevis ett lugnets himmelrike, och när man ibland nödgades se främmande, hvilket man ofta nog blef tvungen till, utgjorde gräsbackarne förmaket och bersåerna förtroliga kabinetter. Vid en riktig stor-tillställning begagnades den slätslipade jättegrytan straxt utanför trädgårdsmuren såsom punschbål, emedan de vanliga ostindiska i förhållande till samlingen togo sig ut som äggskal. 
<sec/>
I allmänhet voro de festligheter, som stadsboerna gåfvo sina gäster på sommarsidan, anställda antingen i de små trädgårdarne inom staden eller ute på holmarne. De officerare, som gjort sig förtroligare bekanta, kommo på té hvar som helst, och ”hvar som helst” kunde vara antingen i en löfsal ute på gården eller i en kammarvrå vid köket – ja, de skydde visst icke att hålla till godo en varm pannkaka vid sjelfva köksbänken .... 
<sec/>
Nu till något helt och hållet enskilt. 
<sec/>
En gång – en oförgätlig afton, och många voro de – hade jag i sällskap med en ung slägting, en blifvande svägerska, begifvit mig upp i husets andra afdelning, hvarest, just i hörnet af den tredje mellan torget och gränden, ett par oinredda lägenheter för tillfället nyss blifvit lediga. Det var ett mindre rum, ärnadt till något slags skafferi, och derutanför ett temligen stort, der packgods brukade förvaras. I denna fristad skulle jag och mamsell Franck sofva, och husets andra mamseller skulle äfven sofva der, så framt de icke hela natten behöfde gå uppe för brödbaket – ty hussysslorna sköttes endast nattetid. 
<sec/>
Vi hade tagit vår tillflykt i det inre rummet och arrangerat oss med våra provisionella bäddar så godt vi kunnat. Dagen hade varit särdeles bråkig, och man kunde således icke annat än sofva godt ... Hvilken villa! 
<sec/>
Medan jag sof som bäst, vaknade min slägting vid ett högligen obehagligt klampande i baktrapporna – det fanns två sådana, hvilka på ömse sidor ledde upp till en stor ”svale” eller korridor, der flera dörrar funnos till öfverrum, genom hvilka man sedan kom ut till trappan i husets första afdelning .... Utan en sekunds besinning klädde sig mamsell Franck skyndsamt och kom ut på svalen just lagom för att få se en afdelning soldater marschera upp. Alldeles förskrämd, hann hon med knapp nöd förbi dem, än mindre att hemta mig. Hon kunde icke ens för bokhållaren, som anförde dem och som ansåg lokalen vara ledig, komma åt att säga ett enda ord. Med mig hade hon intet annat att göra än att befalla mig i Guds hand och hoppas att jag skulle sofva tills så långt på dagen att nattgästerna voro borta. 
<sec/>
Besynnerligt nog sof jag också under hela arrangemanget för mina uttröttade grannar att komma till ro. 
<sec/>
Men himmel – hvilket uppvaknande! 
<sec/>
Först och främst var jag ensam i denna del af huset, som jag alltid betraktade med en viss respekt, emedan de stygga kurirerna och ordonanserna, för hvilka jag var riktigt rädd, gemenligen passerade baktrapporna och svalen, då de skulle upp till kommendanten. Dessutom bodde officerare i rummen rundtomkring, och man kunde ju lätt komma in genom den yttre dörren. Slutligen fanns också en gammal finsk korpral, som ofta hade ärenden till det i huset boende befälet, och denne finne, hemmastadd i hvarje slags trollkonster, utgjorde alla pigors och barns fasa. Men detta sammantaget fick väl gå an – jag var just icke kinkig, född och uppfödd som jag var bland storm och hafsskum, krig och allehanda slags uppträden. Nu tillkom likväl något, som jag var urstånd att fatta, nemligen de allra rysligaste ljud och brumningar ända inpå mig. Genast for min tanke till finnen: det var icke längesedan han trollat fram ett ur, som blifvit taget från en af bokhållarne, och jag föreställde mig att han nu möjligen förehade någon besvärjelse derute. 
<sec/>
Erinrande mig att jag var sju år gammal och således en förnuftig menniska, tog jag dock mod åt mig att gå fram till dörren och titta genom nyckelhålet ... Åh, min gud, hvilken syn! Om det stora rummet derute varit en ofantlig silltunna med endast ett hvarf på bottnen, så kunde sillarne ej hafva legat ordentligare ihoppackade än den hop soldater, som här låg hvarftals på golfvet med hufvud och fötter emot hvarandra. 
<sec/>
Hvad var nu att göra? Skrika dugde ej. Jag tordes knappt andas – huru komma ut, och huru våga stanna qvar, då alla dessa busar skulle vakna! 
<sec/>
Jag minnes att i fönstret stod ett timglas, som jag med ångest vände under förhoppning att någon skulle komma, innan sanden runnit ut och halftimman var full. Men sanden rann korn efter korn, under det jag med bäfvan betraktade den och barnahjertat slog sina häftigaste slag ... Likväl kom ingen. 
<sec/>
Hvad gjorde jag då slutligen? 
<sec/>
Då jag öfvertänkt att manskapet derute sof som om det ärnade sofva till domedag, öppnade jag dörren och tog först sakta och försigtigt ett steg ut – ut, d. v. s. satte foten på soldaten, som låg ända invid tröskeln. Andra steget lika försigtigt .... Derefter flög jag, vidrörande knappt hvar tredje man, tills jag hunnit rummets längd, kommit genom andra dörren och ut i svalen ..... 
<sec/>
(.... Jag kan icke låta bli att här inom parentes omnämna en liten tilldragelse, som långt senare in i tiden hade sammanhang med denna morgonstund, hvaraf erinran så lifligt väcktes .... Jag bodde som nygift på en egendom i Småland; och en dag, då min man i egenskap af provinsialläkare var borta på besigtningsresor, fattades jag af en djup längtan till det gamla hemmet, hvaraf minnet så klart lekte för mig, att jag önskade det blott en liten fågel slagit på rutan – jag skulle då trott att han kommit de 40 milen med helsningar från min barndomsverld. Men någon fågel kom ej. Att förströ mig gick jag ut, i tanke att vandra bort till löfdungarne; men innan jag hann dit, träffade jag en gammal soldat på stickbacken, der han högg ved. Hans ”Guds fred” lät så inbjudande, att bekantskapen snart var gjord. Med frisk språksamhet berättade han mig att han bodde på ett af de närgränsande torpen, der han gjorde hvarjehanda småsysslor, men att han förut varit i flera krig och sist 1814 i Norge. Med hjertat på läpparne frågade jag honom om han varit inqvarterad i Strömstad, och då han icke blott bejakade detta, utan ock berättade att han bott hos en gammal köpman vid hörnet af torget – hvad han precis mindes, både derföre att han blifvit hederligt välplägad och derföre att ett litet flickbarn, som varit instängdt, måste, för att slippa ut, trippa öfver honom och kamraterna – hade jag så när tagit gubben i famn ... Sådant der låter icke beskrifva sig – derför icke ett ord vidare.) 
<sec/>
.... Jag återvänder nu till det ögonblick, då jag efter min rymning från det provisionella nattqvarteret stod på svalen. 
<sec/>
Min första tanke riktades på möjligheten att skaffa mig en ny hviloplats; och sedan jag kommit ned i den många gånger nämda mörka gången, sprang jag till stora visterhuset, i hopp att träffa någon af mamsellerna. Lyckligtvis hade jag ej räknat fel: en af dem stod der och lade upp brödhögar. 
<sec/>
”Gå sakta, stackars barn!” hviskade hon medlidsamt ... ”Se der ....” 
<sec/>
Hon visade åt det långa bordet i visterhuset ... Min gud, skulle jag väl tro mina sinnen! Hvem låg der och sof, om icke – min mor. Jag tyckte att jag ville falla ned på mina knän och kyssa handen, som hvilade mot bordskanten. Men jag var för rädd att väcka henne, och jag trodde aldrig att något större helgerån kunde hafva blifvit begånget, än det som tvungit henne att taga ett sådant läger. Det hette väl att hon varit uppe för att sjelf öfverse det stora baket, men jag trodde mer på hvad en af pigorna sedan tillhviskade mig, nemligen att frun sent på aftonen fått lemna sängen åt en anländ sjuk officer. 
<sec/>
Emellertid kröp jag nu helt förtjust in emellan ett par mjölbingar; och med hufvudet på en ihoplagd säck somnade jag för andra gången, trygg i medvetandet att jag nu var väl värnad. 
<sec/>
Den, som längst bland de inqvarterade officerarne bodde i mina föräldrars hus, var kommendanten öfverstlöjtnant Vinblad. 
<sec/>
Denne herre måtte ha haft oändligt tråkigt eller också varit temligen excentrisk i pretention på förströelser. Jag vet icke bestämdt vid hvilken tidpunkt den lilla historia inträffade, som jag nu vill berätta, jag vet blott att den gjorde slut på min intima liason med kommandoexpeditionen. 
<sec/>
Öfverstlöjtnant Vinblad, som i början alls icke var någon favorit hos mig – ty efter hvad jag minnes, egde han ingenting inbjudande i sitt yttre – hade likväl småningom genom sin skämtfullhet och stora tillgång på konfekt narrat mig trappsteg efter trappsteg upp, tills jag, hamnande i hans rum, blef helt hemmastadd med både honom och hans adjutanter .... det var endast de barska ordonanserna, som jag aldrig kände mig vän med. 
<sec/>
Det roade kommendanten öfver måttan att se en liten feminin varelse dagligen så obesväradt röra sig i hans lokal och lika obesväradt, troligen munvigdt och näbbigt, svara på herrarnes frågor. Men då detta icke kunde fylla alla de öfverloppsstunder, hvarunder tråkigheten inställde sig på besök, tillkännagaf han en dag att han hade för afsigt att gifta bort mig med en af sina adjutanter, löjtnant Prytz, och att vigseln genast skulle gå för sig. 
<sec/>
Naturligtvis var jag obeveklig och så mycket obevekligare som herrar officerare redan jublade öfver ett infall, som förskaffade dem ett så oförberedt nöje. Men då kommendanten framtog en ofantlig påse konfekt, började mina blickar förirra sig mellan adjutanten och den stora papperspåsen, från hvilken man listigt visade mig några ytterst frestande prof. 
<sec/>
Ändtligen fick adjutanten ja, och i en hast utstyrdes jag i de mest lysande skärp och bandstumpar, som kunde ihoprafsas. Jag måtte ha sett ut som en teater-marketenterska i miniatyr med min korta röda kjol och det dinglande påhänget. Till slut uppställdes vi framför en i hast arrangerad brudpall, en annan adjutant föreställde prest, och herr kommendanten var verkligen nog lättsinnig att, sittande i länstolen med konfektpåsen i hand och en hop officerare bakom sig, låta läsa upp halfva vigselformuläret. Ingenting kan öfvergå de uppsluppna herrarnes munterhet, när ceremonien var slutad och lyckönskningarne begynte. Det var midt under deras klingande skratt och applåder som jag, ryckande till mig den förvärfvade belöningen, sprang ut och ned till min mor, hvilken detta gyckel så djupt misshagade, att jag nära på aldrig mer fick gå upp. 
<sec/>
Underligt var, att just i detta kommendantens förmak – den eljest så kallade ”lille-salen” – och just på samma plats, jag en annan sommar tretton år senare blef vigd på allvar – – – – –   
<sec/>
Innan jag lemnar detta kapitel öfver de enskilta förhållandena, torde det vara lämpligt att omtala huru längre fram ett annat upptåg af en yngre officer slutade. 
<sec/>
Det var då emot slutet af året vid en tid, när hoppet att få staden tillbaka började slå rot hos borgerskapet, hvilket i detta afseende tänkte helt olika mot dess sörjande döttrar, som, då fäderna sade: ”Herran vare lof att det här löpandet i husen och på gatorna en gång får en ända!”, i stället suckade: ”Hvart skall det ta vägen, när detta lifliga spring i husen och på gatorna tar slut och balerna bli tomma!” 
<sec/>
Ett klingande förtids-slädföre och Strömsvattnets isläggning väckte i flykten hos herrar militärer idén om ett slädparti till Kollekinds gästgifvaregård, tre fjerdingsväg från staden, ett slädparti, hvilket vid återkomsten skulle sluta med dans i den vanliga lokalen på nordsidan, der stadens utmärkte gästgifvare och arrangör herr Cederstedt omskapat ett f. d. kronobageri till bal- och festivitetssal. Förestånderskan vid detta etablissemang – nota bene för den afdelningen, som gällde middagar och supéer – var en person, hvilken redan förut uppträdt i dessa små anteckningar, nemligen madam Malmelin, bekant genom sina skärmytslingar med ryttmästaren Hoving .... 
<sec/>
En ung kornett, grefve Lewenhaupt, framkastade det förvägna infallet att, såsom en artighet mot damerna, man skulle kuska för dem i blotta uniformen utan kappa. Hur galna propositioner, som eljest gingo igenom, afslogs likväl denna enhälligt, något som dock icke hindrade det ungdomliga öfvermodet hos den, som gjort förslaget, att vidblifva det. Den ridderlige ynglingen tycktes i sina åsigter vilja hylla Ludvig XIV:s i Frankrike, han, som barhufvad under en regnskur höll hatten öfver sin dam. 
<sec/>
Emellertid var slädpartiet ordnadt och flög som ett luftfenomen öfver det glittrande Strömsvattnet, och stående på meden till den lilla kappsläden, var grefve Lewenhaupt i sin blixtrande uniform ett mål för allas blickar och ”andra solen” på den isklara fjärden – den första, som blänkte ned ifrån himlen, verkade ännu mer till hans fördel, fastän hon ändå icke värmde. 
<sec/>
Vid återkomsten till staden och sedan slädparaden gått från söder till norr, kände sig grefven visserligen genomfrusen. Men långt ifrån att begifva sig hem, dansade han sig varm, dansade ursinnigt i det angenäma medvetandet att vara damernas förtjusning och, såsom det hette, ”en annan Oxenstjerna”. 
<sec/>
Men hvad hände! 
<sec/>
Dagen derpå insjuknade han häftigt, sedan han ytterligare ökat förkylningen derigenom att han, brinnande het, sådan som han kom ur dansen, gått från nordsidan öfver bron den temligen långa vägen till södra sidan, der han bodde i min bror Jan Smiths hus. 
<sec/>
Min broder Wilhelm, som nu var kompanjon i Jans firma, stod i särdeles vänskapligt förhållande till den unge kornetten; och som de följts åt från balen, sökte han redan straxt på natten, då ett illamående tycktes vara i antågande, förekomma det genom att öfvertala honom till nödiga försigtighetsmått, ehuru förgäfves – hvarefter han vid grefve Lewenhaupts allvarsamma insjuknande med yttersta omsorg och i flera dygn vakade öfver den feberyrande. 
<sec/>
En afton, då han varit lugnare, gick min bror in på kontoret midtöfver förstugan, för att hvila ett par timmar, sedan han efter många förmaningar lemnat den sjuke i vakmadamens omvårdnad. Men, såsom många andra i hennes läge, somnade hon. 
<sec/>
Fram på natten vaknade min bror med en känsla af hemlig ångest, när han fick se grefve Lewenhaupt klädd i full parad stående framför sängen och höra honom med klar röst ”för herr kommendanten” afgifva rapport angående utförandet af en order, den han kanske för månader tillbaka erhållit och verkställt. Min bror, som egde stor sinnesnärvaro, aktade sig att störa den yrandes villa. Han förklarade i stället helt nådigt: ”Det är bra, herr grefve – jag är nöjd!”, hvarefter den stackars sjuklingen helt upprätt gick tillbaka till sitt rum, klädde ordentligt af sig och var just åter kommen i säng, då den trogne vårdaren, som icke lemnat honom ur sigte, inträdde för att återtaga sin vakt. 
<sec/>
Två dagar senare var vakten slutad: grefve Lewenhaupt dog efter denna tids förlopp, ett offer för sitt ungdomliga öfverdåd. Med prunkande ståt blef han begrafven, icke i den då upptagna kyrkogården i Strömsdalen, utan genom sin vän den unge köpmannens vänliga försorg fick han sitt rum nära muren i södra hörnet af kyrkogården från 1808, der hans ben således ännu hvila orörda. 
<chaptername>5.</chaptername>

<chaptername>En blick bakom kulisserna på andra sidan sundet.</chaptername>

<sec/>
Under månsken och tystnad lemnade vi lägret i skogen vid Svinesund. Vi återse det nu på en solklar förmiddag i stark och hurtig rörelse. 
<sec/>
Kronprinsen hade sjelf anländt, och hans första befallning gällde att upprödja den väg, som Carl XII anlagt till Sundsborg, de redan nämda förfallna skansverken. Denna väg syntes nu rent af omöjlig att uppnå – så igenväxt var den af skog – men med god vilja och goda armar låter sig för soldaten mycket verkställas, helst då den befallning, som åtlydes, kommit från en beundrad anförare. 
<sec/>
Natten förut, natten till den 1 augusti, hade åtskilliga rörelser försports på andra sidan sundet, rörelser, som ansågos stå i ett ovilkorligt sammanhang med den omständigheten att fältmarskalken Essens trupper under de näst föregående dagarne från Bullare-sidan inryckt i Enningedalen i Norge der de besatte Prestbacka och Bærby, således innehafvande samma position som Adlersparre 1808. 
<sec/>
Nuaturligtvis erhölls denna ställning icke alldeles frivilligt från fiendens sida. I Enningedalen uppehöll sig en norsk avantkår, anförd af kapten Spoerck, hvilken dock såg sig tvungen att vika för öfvermakten. Då han nödgades härtill, lemnade han med detsamma vägen fri till Fredrikstens fästning. 
<sec/>
General Staffeldt, hvars hufvudqvarter befanns icke långt härifrån, har blifvit klandrad derför att han icke i tid undsatte Spoerck, men han försvarade sig dermed, att då han icke hade öfverkommandot, måste han åtlyda konungens order, hvilka gingo ut på att mot fiendtliga anfall försvara den honom anvisade terrängen. Om han splittrat sina trupper för att understödja förposterna, skulle han ha gjort sig skyldig till subordinationsbrott. 
<sec/>
I följd af den operationsplan, som Kristian Fredriks gunstling, generalmajor Sejersted uppgjort, var dessutom Glommen den försvarslinia, bakom hvilken norska armén skulle uppställas. Med anledning häraf blefvo de punkter, som under förra kriget så hurtigt försvarades af norrmännen, nu på sätt och vis vårdslösade. vid Bohusläns öfverlemnande till Sverge, skildes denna socken från moderförsamlingen och förblef en norsk tillhörighet. 
<sec/>
Carl Johan, som för närvarande hade högqvarteret i Strömstad, gjorde genast derifrån en tur åt Prestbacka, åtföljd af arfprinsen Oscar, hvilken, efter hvad folket i trakten länge erinrade sig, under ridten uppför de svåra branterna föll af hästen, dock utan att skada sig, hvarefter han helt tåligt ledde honom fram till Bærby. 
<sec/>
Sedan svenskarnes första ställning på norska jorden sålunda i all trygghet blifvit intagen, förskaffade en fintlig operation trupperna öfver Tistedalsälfven. 
<sec/>
Den starka skara, som under generalmajor Brändström blifvit beordrad att rekognoskera Tistedalen, fann bron upprifven och på andra sidan kapten Spoerck väntande med sin avantkår. Men då han, såsom vi redan veta, icke erhållit någon undsättning, syntes han icke heller nu vara rustad för långvarigt motstånd. Emellertid bjöd han käckt fienden spetsen. Efter att en kort tid ha vexlat skott, ryggade han något tillbaka för att skaffa sig ett lämpligt skygd af några hus och gärdesgårdar, hvarifrån han underhöll en skarp jägareld, besvarad af svenskarne. 
<sec/>
Generalmajor Brändström hade under tiden fått kunskap om ett vadställe i älfven, hvaraf han beslöt att genast begagna sig. För att bedraga fienden, lät han börja en låtsad reparation af bron, liksom han här ämnat gå öfver, och medan elden underhölls på ömse sidor och arbetet med bron fortfor, gick en annan afdelning öfver vadet. Det nya plötsliga anfall, som nu egde rum, tvingade kapten Spoerck efter en kort ytterligare fortsatt strid, icke att om igen taga en förändrad ställning, utan att fullkomligt retirera och än en gång lemna svenskarne vägen fri, med ett 40-tal fångar. Och nu skulle vägen gå ända till Fredrikstad utan att för närvarande belägringen af Fredriksten behöfde uppehålla. Denna fästning var dessutom väl försedd i alla afseenden, hvaremot Fredrikstad, der flottan kunde möta, var en så mycket begärligare punkt som den beherrskade Glommen.  
<sec/>
Det var dessa här betecknade förhållanden – svenskarnes ankomst till Tistedalen – som verkade den nattliga rörelsen vid Svinesund bland de der förlagda posteringarne. 
<sec/>
Då svenska förpost-chefen följande morgon gått öfver sundet, var fienden bortblåst – och några underrättelser stodo ej att vinna af den alldeles förskrämda tullnären. 
<sec/>
Nu sågs, samtidigt med arbetet på Carl XII:s väg, en stor hop materialer – hvilka genom fältmarskalken Essens försorg blifvit sammandragna – forslas framåt sundet. Tidigt på eftermiddagen var en flottbro på sjutton pontoner slagen öfver vattenbandet, och på denna bro hvimlade det snart af de trupper, som här helsade Norges fjellar under förhoppning att innan kort intaga Fredriksten, som härigenom afskars från all förbindelse med den norska armén. Hela hären – med undantag af den afdelningen, som stannade qvar för att belägra fästningen – marscherade på det tre mil derifrån belägna Fredrikstad att påskynda dess intagande, som dock under tiden föregått .... 
<sec/>
Carl Johan tog nu sitt högqvarter vid Svinesund. 
<sec/>
Det hade då, efter nästan ändlösa underhandlingar, kommit derhän att svärdsudden skulle afgöra hvad pennan icke förmått. 
<sec/>
Envist, såsom förut, hade Kristian Fredrik nekat till alla förslager från svenska konungens sida eller rättare från kronprinsens. Dennes intalande löften voro visserligen både stora och ärorika, men norrmännen tänkte i afseende härpå lika med sin konung, framför allt erinrande sig att Napoleons lärjunge nödvändigt skulle hafva lärt Napoleons politik, i hvilken det alltid låg att börja med bländande löften. Att i öfrigt säga det Norges representanter icke redan anade slutet på den stora dram, som skulle utspelas mellan deras fjäll och sjöar, vore orätt; men det var utan tvifvel deras afsigt – hvad ock sedan bevisat sig – att, om de till namnet nödgades uppoffra sin sjelfständighet, det dock icke skulle ske i verkligheten. 
<sec/>
Men konungen, ehvad han tänkte, var nu stum i det som angick hans enskilta tankar. Alldeles oförberedt fingo de dock någon gång ett utlopp, beroende af sinnesstämningens svarta eller röda färg, och det var då som hans rådgifvare och hans krigare minst förstodo honom, ty med ett egensinne, som haft sin motbild endast i Sverges Gustaf IV, tog han nu partier och slog om partier, hvilket vacklande rubbade militärens tillit och förtroende, ja äfven dess känslor. 
<sec/>
Kristian Fredriks vistelseort var under närvarande tid obestämd och rättade sig efter krigsoperationerna. 
<sec/>
Man hade undrat öfver att den under de föregående krigen utmärkte general Staffeldt icke blifvit anförtrodd kommandostafven, men konungen höll denna i sin egen hand och var så långt ifrån att önska den i Staffeldts, att han för alla olycksfalls skull utfärdade en så lydande order: 
<sec/>
”För den händelse att vi skulle falla i fiendens våld eller träffas af en fiendtlig kula, skall generalmajor Sejersted såsom konungens generaladjutant föra kommandot öfver armén. Han har det företrädet framför andra högre kommenderande att vara född norrman; och den, som på grund af ancienniteten icke vill stå under honom, må träda ur tjensten. Han, tillika med statsrådet, är underrättad om vår sista vilja och önskan i sådant hänseende.” ... 
<sec/>
Hvem vet om icke konungens misstro till Staffeldt – en misstro som äfven ansågs härflyta deraf att denne var född i svenska Pomern och således från början svensk undersåte – just förorsakade den lätthet, som svenskarne hade att intaga sina första norska positioner. Staffeldts förklaring hvarför han icke i tid undsatte kapten Spoerck synes ock tvetydig ... Beträffande Staffeldts medtäflare, generalmajor Sejerfeld, har det yttrandet blifvit fäldt, att han visserligen egde kunskaper och isynnerhet var stark i teorien, men förde kriget efter böcker. ”Som stabschef betraktad var han ej lämplig att ingifva kraftiga beslut, ej heller att stålsätta Kristian Fredrik, när energi var nödvändig.” – –  
<sec/>
För närvarande stod hans norska maj:t vid Rakkestad, dit han kallat Staffeldts och öfverste Hegermans kårer, omkring 16,000 man, med hvilka utan tvifvel något hufvudanfall var afsedt, då olycksposten från Fredrikstad – hvarom vi skola nämna i nästa kapitel – afbröt hans operationer. Det var här Kristian Fredrik under det rådslag, som han höll, uttalade den märkliga meningen, att hans vänner gjort honom uppmärksam på, att han så mycket inlät sig i detaljer att han stundom förlorade hufvudsaken ur sigte, men att han nu var bestämdt besluten att gå allvarligt till väga. – – –  
<sec/>
Vid samma tid belägrade general Vegesack Fredriksten, och då rapport ingick att 5 à 6,000 norrmän nalkades för att angripa honom, gaf Carl Johan, som sjelf kommit tillstädes, generalen order att drifva fienden tillbaka åt Rakkestad. Vid den fäktning, som nu uppstod, stannade den hedrande segern åter på svenska sidan. Norrmännen återvände, och äfven vid anfallen under de följande dagarne segrade svenskarne. 
<sec/>
Alla dessa fördelar väckte något öfvermod, och som ett bevis härpå omtalades ett lika qvickt som elakt svar, gifvet af general Vegesack till en norsk parlamentär, hvilken begärde några timmars stillestånd för att begrafva de döda. Vegesacks svar lydde: att om de norska trupperna endast ville beqväma sig att stanna qvar, skulle han draga försorg om begrafning för dem allesammans .... 
<sec/>
Men det är billigt och rättvist att, när man erinrar sig norrmännens nederlag, man äfven erinrar sig deras segrar. 
<sec/>
Generalmajor Gahn – densamme hvilken som öfverste 1808 förde befälet öfver en af Armfelts tvänne flygkårer och den 24 april vid Medskogen tillfångatogs jemte nästan hela sin kår af dåvarande öfverste Staffeldt – denne generalmajor Gahn låg nu med sina bataljoner vid Eda skans i Wermland helt nära norska gränsen. Emellertid hade nu uppbrottsorder kommit. 
<sec/>
Gahn passerade gränsen vid Magnor den 1 augusti och tågade på vägen till Kongsvinger. Under dagens lopp träffades vid Medskogen – än en gång Medskogen – en trupp norrmän, men dock blef helt obetydligt blod spildt, emedan den drog sig tillbaka mot Kongsvinger eller rättare Lier ... Lier ... hvilken vacker klang bör ej detta namn ega för svenska öron, då det var der som svenskarne, med sina dåvarande klena tillgångar och omgifna af köld och snö, under Armfelt vann sin förnämsta seger 1808! 
<sec/>
Gahn satte nu några posteringar vid Medskogs kyrka, hvarefter marschen fortsattes till Lier, der norrmännen med stor tapperhet försvarade sig inom sina redutter mot fiendens anfall, riktadt från 8 à 10 kanoner. Timma efter timma varade elden, men norrmännen behöllo sina verk, och svenskarne måste efter fem timmars förlopp retirera. 
<sec/>
Vid Medskogs kyrka samlades åter den svenska truppen, der Gahn ville invänta proviant från Eda. 
<sec/>
Ett rykte, medfördt af utsända spejare, berättade att norrmännen vid Lier fått betydlig förstärkning, en underrättelse, som bestämde Gahn att nu vända om till gränsen för att der få en mera koncentrerad ställning; men ”just som reveljen slogs kl. 3 om morgonen den 5” – berättar en svensk officer – angrepo norrmännen, kommenderade af öfverstlöjtnant von Krebs, svenskarne, som nödgades draga sig tillbaka. General Gahn lät 200 man med 2 kanoner under kapten Spolander eskortera trossen till Magnor, men försvarade sig med den återstående styrkan mer än en timma, tilldess han, af fruktan att blifva kringgången, måste besluta sig till reträtt. När brigaden hunnit vid pass en åttondels mil tillbaka, kom från kapten Spolander rapport att trossen blifvit angripen vid Skotterud, hvarföre förstärkning genast afsändes dit. Nu blef striden allvarsam och vådlig. De öfverlägsna norrmännen bragte sina fiender allt mer  årens kampagner”, sid. 335. i trångmål, och slutligen befallde Gahn tredje bataljonen af Westerbottens regemente att försöka bryta igenom för att öppna väg för hela kåren. Öfverste Knorring satte sig sjelf i spetsen för bataljonen, hvilken bröt sig igenom norrmännens jägarkedjor. Men de luckor, som på detta sätt uppstodo i norrmännens linie, fylldes snart återigen. Svenskarnes ammunition hade tagit slut, och för Gahn återstod ingenting annat än att med artilleriet och den betäckning, som kunde ihopsamlas af infanteriet, slå sig igenom till förening med de förut framträngande Westerbottningarne. Med 2 kanoner främst och infanteriet, för hvilket Gahn satte sig i spetsen, verkställdes detta i fullt fyrsprång. Af de bägge andra kanonerna måste en qvarlemnas, men truppen kom dock fram till Morast och återtog der sin ställning, hvaremot norrmännen gingo tillbaka till Lier och Kongsvinger. Om bron vid Magnor varit besatt i tid, skulle norrmännen här kunnat taga Gahns hela fördelning till fånga. I denna på bägge sidor hårdnackade och blodiga affär förlorade svenskarne en kanon, 20 trosskärror, 11 officerare, af hvilka 5 voro sårade, och 293 man i döda, sårade och saknade.” 
<sec/>
Naturligtvis skulle en seger sådan som denna väcka en varm glädje hos norrmännen, hvilka i närvarande krig hade så litet att glädja sig åt, och det synnerligast i de trakter, der hufvufstyrkan var koncentrerad och hufvudqvarteret befann sig. Från detta utsände också generalmajor Sejersted en glädjebulletin, synlig i tidningen ”Tiden” (kanske en efterträdare till ”Budstikken”). Detaljerna äro af det föregående inhemtade. Ingressen lyder så: 
<sec/>
”Vapenbröder! Medan fiendens öfvermakt i denna del af riket nödgat oss att draga oss tillbaka och för ett ögonblick beröfvat er ansträngning dess förtjenta och vanliga lycka, har våra bröders tapperhet vid Kongsvinger haft en lysande framgång: den har förjagat fienden öfver fäderneslandets gräns. Jag skyndar att meddela er de närmare omständigheterna” ... (Här följer en på bästa sätt utlagd räkning öfver de vunna fördelarne och slutande, liksom nästan alla norska rapporter, med den underrättelsen att deras egen förlust i döda och sårade icke ännu så noga kunde bestämmas). 
<sec/>
En högst egen händelse var i alla fall, att Gahn för andra gången efter sex år skulle på samma ställe få skatta så dyrt åt norrmännen. Emellertid har det blifvit tillräknadt honom såsom en bravur, att han under dylika omständigheter slog sig igenom.  
<sec/>
Efter denna konturteckning af ställningen på östra sidan af Glommen – denna Norges vigtigaste flod, som sträcker sin ena arm mot det mäktiga Dovrefjäll, den andra mot Herjedalen och slutar sin långa färd i Skageracks famn – är det tid att öfverse tilldragelserna vid dess mynning och trakterna deromkring. 
<chaptername>6.</chaptername>

<chaptername>.</chaptername>

<sec/>
På en af de första augustidagarne märktes ett förskräckligt spring i Strömstad. Det var just icke något egentligt fjäsk – men spring var det. Isynnerhet flögo adjutanterna fram och åter och efter dem gatpojkarne, så långt de tordes. 
<sec/>
Affären var den att Carl XIII, som kommit till staden, skulle, lam och krank som han var, transporteras från sin boning i det då så kallade Ekmanska huset, nära tullbryggan, just ned till denna hamn för att gå om bord på en der väntande jakt, hvilken skulle föra honom till linieskeppet ”Gustaf den store.” 
<sec/>
Såsom man vet, var det hans maj:ts afsigt att, medan hans adoptivson underkufvade norrmännen från åtskilliga punkter på landsidan, sjelf taga hand om sjökriget. (Hans inträffande på linieskeppet få vi på annat ställe se). 
<sec/>
De arma upptråkade officerarne ute på eskadern vid Långöarne hade ändtligen fått tillfälle att låta några champagnekorkar springa för nöjet att se af en vid Fredrikstads belägring närvarande officer, kapten (då fänrik) Cöster, jemte norska berättelserna och åtskilliga uppgifter från gamla strömstadsbor. sin långvariga overksamhet förvandlad i aktiv verksamhet. 
<sec/>
Nu skulle den flytande staden komma på fötter, och derföre nedrefvos de luftiga hemmen, hvilka hade sin plats i de små gräsöcknarne, som snart stodo lika tomma och öde som förut – och ännu mera öde, ty gräset var nedtrampadt och liknade färgen på de grå klipporna. 
<sec/>
Hur oändligt grant var ej på en af de sista julidagarne det skådespel, som utbredde sig öfver det genomskinliga hafvet, skådespelet af de 70 à 80 kanonsluparne lemnande sin station! Men hvilken ännu ojemförligt grannare syn var det ej, att på något afstånd från Hvalöarne, den närmaste norska ögruppen, se deras ståtliga slagtlinie utbreda sig med sina hotande eldsvalg. Vesterut spelade solens glänsande strålar öfver de kryssande linieskeppen. Och inne i viken mellan ögruppernas bägge land förmärktes de norska kanonbåtarne, hvilka, såsom det troddes, hade för afsigt att småningom draga svenskarne in i det trånga farvattnet, der elden då från såväl sjelfva båtarne, som från de på stränderna gömda batterierna finge spela mot det ringa antal svenska slupar, som här kunde röra sig. 
<sec/>
Men affären dog, innan den föddes. Hastigt uppflöt från den efterföljande svenska chefsjakten en signal att stanna. Ögonblickligen hvilade årorna. Manskapet skulle rasta och förfriska sig. 
<sec/>
Långt efter det förfriskningen egt rum, låg likväl eskadern ännu orörlig. Officerarne uttömde sig i otåliga gissningar, och dertill fingo de god tid, under det timmarne försvunno. Slutligen doldes den lilla norska flottan, liksom den stora svenska, i mörkrets skuggor och dimmor. Natten hade kommit. 
<sec/>
Första morgongryningen förrådde emellertid att norrmännen ansett att de gjort nog, då de visat sig för en så öfverlägsen fiende och, så att säga, inom sina väggar bjudit honom spetsen. 
<sec/>
Nu blef undran och otåligheten, ja, harmen hos de unga stridslystna militärerna af både sjö- och landtarmén än större. Det framkastades till och med något om afund och att orsaken, hvarför norska flottiljen fått undkomma, helt enkelt var den att linieskeppen af stiltjen hindrades från att, såsom meningen varit, deltaga i första striden. 
<sec/>
Af de norska meddelandena synes att amiral Puke, flottans öfverbefälhafvare, redan den 26 juli uppfordrat flottiljen vid Hvalöarna att ge sig; men kommendörkapten Fastings, under hvars befäl de 40 kanonbåtarne stodo, afslog uppmaningen och drog sig, enligt sina order att vika för öfvermakten, om natten den 27 tillbaka åt vestliga sidan af Kristianiafjorden, efterlemnande löjtnant Klinck för att observera ställningen. 
<sec/>
Amiral Puke, som skulle haft Carl Johans befallning att taga eller sänka den norska flottiljen, lärer ha fått emottaga en allvarsam tillrättavisning derför att han lät den oantastad draga sig tillbaka, i stället för att då genast angripa med skärgårdsflottan. 
<sec/>
Huru som helst, blef det nu, med eskaderchefen öfverste Wirsén i spetsen, en onyttig jagt efter de bortrymda. Vid undersökning af stränderna hittades väl de tomma batterierna, från hvilka nästan allt var bortfördt, men kanonbåtarne sjelfva voro liksom bortflugna, och nog hade deras befäl skrattat godt, ifall det kunnat se en stor del af den vördnadsbjudande svenska flottan i alla riktningar söka efter dem. 
<sec/>
Härvid gjordes dock en annan upptäckt, hvars följder lyckligtvis icke blefvo farliga för svenskarne. En större brigg kom neddrifvande emot dem. Den kom utan beväring, men icke utan innehåll. Hastigt, liksom genom ett trollslag, uppstod en tjock rök, derpå en vådlig mängd eldflammor, och så lyste fartyget i full brand. Vinden dref det likväl i annan riktning, och en osäkerhet qvarblef, och qvarblifver alltid, huruvida meningen var att sprida eld i svenska eskadern eller att blott förstöra den proviantlast, som nu icke kunde komma någon annan än fienden till godo. 
<sec/>
Då första kanonslupsbataljonen, d. v. s. den sökande bataljonen, efter sin förspillda dag ankom till norra sidan af Kyrkön, den nordligaste och största af Hvalöarna, kämpade redan dagsljuset med mörkret. Himlen bådade oväder, der den genomkorsades af tunga moln, mellan hvilka då och då en blixt framblänkte. 
<sec/>
Emellertid var scenen på ön rätt liflig. Der lågo redan de däckade kanonsluparne, och landstigningstrupperna, som gått genaste vägen öfver ön, hade upptändt stora eldar, der de, hopvis liggande, muntrade sig vid glammet af sin egen språksamhet och ljudet af musikkåren, som ännu icke blifvit tystad af åskan. 
<sec/>
Slutligen kom dock detta ögonblick, och knappt nog hade man hunnit få skydd i hvar vrå på båtarne, innan en riktig orkan af åskslag utbröt, föregången af hvita blixtar och efterföljd af hela skyfall af regn. Då detta en stund vidvarat, dundrade det till som om det bäfvande ljudet från domsbasunen blifvit utsläppt. 
<sec/>
När man kunde se och urskilja föremålen, befanns stormasten på en af däckssluparne splittrad, och just på den, der öfverste Wirsén, som öfvergifvit sin chefsjakt, tagit nattqvarter. 
<sec/>
Räddningen af såväl den antända slupen som en stor del af de andra kanonsluparne med deras besättning tillkom uteslutande en enda mans, en gammal volontärs, kallblodighet och rådighet. Besättningen hade skyndat att hals öfver hufvud komma från fartyget, men han stannade qvar, hastigt betäckande krutdurken med fuktiga hudar och segel. Exemplet var icke förspildt, så fort den första förskräckelsen lagt sig hos folket. De unga männen återvände, och räddningen fullbordades, ehuru sjelfva slupen för tillfället icke vidare kunde användas. Namnet på den gamle hjelten har, likt många andras i hans stånd, blifvit oupptecknadt; men något slags reel belöning erhöll han jemte hederstecken. 
<sec/>
Efter att hafva skådat all denna eld på förhand, var det naturligt att såväl officerare som manskap längtade att sjelfva få gifva någon, men ännu syntes ingen utsigt härtill. Ingen fiende, intet bakhåll – allt rent. 
<sec/>
Kanonslupsflottan delades nu. Den mindre delen skulle åt öster genom Svinesund för att från sjösidan angripa Fredrikshall. Större delen drog norrut mot Fredrikstad, hvars stränder badas af en vik, danad genom fasta landet på ena sidan samt Kragerön och Kjogön på den andra. I denna vik utfaller Glommen med en så stor vattenmassa, att det derigenom uppkomna strömdraget särdeles försvårar inloppet. 
<sec/>
Fredrikstad, vackert och välbygdt, är liksom inbäddadt mellan vallar, grafvar och fästen. Förutom hufvudfästningen har det flera skansar rundt utomkring jemte Kongstens citadell. Och likväl ville det ej mera till än att norske befälhafvaren på Kragerön, denna stela klippö, som tycktes kunna försvara sig sjelf, skulle så taga miste att han ansåg den vara tillräckligt bemannad med 1,200 man och de ringa anstalter, der blifvit vidtagna, äfven tillräckliga – ett svårt misstag, då man besinnar att Kragerön är liksom hufvudnyckeln till Fredrikstad och Fredrikstad liksom hufvudnyckeln till Glommen. 
<sec/>
Det var åt öfverstlöjtnant Hjertman som denna position blifvit anförtrodd. 
<sec/>
Söder om Kragerön, och skild från den endast genom ett smalt sund, ligger Kjogön. Hit nalkades den svenska eskadern, sedan den lemnat Hvalöarna och här möttes den ändtligen af en frisk jägareld. 
<sec/>
Straxt utsattes båtarne, hvilka nästan lika fort fylldes; och den värderade eskaderchefen, med skeppskikaren i hand, befann sig i têten för den efter landstigningen snabbt formerade kedjan. Derpå gick det öfver stockar och stenar, och alla dessa så kallade ”gemene” man, mest unga bondsöner, som aldrig stått för eld eller kula, visade nu att om vikingablodet sofver, sofver det dock aldrig så hårdt att det ej vid behof vaknar. Kulorna hveno omkring dem, och en och annan blef också sårad; men de syntes dock så glada och sorglösa som om de gått till dans, och deras tappra officerare, som föregått med exempel, kunde ha skäl att vara lika belåtna med dem som med sig sjelfva. 
<sec/>
Den klippa, hvaraf Kjogön består, har på högsta punkten ett vakttorn. Härifrån fingo svenskarne snart se huru norrmännen, kastande sig i sina båtar, hastade till Kragerön. 
<sec/>
När svenska truppen efter sin första dust med fienden återkom till landningsplatsen, började solen sjunka, färgande med ett guldrödt sken master och rår på de stora örlogsskeppen, hvilka lågo midt på fjorden mellan Hvalöarna och Kjogön, mot den vågiga ytan afspeglande sina jätteformer. 
<sec/>
I detsamma kom från svenska sidan för fulla segel en jakt styrande mot flottan. Hastigt for en blixt med rök ur en af ”Gustaf den stores” styckegluggar, dånet af ett skott rullade öfver djupet, medan den kungliga flaggan och vimpeln flögo upp i toppen på en af dess master och rårna fingo lif genom det derifrån hurrande sjöfolket. Exemplet från chefsskeppet efterföljdes öfver hela flottan: skott på skott hördes, eld och rök korsade hvarandra, tills alltsammans låg insvept i ett purpurkantadt rökmoln. Carl XIII hade stigit om bord och amiral Puke med hela staben såsom sig bort helsat segraren vid Hogland, hvilken nu pro forma skulle öfvertaga befälet öfver bägge eskadrarne. 
<sec/>
Något senare än denna scen egde rum på vattnet visade sig en annan på Kjogöns östra strand, väl värdig en målares pensel. Alltsom natten blef mörkare, lyste derifrån allt klarare åtskilliga eldar, och mot dessa syntes tydligt konturerna af menniskor, som rörde sig omkring dem, sysselsatta med något fantastiskt göromål. I sjelfva verket var arbetet i harmoni med tiden, de mörka gestalterna och den nattliga teatern. Det var sjöartillerister och båtsmän sysselsatta med att ”bereda glödgade kulor.” 
<sec/>
Den 3 augusti sträfvade kanonsluparne, uppehållna af den starka strömmen, utmed Krageröns östra strand, från hvilken de oupphörligt helsades af norrmännens jägarkulor, som, så ofta det kunde ske med verkan, besvarades med ett drufhagelskott. Slutligen lade man till vid ett ställe, der stranden var mindre hög. Den trupp, som här landsattes, råkade ut för ett särdeles äfventyr, nemligen att blifva beskjuten af sina egna landsmän. Lyckligtvis skedde anfallet på för långt afstånd att skada, och då det upptäcktes att flottans volontärer, som från annat håll blifvit sända att vara behjelpliga vid öns intagande, tagit sina svenska bröder halländningarne för fiender, blef det i all hast lyckönskningar att ingen olycka skett. 
<sec/>
Marschen fortgick nu mot öns norra ända. Flera infanteribataljoner stötte till, man ordnade sig i brigader och – hur illa att ej ha mer att säga – innan kort var ön öfvergifven af fienden samt kanonaden i full gång mot Fredrikstad. 
<sec/>
Rörande Krageröns intagande har generaladjutanten Sejersted, under ett svaromål i den sedan anhängiggjorda processen mot general Staffeldt, yttrat att detta svenskarnes anfall säkerligen endast varit en demonstration för att locka den norska hären ned mot kusten och således lätta hufvudanfallet och passagen genom Rakkestad, men att ”då demonstrationen lyckades öfver förväntan, förvandlades den i ett verkligt anfall.” 
<sec/>
Naturligtvis föll en mörk skugga på öfverstlöjtnant Hjertman, som, efter en strid snart sagdt i flykten, rymde fältet och lät svenskarne erhålla en seger, som, ifall Kragerön varit hederligt och värdigt försvarad, kunnat för dem göra segern af större värde. Men här kan man säga om svenska eskadern att den kom, visade sig och segrade. 
<sec/>
Öfverstlöjtnant Hjertman, hvilken af sina landsmän högt anklagades för brist på mod, flydde till Onsön, och norrmännen tröstade sig med att, då saken en gång skett, denna flykt åtminstone räddade en skara krigare, som på annat ställe väl behöfdes. 
<sec/>
Med Krageröns fall föll en ännu tyngre sky ned öfver norske konungens nedgående sol. Fredrikstads förmur hade ramlat – dess eget fall kunde ej låta vänta på sig, helst fästningen var i det ömkligaste tillstånd. 
<sec/>
Detta sista var så mycket oförklarligare som, efter hvad det ansågs, i Sejersteds operationsplan just denna punkt skulle blifva en af sjelfva krigets hufvudpunkter. Man torde häraf få sluta att det ligger mer sanning, än man kunde vilja tro, i det påståendet att han litat på att svenskarne förut just icke haft tur i krigen med Norge och att, då de föregående misslyckats, man äfven nu hade skäl att hoppas på samma utgång. Tänkte konungens betrodde man verkligen detta, så fick han erfara att det ibland kan gå med klippfasta riken på samma sätt som med simpla lerkrukor. In summa: fästningen var nästan renons på både kanoner, ammunition och proviant. Äfven fattades der bombfria hvalf för både besättningen och de magasinerade varorna, och den förra utgjorde knappt hälften af det försvar, som behöfdes. 
<sec/>
Något ännu märkligare vid denna fästnings fall är, att så fort det blef kändt att svenska flottan trängt sig förbi Hvalöarne, anlände från norska hufvudqvarteret en stabsadjutant, och efter det denna haft en kort rådplägning med kommendanten Hals, blef en del af fästningens och utanverkens svårare bestyckning bortförd och i stället mindre kanoner ditförda. När Kristian Fredrik ej egde stort hopp mer att kunna behålla denna Norges juvel, ville han förmodligen till bättre tider rädda juvelens yttre infattning .... 
<sec/>
Efter denna blick på norska ställningen återvända vi till Kragerön, hvarest den tills vidare obehöfliga landstigningsstyrkan, mellan 3 à 4,000 man samlat sig på en utmed östra sidan gående körväg, skyddad af klipporna, hela styrkan under generalmajor Mörners öfverbefäl med öfverstarne Sköldebrand och Hay som brigadchefer. 
<sec/>
Otaligt afbidande utgången från sjösidan, gjorde en mängd officerare här bekantskaper med hvarandra; och under det manskapet förfriskade sig med det lilla, som tornisterne innehöllo, framställande bilden af broderlighet och jemlikhet, läto officerarne det vackra exemplet icke gå förbi utan efterföljd: de delade glädtigt sina förråd, mellan det de sprungo uppåt berget för att åskåda kanonaden, hvilken gick så friskt att till och med en och annan förlupen kula föll ned bland anrättningarne. Några af manskapet blefvo på detta sätt sårade. 
<sec/>
Vid aftonens annalkande var dock ännu ingenting egentligt uträttadt mot fästningen. Men innan kl. 4 följande morgon, då himlen visade en stilla och klar luft, sågs hela kanonslupsbataljonen i full rodd mot Fredrikstad, och derunder hördes den redan åter öppnade kanonaden mellan fästningen och haubitzbatteriet på Kragerön. 
<sec/>
Då eskadern hunnit en från Krageröns östra strand utskjutande bergsudde, för strömdragets skull svår att kringgå, gjorde hela bataljonen halt på en qvarts timma. Den hade under tiden blifvit helsad af de första kulorna från det ensligt liggande fästet Kongssten. 
<sec/>
Chefen utsåg nu sex af de mest lättrodda sluparne, till hvilkas förare han bestämde styckjunkaren Forssten, underlöjtnanterne de Fréese, Bagge och Appelberg samt flaggkonstapeln Lundborg och styckjunkaren d’Orchimont. 
<sec/>
I spetsen för det tilltänkta anfallet ställdes bataljonschefen kapten Bengt Qvist, en sjöman af erkändt mod och tapperhet. 
<sec/>
Sedan de sex sluparne formerat linie, besökte kapten Qvist, klädd i full parad, hvar och en. Hans tal var icke långt, men kraftfullt och gick förnämligast ut på att visa två för segern vigtiga nödvändigheter: att använda yttersta ansträngning för att komma öfver strömdraget och att, sedan detta skett, draga sig så nära under Kongsstens murar att dess kanoner ej kunde göra någon skada. För sin enskilta del tillade han, att man alltid skulle finna honom främst och att hans beslut var att bemäktiga sig fästningen eller dö. Härpå drack han befäl och manskap till i ett glas portvin – det senare fick kriget 1788 ledde borgerskapets påbörjade försvar af Laholmen. förplägningen af en sup – steg under besättningens hurrarop i båten, lät ro sig framför linien och gaf order att rycka framåt ... Kapprodden begynte. Snart voro sluparne förbi udden och med detsamma inom skotthåll. 
<sec/>
Under en korsad eld från Fredrikstad och Kongssten tillryggalade den lilla hedersflottan sin vådliga färd och ankom snart till en plats, der den kunde taga sin afgörande del i dagens strid, denna strid, som ändtligen skulle grunda brödraskap mellan tvänne riken, så nära förenade och dock så fjerran skilda. 
<sec/>
Allt tätare flögo de hvinande kulorna kring den till döden invigda lilla skaran, som under ett och annat hurrarop ännu hastigare utsände sina egna kulor, medan den allvarsamme befälhafvaren uttalade sina uppmuntringsord, medan batteriet på Kragerön lifligt understödde och ny hjelp följde i de efterkommande kanonbåtarne. 
<sec/>
Sedan kulstormen så fortgått någon tid, utan att svenskarne egde mer än 7 döda och 10 sårade, förmärktes en hvit flagg hissad på fästningsvallen. Men kapten Qvist godkände icke denna signal: han befallde skjutandets fortsättning, medan han sjelf i största hast lät ro sig till förstaden Waterland, hvarest han, afväpnade ett par poster, som der voro utställda, begaf sig upp på taket af ett lusthus och hissade svenska flaggan, under det kanonaden fortfor och han stod mellan båda eldarne. Denna granna handling besvarades med ett jubel, som nästan täflade med dånet från batterierna. 
<sec/>
Fredrikstad var intaget. 
<sec/>
Minnet af detta stora ögonblick måste mer än en gång ha kommit sjöhjeltens hjerta att klappa, då han, glömd, förbisedd och bortkastad, sändes till Norrland för att emottaga – ett båtsmanskompani. 
<sec/>
Hvad beträffar kommendanten på fästningen, ställdes han sedermera under krigsrätt derför att han vågat förekomma en order, den han sedan erhöll. Ur stånd att kunna behålla den utblottade fästningen, hvilken framför sig hade den stora hotande halfcirkeln af alla svenska flottans kanonslupar, jemte batterierna på Kragerön, och bakom sig landtarmén i fullt antågande, ur stånd att vid sådana omständigheter icke lyssna till stadens trängande bön om förskoning från bombardemang, hissade han parlamentärflagg; och samme kurir, som medförde underrättelsen härom till norska hufvudqvarteret, korsade en annan, som just medförde befallning att han skulle lemna fästningen i svenskarnes våld. 
<sec/>
Om kommendanten således kunnat hålla sig ännu en liten tid, skulle han på sin öfverhets order, glad att ha fyllt sin pligt till slut, kunnat stolt lemna platsen; men nu hade han begått det oförlåtliga felet att se samma följd som generaladjutanten Sejersted sjelf för sent såg. Derföre kom han under krigsrätt, hårdt bedömd ... Det förfors strängt med norska befälet, sedan kriget var slut .... 
<sec/>
Bland svenska landttrupperna hade funnits en bataljon, alltid utsänd på rekognoskering, då det gällde att icke spara sig. Denna bataljon utgjordes af de förut nämda halländningarne. Flere af dem voro bland de snabbroddare, som på de sex utvalda båtarne först mötte fiendens eld på så nära håll. Två af dem träffades, då de vid samma roddarbänk språkade om hur de på aftonen skulle dansa med flickorna i Fredrikstad: båda dogo ögonblickligen, men en deras kamrat, anställd vid servisen och hvars ena ben en kula borttog, först efter svåra plågor. 
<sec/>
Efter detta tyckte sig de tappra halländningarne under stolthet kunna räkna på att få vara med bland dem, som segrande intågade i fästningen. Men när de stora truppmassorna med högburna hufvuden i egenskap af segervinnare marscherade in, då sågo sig halländningarne harmfullt lemnade qvar, mumlande om att de finge vara med, endast då det gällde att gå i förväg. I vredesmod och storm ville de sjelfva nödvändigt gå upp till kronprinsen och klaga öfver den orättvisa, som vederfarits dem, och det fordrades chefens hela kraftiga bestämdhet att förmå dem vara stilla. 
<sec/>
För att på något sätt ersätta hvad som icke mer kunde hjelpas, gjorde kapten Qvist hvad som stod i hans förmåga. Han tillät dem att paradklädda gå upp i staden och till Kongssten. Harmen jäste dock och lindrades minsann ej, då en eskort af lifgardet till häst, som kommit in till staden och suttit af på fästningsvallen gaf de enkelt klädda halländningarne befallning att hålla hästarne. En skarp skärmytsling skulle visst ha kommit att ega rum, om icke de förnäma lifgardisterna fått order att åter sitta upp. 
<sec/>
Slutligen fann öfverste Wirsén sjelf ett medel att lugna de förorättade halländningarnes upprörda känslor. Vid den högtidliga begrafningen af de fallna soldaterna, deras bröder, hvilkas kistor voro kringlindade med svarta flaggor, fingo de en äreroll. Bataljonen landsattes åter i staden och uppställde sig framför det hus, som beboddes af kronprinsen och der äfven Carl XIII var närvarande. Till höger hade nu de både lyckliga och olyckliga ynglingarne sina döda med deras bärare, och ytterligare till höger om dessa stod musikkåren. Snart visade sig på trappan Carl XIII, stödd på kronprinsens arm, hvarifrån de helsade truppen och talade några ord med officerarne, hvilka ord med hög röst upprepades af öfverste Wirsén – och mer än detta behöfdes icke för att göra halländningarne belåtna. Deras svar blef soldatens vanliga: ett ljudande hurrarop. 
<sec/>
De kungliga personerna drogo sig undan, och nu gick tåget under sorgmusik genom staden till Kongsstens citadell, under hvars murar de med ära fallne fingo sin sista bädd, öfver hvilken gevärssalfvan uttalade ett djupt farväl, som fann eko i de återvändande kamraternas bröst .... 
<sec/>
Rapporten öfver affären vid Fredrikstad, upptager såsom utmärkande sig för köld, rådighet och tapperhet: af flottan kapten Qvist, löjtnanterne de Fréese, Appelberg och Bagge, af om bord varande landtbefäl löjtnanterna friherre Raab och friherre Eugêne von Vegesack samt fänriken Cöster och kapten Ögnelod, den senare af arméns flotta, som kommenderade en däckad kanonslup. 
<sec/>
Då Carl XIII som segrare återvände till Strömstad, var militärbefälet der redo att med någon högtidlighet fira Fredrikstads intagande och konungens närvaro der isynnerhet. 
<sec/>
För detta ändamål tillställdes en särdeles briljant aftonfest. 
<sec/>
På den plats vid torget, der gamle rådman Lorens Bomans fosterson Hans Henrik byggt sitt hus, numera tillhörigt konsul Lorens Boman, fanns vid den tiden en lång och låg magasinsbyggnad, framför hvilken var anbragt ett stort fyrverkeri, som konungen åsåg från fönstren i det hus, hvilket nu eges af handlanden Råg. Stadens förnämsta ogifta skönhet fröken Charlotta d’Orchimont antände fyrverkeriet. Härvid tillgick så, att en dufva af eld, följande en fin ståltråd, flög tvärt öfver torget och i sin tur tände konungens namnchiffer, lysande i alla regnbågens färger och straxt omgnistradt af sid. 151. en mängd kolossala solar, hvilka oupphörligt hvirflade deromkring. Anblicken var utmärkt vacker, och i min barnfantasi lefde den så länge att jag tyckte mig både sofva och vakna i glimrande solar. 
<sec/>
Kort härefter reste Carl XIII till Uddevalla för att begagna baden .... 
<sec/>
En annan scen tillhörande krigsmedaljens frånsida må afsluta detta kapitel. 
<sec/>
Manskap och underbefäl hade nu, liksom 1808, bränneriet till sjukhus under lasarettläkaren Landeberg och äfven senare sjelfva kyrkan; men för officerarne ansågs behöfligt att finna en enskilt lokal inom staden, och då nöden trängde, beslöto de militäriska myndigheterna att skaffa sig det hus, som egde den rymligaste salen. Olyckligtvis var detta min bror Jans’ nybyggda och nymöblerade hus. 
<sec/>
Sjelf var min bror vid detta tillfälle frånvarande på en affärsresa. De hemmavarande gjorde allt för att sätta sig emot ordern, men i krig, liksom i spel, finnas inga konsiderationer: saken skulle, så att säga, på stående fot exeqveras – och prat, bråk och strid gingo hand i hand med de förskräckliga förberedelserna. 
<sec/>
Under tiden var gatan, så långt jag genom min vindsglugg kunde se, fylld med åkdon, sängar, och sjukbårar, upptagna af väntande sårade och döende patienter, och derjemte en oändlig mängd brokigt folk, som hvimlade omkring i egenskap af allehanda slag. Och då rummen ännu icke godvilligt upplätos, fingo soldaterna af befälhafvande officern order att släpa ned och ut på gatan alla möbler och saker. 
<sec/>
En sådan order kunde naturligtvis icke verkställas med iakttagande af ordning och aktsamhet. Derföre fann man icke blott de dyrbara möblerna, utan ock böcker, taflor, bilder och andra konstverk kastade på och bredvid divanerna, som i hast äfven togos till god pris som sjuksängar. 
<sec/>
Då husets egare några dagar senare kom hem, fann han alla sina dyrbarheter hopade i en utbod och öfra våningen, som utgjorde två sammanhängande salar med hvart sitt sidorum, uppfylld af sjuklingar, sjuksängar och dermed förenadt allt rysligt tillbehör. 
<sec/>
Men han var icke den man, som föll i småaktig klagan eller knot öfver att se det enskilta vika för det allmänna. På behörig ort gjorde han sina fordringar gällande, och det var endast han sjelf som förmådde bedömma om han lidit förluster, dem ingenting kunde ersätta. 
<chaptername>7.</chaptername>
går upp, en annan ned. 
<sec/>
Man vet att norske konungen hade till Rakkestad sammankallat de tvänne vigtigaste kårerna, omkring 16,000 man, ehuru general Staffeldts ännu icke den 5:te hade ankommit. Och det förmenades så mycket säkrare att ett anfall skulle ega rum som det just var på denna morgon Sejersted af konungen erhöll ordern om det märkliga bestämmandet, som angick öfverbefälet i händelse af hans maj:ts egen fångenskap eller död, och den hade blifvit Sejersted lemnad med de orden att han skulle göra bruk af densamma ”vid förefallande omständigheter.” 
<sec/>
Men om Kristian Fredrik tänkte så om morgonen, då han visade sig i spetsen för sina krigare, förändrade han likväl åsigt, då underrättelsen om Fredrikstads fall inträffade. Likväl var den säkerligen icke oväntad. Men oväntad eller icke – den starka själspänningen hade lagt sig: spänstigheten var förlamad; och då han på eftermiddagen mönstrade trupperna, yttrade han till några af det högre befälet att han ansåg reträtt vara nödvändig, när fienden genom Fredrikstads kapitulation kommit i besittning af en bland Glommens öfvergångar. 
<sec/>
Vid dessa yttranden hade till och med generalmajor Sejersted visat sig vara af bestämdt olika tänkesätt och lärer, enligt Aall, ha fällt följande uttryck: ”Skall det icke pröfvas slag här, så vet jag icke hvad härnäst skall kunna uträttas.” 
<sec/>
Då konungen likväl vidblef sin tanke, sökte han åtminstone vinna tid och bönföll att trupperna skulle få blifva stående till följande morgonen – detta dels i hopp att konungen kunde ändra sig, dels ock i det hopp att ett anfall skulle nödga fiendtliga armén att stanna på östra sidan om Glommen. 
<sec/>
Men Kristian Fredrik var obeveklig för såväl Sejersteds som en mängd andra officerares framställningar, och denna hans hårdnackenhet just i ett så afgörande ögonblick, då allt stod på spel och det ännu kunnat vara någon idé i motståndet, åstadkom en så stark revolt bland manskapet, hvars krigslystnad och nationalkänsla lika högt talade emot befallningen, att det nära nog blifvit uppror. En af officerarne, som dock icke tillhörde de rådgifvande, förklarade med energi att Norges söner borde försvara landet, så länge det fanns qvar en fläck så stor att Kristian Fredriks stol der kunde få rum. En annan kastade sig af missmod och harm i sjön, der han så när hade omkommit. 
<sec/>
Ifall sådana bevis just icke äro af största vigt, tala de likväl tydligt för den åsigten, att Kristian Fredrik – hvilken norrmännen nu efter det vigtiga jubel-50-talet torde vara mera generade än smickrade af att minnas – då var högt älskad och att en stor del af militären för land och konung och till försvar för sin under detta krig så ofta sårade hederskänsla ville hafva gjort hvad inom mensklig förmåga stod mot den mäktiga flod, som vältrade fram. Men hvad hjelpte deras vilja, då konungen sjelfständigt ändrade beslut! Äfven fanns en annan art af missnöje hos den afdelning af krigsmännen, som nyligen stått vid sin plog. Uppretade, sade de både högt och lågt: ”Hemma ödelägger fienden vår jord, här svälta vi och kunna icke motstå öfvermakten.” 
<sec/>
Kristian Fredrik såg nog stridigheterna på alla håll och kände deras intryck djupast i sitt eget hjerta. Det blod, som spildes i kriget, tycktes honom komma från hans egna ådror, och hans varmaste önskan måtte hafva gällt att så mycket som möjligt spara det, utan att likväl vara den, som framräckte den förödmjukande olivqvisten. Hvad under då att han ena dagen, lifvad af samtalen med sangviniskt förhoppningsrika krigsmän, trodde på möjligheten af räddning och den andra, under samtal med både krigsmän och statsmän, som patriotiskt sågo saken från dess enda tydliga sida, ständigt vacklade i sina åsigter och sina beslut! 
<sec/>
Modigt och med stark tro hade han tagit på sig denna törntaggade konungakrona. Skulle han fälla den, ville han åtminstone icke göra det utan med förhoppning att hafva gagnat det land, som skänkt honom det högsta det hade att gifva. 
<sec/>
Och vankelmodet fortfor alltjemt under de betydelsefulla tio dagarne från den 4 augusti till den 14, särdeles sedan det kommit till den vigtiga vändning i kriget att han dragit en stor del af armén från östra till vestra sidan af Glommen.  
<sec/>
Vid Langenäs i närheten af Onstadsund hade en pontonbrygga blifvit slagen öfver Glommen, bryggan skyddades af ett väl anlagdt brohufvud. Här gjorde svenskarne den 9:de ett häftigt anfall, men blefvo med heder tillbakaslagne af norrmännen under öfverste Hägerman. 
<sec/>
Just i detsamma kom Kristian Fredrik till stället och möttes af öfversten, som lifligt utropade: ”Vi ha segrat, ers maj:t!”, hvarvid till svar konungen häftigt utbrast: ”Min gud, Hägerman, vill ni uppoffra två bataljoner?” Och då nu ett par sårade officerare fördes ditåt, tillade han med synbar förtviflan: ”Gud – är jag skyldig i allt detta?” 
<sec/>
Härpå gaf han bestämda order, till såväl sina egna truppers som de andra dagen återkommande svenskarnes bestörtning, att lemna den fördelaktiga positionen och förstöra det vackra verket. De kanoner, som ej kunde bortföras, sänktes, och pontonbryggan lemnades åt floden. 
<sec/>
Hans sista ord, då han såg den stumma, men talande förtviflan på sina officerares ansigten, voro dessa, pressade från ett icke mindre förtvifladt hjerta ”Det är förbi!” 
<sec/>
Och visst var det nu förbi. 
<sec/>
I de dagarne emottog Kristian Fredrik på Spydbergs prestgård Carl Johans fredsförslag genom tvänne af sina egna trognaste undersåter. Och här tillkallades såväl generaladjutanten Sejersted som öfverste Hägerman för att afgifva en samvetsgrann förklaring öfver den frågan om det ännu fanns en möjlighet att armén kunde skydda Kristiania så att staden ingenting hade att frukta, hvartill båda dessa herrar svarade att det nu icke längre stod i arméns makt att hindra fienden från att der intränga. 
<sec/>
Detta var afgörande. 
<sec/>
Underhandlingarne började och fortgingo, stilleståndet afslöts och efter öfverenskommelse med Kristian Fredriks adjutant ingingo under natten de svenska trupperna i Fredrikstens fästning, hvars obeväpnade manskap, obekant med den nya förändringen, började ett handgemäng med de öfvervinnare, som nu utan svärdsslag skulle blifva herrar, der norrmännen sjelfva förut varit det. 
<sec/>
Officerarne erbjödos af Carl Johan att erhålla sin återstående sold i svenska penningar, hvilket dock afslogs, liksom anbudet för garnisonen att få uttåga med sina fanor. Men då den efter utrymningen passerade svenska linien, erhöll den salut. Öfverallt på både svenska och norska sidan talades med högsta aktning om Fredrikstens kommendant, officerare och manskap. 
<sec/>
Konventionen i Moss var detsamma som Kristian Fredriks tronafsägelse, ehuru det då ännu hette att han sammankallade riksdagen till början af oktober. Men en hemlig paragraf innehöll att han under någon förevändning skulle öfverlemna den exekutiva makten åt statsrådet. I sin kungörelse till norska folket yttrade han: 
<sec/>
”Krigslyckan har förklarat sig emot oss, och en fortsatt strid under närvarande ställning skulle blifva fosterlandets ödeläggelse. För att afvärja detta och gifva folket tillfälle att vid ett beramadt storting taga i betraktande rikets tillstånd, återtogo vi vårt anbud, beredvilliga att träda tillbaka från den lyckliga ställning, hvartill edert förtroende kallat oss. Vapenstilleståndet och konventionen af den 14:de dennes hafva blifvit undertecknade, och i följd deraf hafva vi genom reskript af denna dag till samtliga öfverauktoriteter låtit sammankalla ett utomordentligt storting att öppnas i Kristiania den 7 oktober detta år. 
<sec/>
Älskade norska folk! Blott den bjudande nödvändigheten – det vill ni icke betvifla – kunde beveka oss till ett steg, hvilket eder hängifvenhet gjorde oss dubbelt smärtsamt. Vår åtrå var att förtjena eder kärlek, vår tröst är öfvertygelsen om edra tänkesätt och vissheten att edert väl var målet för alla våra handlingar. 
<sec/>
Gifvet på Moss den 16 augusti 1814. 
<sec/>
Kristian Fredrik.” 
<sec/>
Efter denna tid drog sig Kristian Fredrik undan till Ladugårdsön nära Kristiania, der en svår kroppslig sjukdom, som djupt oroade hvarje norskt hjerta, förenade sig med de själsqval, som han utstod. 
<sec/>
Aldrig voro dock hans egna qval i stånd att komma honom att glömma Norges väl, dess ära, dess framtida sjelfständighet. Och allt bevisade, just här mot slutet af hans korta regering, att det var rikets lycka, icke sin egen, han sökte, då han emottog samma krona som han nu nedlade, när landets väl fordrade det. Just då man anklagade honom för vacklande och fruktan, var han kanske som mest hjeltemodig – ty hvilket sant hjeltemod ville det ej till att lägga hvarje förspilld norsk blodsdroppe i den vigtskål, som motvägde den, hvaruti kronan än blixtrade! Kanske icke en bland hundrade af ”herrans smorda” hade tänkt på annat än att uppelda krigarne, så att det åtminstone kostat hundradubbelt blod, innan kronan fick falla och äregirigheten slockna. 
<sec/>
Man kan icke utan rörelse tänka sig denne unge konung kämpande så hårda strider, innan han lemnade det land, dit han så förhoppningsfull kommit. Han kunde icke ens lugnt motse sin ställning i det land, dit han återvände. Mötet med Fredrik VI kunde icke blifva utan förlägenhet, och i husliga band hade Kristian Fredrik ingen ersättning för sina missräkningar, ty han var redan för ett par år sedan skild från sin gemål. Tvänne glanspunkter återstodo dock såsom mål för hans lif: hans son, som skulle fortplanta ättföljden på Danmarks tron och danska folkets kärlek. Detta folk skulle förstå honom, och nog förstod det honom den dag, då han gaf Norge en af de friaste konstitutioner i Europa, men troligen förstod det honom icke lika väl, när han för andra gången smordes till konung – men han var icke mera ung då. framtiden, då han eljest kunnat se oldenburgska linien utslockna med hans son Fredrik VII, jemte allt det lidande, som för detta land uppstått genom hans död. 
<sec/>
Hans kärlek till Norge var glödande uppriktig, och det är en heder förrr norrmännen att hafva vunnit en sådan känsla, grundad på aktning för nationen; och ju närmare skilsmessan kom, desto mera skakadt blef Kristian Fredriks själstillstånd. Såväl sjukdom som fri vilja hindrade honom att vara närvarande vid stortingets öppnande, men i det tal, han lät uppläsa, bad han i varma ord att hans minne skulle få lefva bland norrmännen såsom en väns, den der hade velat deras väl. 
<sec/>
Ett par dagar derefter emottog han den deputation, som hade i uppdrag att öfvervara hans sista förklaring, hvarvid han nedlade Norges krona. Vid detta tillfälle var han ytterligt upprörd. 
<sec/>
Den 10 oktober afreste Kristian Fredrik från Ladugårdsön och gick den 11 om bord på en väntande norsk örlogsbrigg för att på den öfverresa till Danmark. Men storm och motvind – och blott Gud känner om det ej också fanns någon annan hemlig orsak – tvingade briggen att anlöpa Fredriksvärn, hvarefter afresan utdrogs och utdrogs långt utöfver hvad både storm och motvind fordrade. 
<sec/>
Ville prinsen afbida slutet af stortingets förhandlingar? Han kände det ju likväl på förhand. 
<sec/>
Carl Johan såg ej rätt gunstigt på dröjsmålet. Kurirer flögo fram och åter på alla vägar, och han gjorde allt för att påskynda utvecklingen. Utan tvifvel var denna fullt känd af Kristian Fredrik, då han ändtligen den 28 oktober afseglade. Efter en särdeles svår öfverresa ankom han till Jutland och landsteg i Århus den 4 november, just sjelfva föreningsdagen. 
<sec/>
Hemligt förklädd till matros och under storm och sjögång hade han anländt till Norges klippor. Obemärkt, nedslagen, nästan påskyndad af den uppgående solen, lemnade han dem äfven under storm och sjögång. 
<sec/>
Ett brokigt lif, innehållande allt ifrån högsta ära till högsta förödmjukelse, låg emellan dessa tvänne tidsmomenter. 
<sec/>
Kristian KFredrik såsom konung af Norge fanns icke mera till. Carl XIII skulle uppnå det mål, hvarför Carl XII förgäfves uppoffrat sitt lif: att kunna teckna sig som konung af Sverge och Norge. 
<chaptername>8.</chaptername>

<chaptername>Minnen af regementet royal svedois.</chaptername>

<sec/>
Så lyder slutet af den proklamation, som Carl Johan, å sin höge herr faders vägnar, i november månad utfärdade till de trupper, hvilka med ära hjelpt honom att slita tvisten öfver Kieler-traktaten, hvilken dock nu fått sina stora förändringar: 
<sec/>
”Soldater! Det är ett af de skönaste ögonblicken i min lefnad nu, då jag i konungens och fäderneslandets namn tolkar bådas erkänsla för den tapperhet, den krigslydnad, det förträffliga uppförande, hvarigenom j, värdige edra förfäder, gjort svenska namnet lika älskadt som högaktadt. Återvänden till edra fredliga yrken, uppfyllen edra medborgerliga pligter med samma kärlek till edert land, samma vördnad för lagarne, som utmärkt eder såsom krigare! Eder konungs välvilja och edra landsmäns aktning skola blifva eder belöning.” 
<sec/>
Hvilket jubel bland alla dessa arma skaror, som under den långa bistra hösten till in i novenmber nödgats kampera i sina baracker, der storm och regn oftast spelat in genom risbetäckningen, spelat dem till sömns, medan de ej hade annat att göra än vänta och vaka, sofva och vaka, och vänta igen på de stores beslut, hvilka skulle afgöra äfven öfver deras förhoppningar och snart sagdt tillvaro! Sjukhusen kunde ej under sådana omständigheter annat än fyllas – och öfverfyllda voro de. 
<sec/>
Äfven för sjelfva officerarne var denna långdragna kampanj i kylan outhärdligt odräglig. Kamratskapet, bålen och spelbordet i ett eller annat öfverfullt värdshus, som man kunde nå, voro ej tillräckliga att fylla tiden och ständigt hålla tålamodet uppe. – – – – – – – –  
<sec/>
Sedan Långöarne vid Strömstad i mer än tre månader saknat sin flytande stad, uppdykade den en vacker dag, men endast för att straxt åter upplösa sig. 
<sec/>
”Hvar i guds namn har ni bott under hela den förskräckliga hösten?” frågade någon af stadens unga damer en af officerarne på den öppna kanonslupseskadern. 
<sec/>
”Jo, min nådiga!” svarade han glädtigt, ”vi ha gjort en tur åt Lappland ... åtminstone ha vi under vårt två månaders vistande på den ödsliga Kjogön, vår distinationsort, bott i ett slags kojor, närmast liknande lappkåtor. Föreställ er en hop nedfälld skog, ihopförd med alla de smala ändarne i toppen och utvidgad i en cirkel nedåt marken! Tänk er sedan denna boning så godt som möjligt beklädd med granris och inredd med halmbäddar, så har ni en någorlunda åskådlig idé af våra baracker, framför hvilka vi trotsigt spatserade för att hålla oss varma!” 
<sec/>
Men hade denna slupsbataljons manskap slitit ondt, fick den ock nu njuta af någon ersättning. 
<sec/>
De sex anförarne för de sex båtarne, hvilka varit främst vid Fredrikstads intagande, blefvo, så snart de ankommit till Strömstad, kallade att i parad inställa sig hos eskaderchefen, som, efter att hafva tackat dem för deras mod och rådighet, öfverlemnade till hvar och en medaljen för tapperhet till sjös, af guld till officerarne och af silfver till underofficerarne. En större utdelning till underbefäl och manskap egde sedan rum. De bägge infanteriofficerarne, som varit om bord vid samma tillfälle, erhöllo senare guldmedaljen. 
<sec/>
Natten efter samma dag, då infanteriet på flottan återkom till Strömstad, fick manskapet för första gången på sex månader sofva under tak. Men åka fingo de ej derifrån, såsom då de i juni ankommo. Nu måste de marschera i köld och svårt väglag, men man kan gerna tro att de kände liksom vingar vid fötterna, notabene, om de ej voro förfrusna eller den öfriga kroppen led af sjukdom. 
<sec/>
Vid de många afskedsfester, som under dessa dagar gåfvos af officerarne åt hvarandra ömsevis, framstod synnerligen den, som flottans officerare tillställde för sina långvariga och kära gäster, infanteriofficerarne. Ostron och hummer hade blifvit bortsopade för alla andra bord, och champanjen flödade i strömmar. Balen om aftonen erinrade om den lysande festen på Långön, och bland granris och flaggor blixtrade solar af ihoplänkade bajonetter, i hvilka vaxljusen voro fästade. 
<sec/>
Slutligen, alltsom vintern tilltog, utrymdes staden mer och mer, tills der icke funnos qvar flera krigsgäster, än de, hvilka sjukdom, konvalescenstid eller särskilta förhållanden qvarhöllo. 
<sec/>
Olyckligt var dock att, med så goda utsigter till ro för staden, den skulle råka ut för en syndaflod af det återvända regementet ”royal svedois”, som nästan samtidigt med flottan ditkom. Nu var denna kår i upplösning, och derföre upplöste sig äfven dess individer från all lagbunden ordning. Utom det att de medförde ännu förfärligare sjukdomar till sjukhusen, hvilka hotade med att aldrig blifva lediga, voro deras fria seder en sådan förskräckelse för stadens qvinnor att flera gånger det kommit derhän vid attacker på gatan, att vakten måste ropas, då handgemäng slutade äfventyren. 
<sec/>
När ändtligen en dag det skulle heta att royal svedois var borta, hade man likväl ändå qvar en mängd enskilta upplagor derifrån, hvilka under titel af språkmästare, dansmästare, fäktmästare och gud vet huru många slags mästare öfversvämmade trakten. Att de nämnde sig mästare var helt naturligt, ty sina prof hade de aflagt i alla slags bragder, äfven i sådana, för hvilka den franska hedern, som de jemt förde på läpparne, hade bort studsa tillbaka. 
<sec/>
En enda historia skall vara tillräcklig att visa det man i Bohuslän icke på obetydliga grunder beklagat sig öfver denna Carl Johans otyglade friskara. 
<sec/>
Men innan historien berättas, återstår att nämna ett par drag efter kriget. 
<sec/>
En dag ankom från den öfverfyllda gästgifvaregården – åtföljd af en tjenstande, som fått veta att mina föräldrar hade ett ledigt rum – ett ungt, ensamt, helt och hållet förtvifladt fruntimmer, en tyska, som var ute för att uppsöka en svensk officer med hvilken hon, efter hvad hon sade, hade blifvit gift i Pomern. 
<sec/>
Hon kom nu från Svinesund, emedan hennes mans sista bref för månader tillbaka varit derifrån dateradt. Men då hon icke funnit honom, utan hört att kriget var slut, hade hon kommit att söka underrättelser i Strömstad. Tyvärr var det namn, hon nämde, ej bland de officerares, som der varit inqvarterade. 
<sec/>
En så djup sorg uttalade sig i hela hennes väsende, der hon, vridande händerna, gick fram och åter på golfvet, att hon väckte ett allmänt deltagande. Emellertid dröjde hon blott ett par dagar, tills hon hemtat krafter nog att åter ge sig ut på spaning. Om denna aflopp lyckligt fingo vi aldrig med full säkerhet veta. 
<sec/>
Det andra draget gäller en anspråkslös svensk krigsman, som efter sjukdom och afsked stannade qvar i Strömstad såsom fiskare. 
<sec/>
Ute på Vattulandet bodde en gammal gumma, närmare 78 år, med tre döttrar, af hvilka den yngsta redan sett sina 50 år. Stugan, hvari de lefde, egdes af gumman sjelf och skulle, efter hennes dagligen upprepade förordnande, öfvergå till den af ”flickorna”, som gifte sig och drog försorg om systrarne (den ena 53, den andra 56 år gammal). 
<sec/>
Det är icke kändt huru den fredlige Petter blifvit bekant hos de fyra damerna – troligen hade det väl skett under krigstiden – men hufvudsumman var att han, med stugan i perspektiv som en lugn hamn för gamla dagar, gifte sig till hela slägten, ehuru, förstås, han blef vigd endast med yngsta dottern. 
<sec/>
År kommo och år gingo. Petter fick sträfva förfärligt, sträfva på allt sätt, ty efter hand sjukroman ”Skjutsgossen.” nade alla fyra qvinnorna. Dock kunde de två ännu hjelpa till med de andras skötsel. Efter tretton års förlopp dog först den kraftigaste, Petters hustru, hvilken Petter med djup andakt sörjde, ty hon hade varit honom en god hjelp och en god tröst, och för hennes bortgång hade han i ersättning blott hoppet om den tid, då han skulle få sitta ensam i stugan. Det var så välgörande att tänka sig en gång blifva liksom sjelfständig. 
<sec/>
Emellertid blef den af de återstående systrarne, som hittills gått uppe, snart ur stånd att lemna sängen, och det var då Petter utvecklade en stilla kraft och ett tålamod utan like. Han var på en gång husets furnerare och sjuksköterska, och det sista var han med sådan ömhet och varsamhet, att ingen qvinna deri kunnat öfvergå honom. 
<sec/>
Sedan han tre eller fyra år sålunda framsläpat sig, dog andra systern, några månader senare följd af den tredje. Men modern, der hon satt som en oupphörligt nickande pergamentsbild i sängen, höll längst ut. Hon var nära 100 år, då Petter fick följa henne till hennes sista hvilorum. 
<sec/>
För denna högtid hade Petter, med tillhjelp af en grannqvinna, skurat och blankat upp stugan, der nu icke fanns någon annan liggplats än hans egen spjälsoffa; och han målade sig en vacker och lugn framtid, utan att likväl ha hjerta att tänka på att den kostat honom inemot 20 års ansträngning. 
<sec/>
Men blott ett par dagar njöt han af sin dröm. Då infunno sig slägtingar med säkra anspråk på arfvet, så framt Petter icke hade något ”skriftligt”. Men huru skulle Petter hafva tänkt på något sådant! ”Stugan är din!” hade gamla-mor hundra gånger sagt, och lika ofta hade Petter upprepat för sig sjelf: ”Stugan är min!” Det var allt. 
<sec/>
Så alldeles utan motstånd ville dock Petter icke foga sig i det hårda ödet. I söndagskläderna gick han att söka nådig borgmästaren. Men nog voro stegen tunga, då han vände tillbaka, ty han hade nu erhållit något begrepp om arfsangelägenheter. 
<sec/>
Utan knot emottog Petter förändringen i sitt öde, plockade tillsammans fiskredskapen jemte sina öfriga små tillhörigheter – och gudfruktig, ödmjuk och tålig, sådan han trädt in i stugan, vandrade han en dag ut derifrån till ”udden” i stadens motsatta ända, der han ännu i hög ålder – under benämningen ”Petter med lensan” – lefver af fiske och på förtjensten att utåt holmarna ro badgästerna, hvilkas gunstling han vanligen är. 
<sec/>
Att nu återkomma till royal svedois och dess minnen, så lydde den omnämda historien sålunda: 
<sec/>
En ung vacker fransman med god uppfostran, monsieur Veaugrand – af stadens pojkar äfven känd under namn af ”den stora kalfven”: gossarne tyckte om att låta höra sin förmåga i fransk öfversättning – hade efter krigets slut qvarstannat såsom språklärare på en egendom, tre fjerdingsväg från Strömstad. 
<sec/>
Denne unge kavaljer, smidig, elegant och liflig, blef snart, i brist af bättre, en bland balernas hjeltar; men som hans eldiga temperament icke kunde tillåta honom att nöja sig med blott denna triumf, ville han äfven vara den förste i täflingsstriden på sjön, hvarföre han skaffade sig en egen liten med ruff försedd speljakt, på hvilken han gjorde färder utåt skärgården och var borta hela åtta dagarne på sjöfågelsjakt, ty han var äfven väldig jägare, och hade en rik samling af gevär. De öfriga kappseglande båtarne, när sådant nöje var å färde, blefvo vanligen efter. 
<sec/>
Men förutom baler och lustsegling, älskade han äfven spel, vin och kurtis. En djupare böjelse fäste honom dock snart uteslutande vid blott ett enda föremål. En vacker, men fattig flicka af god familj var den engel, som han utkorat att föra sig förbi lifvets frestelser, och hans första grubblande blef nu att på något sätt skaffa sig medel till ingående af det önskade giftermålet. 
<sec/>
Så stodo sakerna, då en dag grosshandlaren Kristofer Norberg senior gjorde en högst märkvärdig upptäckt. Han fann nemligen i en af sina sjöbodar, hvilken byggnad hvilade på fyra låga stenpelare, att tvänne fat af hans finaste jamajkarom voro nära tömda, och vid undersökningen om en så egen stöld på en plats, der ingenting i afseende på lås och bommar syntes rubbadt, kom han ändtligen underfund med att stölden skett från sjösidan på det sättet att någon krupit inunder byggnaden, uppbrutit ett par golfplankor och genom denna öppning bortfört den aftappade jamajkan. 
<sec/>
Mycket allarm blef nu i staden, men i trots af såväl herr Kristofer Norbergs som hans handtlangares skicklighet i konsten att spåra, kunde man icke finna minsta ledning till hittande af tjutven. 
<sec/>
En liten tid senare upptäcktes af egendomsegaren, hos hvilken monsieur Veaugrand var anställd, en betydlig stöld af penningar. Lyckligtvis gjordes upptäckten af en bland husets medlemmar i samma ögonblick som den nattlige tjufven försvann från det rum, der penningarne lågo. Tjufven var ingen mindre person än språkläraren Veaugrand, som likväl kom undan, utan att sjelf veta sig hafva blifvit sedd. 
<sec/>
Tidigt följande morgon blef ny uppståndelse inne i staden. Saken anmäld för vederbörande, satte genast på fötter en sträng undersökning. Man letade öfverallt efter Veaugrand för att arrestera honom, men han var icke till finnandes i hela staden eller grannskapet, och likväl kunde han icke hafva flytt långt, om han ens flytt någorstädes, då han icke ansåg sig vara misstänkt. Troligen hade han gifvit sig ut på en af sina småresor, hvilka han ofta företog tidigt på morgnarne; och vid undersökningen af den plats, der han brukade ha sin jakt, befanns ock att den var borta. 
<sec/>
Grosshandlaren Norberg, som med vanlig slughet genast satte sin jamajkarom i förbindelse med de stulna penningarne, hade också genast en operationsplan färdig i sitt uppfinningsrika hufvud och åtog sig att genom två af sina förnämsta lurendrejare, två af de så kallade ”norbergska jättarne”, skaffa fram ”den franske spetsbofven.” 
<sec/>
Gubben Henrik Sylvander och hans son Kristian, hvilka hvardera kunnat krossa tio sådana män som den gentlemanslike Veaugrand, togo en af sin patrons snällseglande kosterbåtar och begåfvo sig ut på sin äfventyrliga färd, väl försedda med proviant, tvänne sablar och en gammal muskedunder, de senare sakerna väl gömda, ty det var endast den sluge gamle lurendrejaren som anade resans vådlighet: alla andra trodde att om tvänne sådana sjöbussar som Sylvander, far och son, blott visade sig, skulle det icke stort mera behöfvas för att få fast brottslingen, om han hittades. 
<sec/>
Båten var nu på färd, och gubben Sylvanders vanda öga hade ej spejat länge, innan han vid norra Helsön (en mil från staden) fick sigte på den välkända speljakten och dess egare, stående der helt ogeneradt med sin dubbelbössa i handen och putsande låset. 
<sec/>
De bägge lurendrejarne förstodo sig något på ett sådant der skenbart lugn och nalkades helt menlöst under sakta rodd. 
<sec/>
Det var gamle Henrik som först tog till ordet: 
<sec/>
”Tjenare på morgon, herr Veaugrand! Skulle det vara möjligt att få låna lite vatten – vi ha legat på fiske hela natten, så att det tagit slut.” 
<sec/>
”Ah, mon dieu”, svarade Veaugrand muntert på sin rådbråkade svenska, ”jag hafva brännevin, vattén, porter – kanske monsieur Henri vouloir hafva lilla glas de porter?” 
<sec/>
”Tackar, som bjuder!” svarade Sylvander och gjorde min af att lägga om bord. 
<sec/>
”Non, non, goda monsieur Henri, porter vara bara min behof – bjuda i misstag ... Monsieur Sylvan nu resa sin väg. Jag laddat min bössa för sjöfågel, men kunna af våda skjuta gammal Henri och med andra pipan monsieur Chrétien.” 
<sec/>
Härvid sigtade fransmannen på dem, och gubben Henrik fann för godt att draga sig tillbaka. 
<sec/>
”Kristian”, sade han till sin son, då de kommit ett litet stycke bort, ”detta duger icke – fransman är slug. Men vi kunna lura honom på annat sätt. Vi segla lika väl som han, vi äro två, han blott en, men komma vi honom nära, så skjuter han oss, förstår du, likså lugnt som han skulle expediera fiskmåsen. Han begriper att han är upptäckt, anar vårt ärende och väger, min lif och själ, icke hur mycket han betalar för friheten. Jag känner fransoserna – har rest från Frankrike i ungdomen.” 
<sec/>
”Nå, än mer då, far?” invände sonen, som tyckte att hans värde fader utvecklade alltför stor försigtighet. Om han vet hvad han vill, så tycker jag att vi ...” 
<sec/>
”Kyckling”, mumlade gamle Henrik med ett visst majestätiskt förakt, ”nu går du och äter, se’n lägger du dig och sofver! Under tiden seglar jag efter kanaljen, hvart han än beger sig. Folk vågar han icke söka, och någon gång skall han väl sofva, men en af oss är alltid vaken.” 
<sec/>
Nu förstod sonen faderns förslag .... 
<sec/>
Den olycklige fransmannen förföljdes oupphörligt natt och dag. Först på fjerde dygnet dukade han under af sömnlöshet, trötthet och svält – ty knappt mer än ett par gånger hade han kunnat stjäla sig ned efter föda. 
<sec/>
Den allvarsamma jagten var nu slutad. Han afsköt bägge skotten i vädret och gaf sig frivilligt. 
<sec/>
De bägge lurendrejarne återvände till staden med sitt byte. 
<sec/>
Veaugrand erkände sig skyldig till bägge stölderna. Hälften af penningarne återfanns, men jamajkarommen var såld och medlen förskingrade. 
<sec/>
Efter ransakningens slut dömdes han till det ohyggliga straffet att slita 40 par spö och dömdes icke blott: domen gick, desto värre, äfven i verkställighet. 
<sec/>
Några dagar efter den, på hvilken den beklagansvärde äfventyraren utstått sitt grymma och vanhederliga lidande, klappade det sent en natt på ett visst fönster i ett visst hus utanföre staden. Vid fönstret stod en bönfallande, som blygseln nekade att låta se sig under solen och dagen och som, irrande omkring i trakten, ändtligen funnit en stund, den han trodde skulle skänka honom åtminstone en afskedsblick från henne, för hvars skull han begått så mycken synd och dårskap, nu fåfängt ångrade,. 
<sec/>
Men förgäfves voro hans böner, förgäfves hans tårar: hon ville icke unna honom hvarken en blick, ett ord eller ens minsta skymt af sin varelse. Föraktet hade dödat kärleken, och den kränkta stoltheten hade dödat medlidandet. En qväfd förtviflans snyftning var det enda som sedan hördes ... Derefter försvann Veaugrand – försvann spårlöst och för alltid.  
<sec/>
Härmed ändas berättelserna om Strömstads och Bohusläns krigshistoriska minnen, äfvensom de särskilta tids- och sedemålningarne, framställande olika lokala förhållanden samt karakterer och typer från gamla ”Viken”, kring hvars nordliga gränser, haf och klippor detta arbete knutit sig till en minneskrans. 
<sec/>
De återstående bladen vågar Bohusläns dotter, i hopp att ej derför klandras, egna åt några enskilta bilder från hennes ungdomslif inom samma verld, särdeles från skärgården, hvars bekantskap vid den tiden hon i en långt senare period haft att tacka för de enkla skildringar, hon derifrån kunnat lemna. 
<chaptername>UNGDOMSBILDER.</chaptername>

<chapter/>

<chaptername>Mina resor i skärgården.</chaptername>

<chaptername>1.</chaptername>

<chaptername>Hemmet efter kriget.</chaptername>

<sec/>
Sedan allt – såsom det hette – blifvit sig likt, blef sig dock ingenting mera likt. Dyningarne efter krigets stora sjögång spökade mycket länge än på ett, än på annat sätt. 
<sec/>
Min fars sinnessjuka hade särdeles tilltagit. En större affär angående ett under kriget uppbringadt norskt fartyg, hvilket han anträffat redlöst och tagit på Soten, hade han med sin öfverdrifvet stränga samvetsgrannhet kastat ifrån sig, utan att derför vilja erhålla mer än som var oundgängligt nödvändigt för att saken skulle hetas vara öfverlåten på en annan. Sönerna, förtviflade öfver att denna stora fortyn skulle bortkastas just i samma vändning, då huset i följd af de genom kriget framkallade handelskriserna fått några särdeles svåra stötar, uttalade nu såsom egna sjelfständiga män sina tankar och dolde för ingen del sin ledsnad och sitt bekymmer. Min far afvisade kort hvarje, såsom det syntes honom obehörig, inblandning i denna sak, men hade dock sedan länge sina hemliga bekymmer öfver att han någonsin befattat sig med det öfvergifna fartyget. Angående denna angelägenhet talade han icke gerna med någon, icke ens med min mor, ty han anade väl att, om hon än teg och förstod honom, hon likväl icke kunde gilla att affärsmannen sköt ifrån sig den betydande affär, hvilken krigets lagar tillerkänt honom. 
<sec/>
Jag kan icke från barndomen påminna mig någon sannare och bättre glädje, än då jag förmådde muntra min far och få honom att småle. Hans rörelse med hufvudet, då han böjde det mot mig, hans allvarsamma, men ömma blick, hans leende, alltsammans erinrade om en vacker solnedgång, der de sista strålarne lysa upp molnen, hvilka sakta bädda sig inunder. 
<sec/>
Härtill kom att skolan i hemmet under alla de krigiska oredorna i huset blifvit upplöst. Min yngste bror skickades i en helpension för gossar, och jag för min del fick börja den enformiga gången i stadens enda och tarfliga halfpension. 
<sec/>
Den olyckligtvis tråkiga period, som härefter följde, denna period, nemligen då man skall börja blifva duglig, då det ej mera passar att icke kunna sina lexor och man icke ens förmår njuta söndagens ljufva frihet, emedan man har en måndagsmorgon i perspektiv – måndagen med katekesen, som tyvärr icke kom in i hufvudet derföre att den om natten legat under hufvudgärden – denna period var en af de allra svåraste, som tillhörde öfvergången från barndomen till ungdomen. 
<sec/>
Något senare kommo andra bittra svårigheter i lärdomsväg. Då var det att gäspa och sucka vid det pensum, som måste öfversättas ur ”Telemach”: Kalypsos fintlighet intresserade mig ännu icke. Litet drägligare föreföll explikationen af ”Numa Pompilius”, hvars Egeria i sin mysticism särdeles anslog mitt sinne. Men likväl kunde jag för mig sjelf ej nog djupt beklaga att förbistringen vid Babels tornbyggnad skulle ha åstadkommit den olyckan, att icke all jordens folk fick tala ett och samma språk. I sådant fall hade tvifvelsutan grammatikor aldrig varit uppfunna, och man skulle icke derur behöft hvarken muntliga eller skriftliga explikationer. 
<sec/>
Sådant förhållandet nu existerade, pressades jag grufligt af min tilltänkta edukation, och jag vet att jag var en mycket oläraktig och förströdd lärjunge, en åsigt, som jag måste erkänna att jag fortfarande gjorde mig förtjent af, då likväl mina föräldrar å sin sida sökte alla de utvägar, som stodo till buds för att göra min uppfostran, i förhållande till tid och seder, så god som möjligt. 
<sec/>
Till de så kallade talangerna hörde att spela på klavér eller knäppa på cittra såsom ackompanjemang till balladerna eller de muntra visstumparne. Min far föredrog alltid de förstnämda, och då jag med cittran på knät första gången utan att stappla eller taga fel på strängarne kunde sjunga om ”Alonzo den tappre och skön Emogene”, fick jag utaf honom två blanka silverspecier, en för hvardera förklädsfickan, jämte det länge väntade löftet att den sommaren, då jag fyllde tolf år, skulle jag få göra min första långresa i sällskap med honom. 
<sec/>
Hvad klavéret beträffade, skulle lärspånen derpå vara en julpsalm på juldagsmorgonen, för hvilket fall jag kunde hafva tänkt mig till möjligheten af en holländsk dukat. Men ett oblidt öde ville att organisten, min lärare, ett gammalt roligt ungkarlsoriginal, som, för att fint dölja det han starkt anlitade glaset, jemt tuggade på kryddnejlikor, hvaraf han hade en hel dosa, på hvilken han knäppte takten med fingrarne, just under dagarne före jul i den grad behöft anlita nejlikdosan, att han totalt glömde att efterhöra någon annan takt än den, som han sjelf åstadkom. Följden häraf blef, att han nästan i sista stunden förklarade att vi börjat alltför sent och att det skulle vara mer än vackert, ifall det blefve en nyårspsalm i stället. Den holländska dukaten flög således bort med nejlikorna; och då nyåret kom, hade gamle Josua Sundberg med sin närvaro illustrerat så många barndop och bröllop, att det icke vidare var att tänka på det förelagda psalmprofvet för någon viss tid – ”det vore menniskans pligt” menade han ”att när som helst sjunga sin morgonpsalm med eller utan ackompanjemang”, en filosofisk maxim, hvars höga värde jag så mycket djupare erkände som den befriade mig från att vara alltför flitig, ty hvad klavérspelningen beträffar, var hågen för den just icke mer brinnande än för språklexorna. 
<sec/>
Icke heller fann denna obenägenhet för lärdomsprofven någon synnerlig ersättning i en öfvervägande böjelse åt det husliga, utan alldeles tvärtom. Alla större hushållsgöromål, då huset ställdes på en viss upp- och nedvänd fot, utgjorde min fasa. Då det stundade till de stora bakdagarne, en tre à fyra å rad, fick jag en verklig feber, ty efter min mors stränga principer skulle jag, om än aldrig så ofullkomligt, deltaga dervid; och jag sörjde så att jag nästan kände mig sjuk, då sista lediga aftonen ingick. 
<sec/>
I hushållet var det ungefär på samma sätt, och alla förutspådde att jag skulle blifva fullkomligt oduglig äfven i denna vigtiga gren. Min enda lilla fattiga framhållna förtjenst bestod deruti, att jag skäligen snällt spann af mitt lin-hufvud om vintern, detta visst icke derföre att far och mor sagt att allt det garn, som flickorna från barndomen spunne, skulle användas till väfnader för deras blifvande hemgift, utan derföre att jag vid detta intressanta göromål hade tillfälle att på samma gång ihopspinna de mest konstiga sagor, ett nöje, som aldrig gick bättre än under hjulets lätta snurrande. Ju längre jag ostörd fick sitta vid spinnrocken, desto längre växte också historierna, och jag rodnade som om jag varit allt annat än oskyldig, då mor eller far berömde min flit. Synnerligen vek jag oroligt på förklädet, när min mor förklarade, att jag icke så envist borde fästa mig vid det nya göromålet att jag visade missnöje, om jag bortkallades, innan någon viss rad på rullen blifvit full – i det fallet, tillade hon, gjorde fliten mera ondt än godt, emedan det för qvinnan inom det husliga vore alldeles nödvändigt att lära sig hastigt flytta sin uppmärksamhet från det ena till det andra. 
<sec/>
Obeskrifligt lycklig var jag, då det från biblioteket i Uddevalla kom nya romaner, hvilka lästes högt om aftnarne. Enligt tidens sed fick jag likväl sparsamt höra på denna vådliga lektyr, och kom man till någon betänklig kärleksscen, ansågs jag alltid vara sömnig och ha suttit alltför länge uppe efter maten, hvilket hade till följd att jag i mitt eget hufvud afslutade scenen och ibland hela romanen. Kunde jag då andra förmiddagen, när min mor glömt nyckeln qvar i byrålådan, der boken förvarades till nästa afton, få kasta en förbjuden blick på de dyrbara bladen, var jag helt stolt, om jag i min teckning råkat på detsamma som stod att läsa på dessa sidor. Men denna triumf hade sina skarpa taggar, ty ångern öfver det orätta i min handling blåste oftast bort glädjen: jag ville genast flyga ut och omtala allt för min mor – men gunås, jag omtalade dock ingenting förrän långt efteråt. Det enda jag förmådde, och det tycktes mig ganska hjeltemodigt, var att stundom springa efter med den qvarglömda nyckeln; och om hennes blick då icke helt förströdd fallit på mig, skulle hemligheten lätt hafva varit tagen från mitt hjerta. 
<sec/>
Då jag fick komma upp på kontoret i öfra våningen – jag passade vanligen på efter postdags, då min brors pulpet stod ledig: en annan broder förestod nu husets affärer – krånglade jag mig alltid upp på den höga trebensstolen midt emot bokhållaren, som tyckte det vara roligt att se mig hållas vid pulpeten, fick så tag i papper och penna och började första kapitlet till min första skrifna roman. Men äfven denna glädje tog snart slut, ty då min bror Carl hittade en mängd ihoprullade lappar instuckna i remnorna på stolens gröna öfverdrag – alla börjande med ungefär samma fras: ”En rysligt kolsvart natt med blodröda skyar simmade på hafvet” – blef det ett sådant skämt och gyckel öfver min litterära verksamhet, att jag måste utstå samma pina som jag förut haft vid mina besök i de mörka sjöbods-utsprången, der jag så lifligt umgicks med för andra osynliga väsen. 
<sec/>
Gycklet och satiren utgjorde mina värsta fiender, och det blef ofta för mig ett studium att söka begagna dem igen, der jag så vågade. 
<sec/>
Jag beslöt nu modigt att icke vidare sätta mina spinnrockshistorier på papperet, ehuru det var bra svårt att endast behålla dem i hufvudet, så mycket mer svårt som biblioteket derinne ständigt ökades med nya volymer. 
<sec/>
Men tiden gick om. 
<sec/>
En vacker dag hade jag hunnit till de 12 åren, och min far förklarade nu att han skulle uppfylla sitt löfte och taga mig med på resan till Oroust, dit han just i de dagarne ärnade afsegla. 
<sec/>
O, hvilken fröjd! 
<sec/>
Från detta ögonblick lade jag mig endast på räknekonsten. Men huru jag än räknade, ville timmarne ej flytta sig. 
<chaptername>2.</chaptername>

<chaptername>Resan till Morlanda.</chaptername>

<sec/>
Ändtligen var dagen inne. 
<sec/>
Jag tror att hatten varit på en hel halftimma, innan solen gick upp; och då det varskoddes att tid var för hand, hur stolt, hur lycklig flög jag ej nedåt stranden, med en hel serie förmaningar från min mor, att vid denna min första stora utflykt i verlden skicka mig på bästa sätt och framför allt icke draga upp en enda af de finare klädningarne på vägen, ifall vi blefvo liggande för motvind, hvad så ofta hände! 
<sec/>
Naturligtvis lofvade jag allt möjligt, till och med att icke rifva sönder floret och att hvarken glömma citronskifvorna, om jag blef sjösjuk, eller att på förnuftigaste sätt besörja pappas måltider ur den stora mat-tinan. Jag skulle blifva hans hushållerska, och det ålåg mig då framför allt derpå lade min mor synnerlig vigt – att se efter det far icke skar upp allt det mjuka brödet, då han trakterade båtkarlarne, ty far kunde ej äta hårdt bröd, och mjukt fanns icke att få på fisklägena. 
<sec/>
Af alla dessa detaljerade förmaningar var det egentligen blott den sistnämda som djupare fästade sig i minnet, ty jag var utom mig vid nöjet icke så mycket öfver att få resa till den stora ön Orust, om hvilken man sagt mig att den var den största svenska ö näst Öland och Gotland, utan att vara på sjelfva båten och fritt få umgås med sjöfolket, alldeles såsom jag förut ”i barndomen” gjort i boden. Men detta närvarande var så mycket lyckligare som far och jag och de bägge karlarne utgjorde en liten verld för oss sjelfva på vattnet. 
<sec/>
Min far hade för sina skärgårdsresor låtit särskilt bygga en snällseglande båt, kallad ”Kulten”, troligen i följd af dess medelstorlek. Den intog icke obetydliga spanmålslaster, men var bemannad endast med två karlar. Dessa voro dock bland min fars bästa båtfolk, hans två gunstlingar. Kalle Kjellman, den yngre af dem, hade en viss herremanssnitt, som icke just missklädde honom, emedan den tillhörde hans natur; men för min del satte jag långt högre den andre, gamle Elias, en af de tvärsäkraste sjöbussar jag någonsin känt. Då gubben satt der med roret under armen, lomflaskan vid läpparne och andra handen sysselsatt att formera tobaksrullen, tyckte jag att han såg ut som om han haft en hel laddning med historier att berätta; och då han jemkade på den röda yllehalsduken eller den passerade sydvesten, var det signal till att han ärnade börja ”slå upp språklådan.” Under tiden kunde det falla sig så att Kjellman, sedan han tittat efter vind och släppt ut ett par ref i seglen, företog kaffekokningen nere i kabyssen, tills min far vaknade ur sin middagssömn. 
<sec/>
När detta hände, kom jag riktigt i valet och qvalet. Gubben Elias lockade mig med berättelser från hans egna Grönlands-resor, der isberg och hvalfiskar ömsom figurerade; och Kjellman i kabyssen lockade mig icke blott med sjelfva kaffekokningen, utan äfven med högst häpnadsväckande sägner från Oroust, den stora ön, som fått sitt namn af all den oro, som i fordomtimma varit der mellan två näskonungar, hvilka bott i hvar sin ända af den och ständigt hållit stridsslag med hvarandra, då de icke tillsammans voro ute på sjöröfveritåg mot ”hundturken och romarelandet”, i hvilka fall de alltid ingingo sämja. 
<sec/>
Tvisten emellan båda dessa så ljufva intryck slöts, åtminstone den första gången, dermed att Kjellman, släppande tråden mellan bägge näskonungarne, för tillfället inbegripna i en blodig näfrättskamp, hastigt ropade: ”Mamsell, jag hör seglet rassla vid madrassen – patron är nog allaredan vaken.” (Inom parentes sagdt, hade Kjellman ett företräde framför gamle Elias: han sade alltid helt aktningsfullt ”mamsell,” då gubben deremot aldrig fann lämpligt att begagna annan titel än ”lille- mamsell”). 
<sec/>
Men nu var ej tid för reflektioner. Hastigt flög jag upp genom öppningen till kabyssen eller plikten för att ställa i ordning välfägnaden på en fjerding såsom bord. Hvad det sedan var roligt att få slå upp Kjellmans mästerliga kaffe åt min far, derpå bjuda honom pipan, som jag stoppade, under det han drack, och sedan, medan jag serverade mig sjelf och de bägge båtkarlarne, få höra på huru vänligt och förtroligt min far språkade med gamle Elias, erinrande honom om deras fordna långresor tillsammans, då de bestått så mången dust med haf och vind! 
<sec/>
Jag tyckte att jag aldrig förr sett min far så frisk till lynnet, och alltsom händelserna kedjade sig ur den enes minne i den andres, gick också min blick från den ene till den andre och så hastigt ut öfver gamla Skageracks vatten för att se om det fortfor att vara stillt, så att ingenting störande kom att öfverändakasta vårt behagliga lugn i båten. 
<sec/>
Klockan var omkring 2 på dagen. 
<sec/>
Men menniskans natur upptager till slut ändock alltid någon gnista af oförnöjsamheten; och när vinden fram emot aftonen totalt dog ut, kände jag mig rätt lycklig vid underrättelsen att vi skulle taga nattqvarter hos en vän på Bottna-stranden, så att vi, först när vinden föll till, behöfde ge oss ut på Sotefjorden. 
<sec/>
Vännen på Bottna-stranden, hvilken vi nu omkring 6-tiden uppnått, var en dykerikommissarie, och i hans gästvänliga hus gästade vi äfven sedan mången gång för storm, stiltje eller motvind. 
<sec/>
Då jag af värdinnan i huset – en välvillig, men något tystlåten fru – fördes upp i öfra våningen in i en liten mörk sal, hvars ena fönster låg tätt intill ett skäligen högt berg och det andra utåt flacka sandbanken, fann jag mig något häpen öfver att anses för en sådan dam att jag fick eget rum ... men, ack, ett så grufligt dystert! Jag antog likväl att det var föga passande att nämna något härom och satte mig, sedan frun gått ned, i en vrå att fundera öfver huru svårt det ändå på det hela var att anses som nästan fullvuxna menniskan. En flicka tre veckor på 13:de året – hvilken värdighet att uppbära – icke gick det gerna an för henne att bedja det någon finge ligga deruppe ... omöjligt ... Men om det skulle knacka i berget ... Kjellman hade nyss berättat för mig att näskungarne ofta läto begrafva sig på bergen ... Tänk om en hand droge öfver rutan – der var ju så kolsvart, att jag visst aldrig vågade mig dit bort. 
<sec/>
Hastigt fingo likväl tankarne en angenämare brytning. 
<sec/>
Ju mörkare det var vid det betecknade fönstret, desto omöjligare var det äfven att icke se dit för att liksom på förhand mäta faran. Men icke kunde jag alltid se på en punkt: nu halkade blicken litet åt sidan – och hvad upptäckte jag då, om icke en låg, men bred bokhylla. 
<sec/>
I ett nu var allt annat glömdt. Och, himmel, hvilket haf af glädje strömmade ej emot mig, då jag fann en hel mängd romaner! Det är väl sant att på en fattades början, på en annan mellersta delen och på en tredje slutet, men hvad betydde det – jag kunde ju tänka mig hvad som fattades. Jag hade att välja mellan ”Midnattsklockan”, ”Röfvarslottet” och ”Celina eller det Hemlighetsfulla barnet”, och jag valde den sistnämda, emedan af dess 10 delar fattades blott den 5:te och 7:de. 
<sec/>
Och att nu föreställa mig att jag skulle utan afbrott – ty jag satte ej i fråga annat än att stiltjen skulle fortfara i flera dagar – få gå igenom alla dessa skatter, hvaraf ingen enda kunde komma i min mors byrålåda! 
<sec/>
Det var ännu ljust vid andra fönstret. Dit drog jag en gammal länstol, kröp upp i den och med Celina öfver fönsterkarmen och hufvudet öfver Celina studerade jag ifrigt, tills jag fick matbud. 
<sec/>
Jag var mycket rädd att min far skulle fråga hvad jag gjort, eftersom jag ej straxt kommit ned, men värdinnan, hvilken säkerligen känt sig glad öfver att vara af med mig, medan hon i köket ställde om den lilla anrättningen, förmodade att jag varit så klok och sofvit en stund; och min far, som under tiden skött brädspelet med värden, hade intet annat att säga än att han var nöjd med mig för det jag icke visat någon otålighet ..... 
<sec/>
De timmar, som följde på min återkomst till den mörka salen, voro just icke roliga, men med Celina på armen somnade jag dock snart, och i soluppgången började jag min lektyr på nytt. 
<sec/>
Vid den derpå följande dagens soluppgång hade jag blott en enda del qvar och befann mig på ett förtvifladt nyfiket ställe, då jag fick höra gamle Elias nere på gårdshällen, huru han, vid det han knackade på min fars fönster, med frisk röst ropade: ”God vind, patron – ingen tid att sinka bort!” 
<sec/>
Hvilket dunderslag! 
<sec/>
Emellertid fanns intet annat råd än att offra min förtviflan och mina deltagande känslor för Celina, ty att begära taga boken med mig dertill hade jag ej mod. Jag stod ännu alltför nära barndomen att icke liksom litet smått blygas för min tidiga lektyr på egen hand, der jag naturligtvis icke förstod att utesluta de scener, vid hvilka min mor alltid brukade låta mig vara ”sömnig.” 
<sec/>
Utkommen på den vida Sotefjorden, fick jag emellertid snart ett annat ämne för tankarne. Hittills hade jag ej passerat svårare farvatten än den så kallade ”Säcken” på vägen inåt Norge, dit jag ett par gånger fått följa med på sällskapsresor. Men Soten hade jag så ofta hört beskrifvas att, ehuru jag väl visste att hela var skärgård ända in i dörrarne var lifsfarlig för seglare, jag dock öfver allt annat satte Soten, hvilken i sitt blotta namn hade något slående och mystiskt. Jag brann af begär att få se den i hvitfradgande skrud vid häftig storm, då de högresta vågorna skulle bryta sig emot underklipporna. Men jag fick icke se honom i hans svårare lynne nu, då jag första gången befor honom. Dock var han tillräckligt svår att göra mig så sjuk, att jag endast med ett öra kunde höra hvad min far sjelf berättade mig om en forntidssägen från Oroust. 
<sec/>
Traditionen förmälde huru vid den stora ”mannadöden”, som så vådligt grasserade öfver hela Bohuslän och äfven i Morlanda pastorat på Oroust, tvänne små englar, i skepnad af barngestalter gingo nattetid omkring på ön från hus till hus, den ene med en liten räfsa, den andre med en qvast. Då den förre räfsade utanföre stugudörren, blef alltid någon af husets folk qvar i lifvet; men om den andre engeln sopade efter med sin qvast, då dog der hvarenda menniska. 
<sec/>
Sedan min far talat några ord om den glada tillfredsställelsen vi egde att få tro på goda englars förutsägelse och vård, ett ämne, som så lifligt låg åt min egen håg, kände jag mig märkvärdigt uppfriskad och kunde nu höra gamle Elias också berätta en Oroust-saga. 
<sec/>
”Lille-mamsell, har kanske hört talas om strömkarl’n” – började gubben – ”han är annars, den mannen, inte vidare hemma i storsjöarne, men det hade förlustat honom att ge sig öfver Soten bort till Oroust, der han, för att inte bli känd, skapat sig till en mäkta grann hvit häst. Efter den hästen stod hvarenda kustbondes håg, men strömkarl’n skrattade i sin nya hud, kråmade sig och tänkte: ’J kan försöka att ta mej!’ Nå, omsider hittade en karl i Huseby-gård på medel att fånga honom. Lille-mamsell har väl, ja det slår aldrig felt, hört talas om signerier – det är mäkta kraft i sådana. Huseby-bonden skaffade sig en signad grimma, passade på i en knapp vändning att kasta den öfver nosen på hästen, och nu var det slut med strömkarl’ns makt. Bonden gjorde hela vårarbetet med honom och plågade honom på allt upptänkligt sätt. Men vår Herre är inte god för att tycka om sådan syndalek som signerier. En dag, då bonden spänt hästen för harfven, föll helgelsegrimman tvärt af, då den stackars strömkarl’n i fullt sträck lade i väg från Huseby nedåt stranden till Gullberget och se’n öfver Skaftölandet rätt ned i hafvet, släpande harfven efter sig. Och än den dag, som i dag är, syns spår hela vägen efter harfven, men strömkarl’n förspordes aldrig vidare. Han höll sig väl efter den betan hemma i insjöarna – som det bäst passar sig för en sådan – der han i rolighet kan spela på gullharpan och kransa sig med näckrosor, som lille-mamsell skall veta ha det namnet för den orsaks skull att strömkarl’n också kallas Näcken. Men det,” tillade gubben upplysningsvis, ”håller jag för måtte vara något slags skällsord, eftersom en säger näcken i mej såsom svordom.” 
<sec/>
Ändtligen hade jag framför mig den del af Orousts vestra kust, som innefattar Morlanda pastorat, med en så vidsträckt skärgård att dess bebyggare lära utgöra omkring 4,000 personer. 
<sec/>
Morlanda herregods, stamsätet för bildtska ätten sedan århundraden tillbaka, ligger vid Morlanda-dalen. Boningshuset, fordom en präktig stenbyggnad, hade – efter hvad gamle Ödmann berättar i sin för hundra år sedan utgifna historia – redan då varit förstördt och en stor vacker träbyggnad i stället uppförd, omgifven, såsom det heter, af de berömdaste trädgårdar. Huru gammalt det till sitt yttre vördnadsbjudande boningshuset var kan göra detsamma – mig syntes det, då jag första gången såg det, särdeles märkligt. Men allra märkligast var dess egare. 
<sec/>
På det vackra Morlanda, der jag blef emottagen och omhuldad såsom ett eget barn, alldeles som mina systrar förut varit det, fästade jag mig djupast vid den dåvarande stamfadern, kapten Abraham Bildt, allmänt vördad och älskad för sin patriarkaliska flärdlöshet och sina enkla seder. Han ingaf mig snarlika känslor med dem, som jag hyste för min far. Men hans fru, ställets skyddspatronessa, ingaf mig icke likadana känslor med dem, som jag hyste för min mor. Denna fru, till kroppen lätt som en fjäder och äfven till sinnet särdeles rörlig, hade någonting på en gång trefligt, skarpt och pikant i både min, ton och rörelser. Då jag tänkte mig min mors allvarsamma värdighet och hennes intagande småleende, då hon var riktigt god, kunde jag ej hos fru Bildt finna någon motbild. Icke dess mindre var jag ganska förtjust i den flygande frun, som proppade mig full med alla slags goda saker och ständigt frågade om jag ville ha mer. 
<sec/>
En tredje ytterst vigtig person i huset var ”ministerskan”, såsom man kallade kapten Bildts tyska svägerska, gift i Wien med hans bror, som der varit minister. Den rika enkan var nu på långbesök hos sina svenska slägtingar. 
<sec/>
Då jag om förmiddagarne kom ned från den kammare, som jag delade med en af husets upptagna flickor – döttrarne voro längesedan gifta – satt redan ministerskan i familjsalen midt i soffan med ett bord framför sig, och på bordet lågo utbredda i långa rader två lekar patiencekort. Hon lade patience nästan hela dagen, med undantag af måltids- och promenadtimmarne. Dock var hennes uppmärksamhet aldrig djupare fängslad, än att hon afbröt för att tala med hvar och en, som under helsningen eller af annan orsak stannade vid bordet. De nigningar, på hvilka jag vid detta bord dagligen fick aflägga prof, utgjorde en svår pröfning, ty ständigt korrigerades de med nya välvilliga variationer, hvarefter hon lät mig prata litet smått om alla mina förhållanden, hvilket syntes roa henne såsom en liten förströelse från patiencen. 
<sec/>
Långt hellre ville jag då hafva stått och hört på hvad min far och kapten Bildt talade om ute vid gungbrädet. Jag visste dessutom ingen vackrare syn än de båda gamla männens silfverlockiga hufvuden, der de lutade sig emot hvarandra. 
<sec/>
En patriarkalisk stränghet i seder inom hus rådde här, liksom hos mina föräldrar, med den skilnad blott att det på Morlanda var betydligt mera tyst och enformigt. På söndagarne afbröts likväl denna stillhet. Då kom den stora familjen af gifta söner och döttrar, boende enhvar på sina gårdar inom ön, till middag i det gamla familjhemmet, sedan alla förut varit i kyrkan. Nu blef det vind i seglen och friskt prat hit och dit, men likväl kände jag mig icke riktigt fri i denna krets. Jag hade väl tvång hemma också, men vid det var jag van, och jag kände mig icke alls ledsen den dag, då det från de sköna ängarne, den trefliga trädgården, den stora familjsalen, den fjäderlätta patronessan och ministerskans patiencebord bar af ut på sjön bland tjära, dref, spannmålssäckar och tunnor. Endast den gamle egendomsherrens milda anlete, milda röst, milda afskedshelsning och välsignelse saknade jag. Men jag hade redan lärt mig fatta att de bilder, som man älskar, aldrig behöfva vara borta: man tar dem med sig till sitt eget hem, sin egen inbillning, der de lefva mycket längre än deras lif är i verkligheten ..... 
<sec/>
Tusen saker skulle jag kunna förtälja om såväl denna del af ön som herresätet och dess invånare, men om jag vidlyftigare ville uppehålla mig vid hvarje ställe, så behöfdes en hel del i stället för de blad, som jag anslagit till upptecknandet af mina minnen från skärgården. Det är dock med tankar af vördnad och kärlek jag kastar blicken tillbaka på detta ädla gamla hem, der jag mången sommar under uppväxandet från barn till fullvuxen flicka åtnjöt så mycken välvilja. 
<chaptername>3.</chaptername>

<chaptername>Fiskebäckskil, Kristineberg och hemresan.</chaptername>

<sec/>
Fiskebäckskil, tillhörande Morlanda pastorat, beläget på Skaftölandet vid Gullmarfjordens mynning, är ett bland de förnämsta fisklägena i skärgården. Befolkningen, som i senare tider varit uppgifven till omkring 700 personer, är känd, männen såsom utmärkta sjömän och qvinnorna för sin ovanliga raskhet och skicklighet i väfnad. 
<sec/>
Vid den tid, hvarom jag talar, hette det helt enkelt ”skeppare” Bengtsson, Larsson, Rasmusson, o. s. v. Man reste då också endast med skutor och småslupar på Jutland och Norge. Nu heter det ”kapten” Bengtsson, Larsson, etc., ty nu fara dessa herrar med präktiga fartyg på långt aflägsna orter, och i följd häraf hafva naturligtvis äfven qvinnorna stigit i rang från ”mor” till ”fru” och från hufvud-schaletten till hatten, men i sin väfkonst äro de ännu lika skickliga, liksom i konsten att hålla sina hus rena och friska. Lyxen är ej heller nu särdeles hemmastadd i möblemanget och dylikt. Qvintessensen af lyxen ligger i fruarnas och döttrarnes söndagsparyr: då visa sig efter hand till ömsesidig beundran de presenter, som män och fäder hemfört från sina resor. I den så obeskrifligt vackra kapellkyrkan, der utsigten från fönstren i fonden sträcker sig utåt hafvet, så att det förekommer liksom hela templet hvilade på vattnet, får man se den mest lysande blandning af stora dyrbara silkesschalar, sväfvande öfver lika brokiga klädningar och hattar, förskrifvande sig från Köpenhamn, Hamburg, London eller Marseille. 
<sec/>
Fiskebäckskil gör i öfrigt nu icke vidare skäl för namnet. Den koloni af fraktseglare, som bebor platsen, befattar sig ej med fiskrörelsen, och det är underligt att platsen icke redan har namn af köping. 
<sec/>
En framstående förtjenst är äfven att märka der. Fiskebäckskil har en större ordentlig skola för barnundervisningen under en verklig lärare. 
<sec/>
På en strand nära Fiskebäckskil ligger Kristineberg, der köpman Diedrichsen hade sin handelslägenhet och med sin familj bebodde ett vackert gulmåladt hus, som tog sig särdeles behagligt ut både bland de steniga omgifningarne och från hafsviken, der en oupphörlig trafik af seglare syntes, utom den stora mängd, som låg för ankar och hvars kaptener eller skeppare i sina små båtar under en evig kretsgång gungade fram och åter mellan fartygen och handelsplatsen och mellan denna och Fiskebäckskil, hvars röda ojemna hus med sina hvita fönsterluckor och svängande flöjlar gladt belystes af solen. – – – – – – – –  
<sec/>
Så snart ”Kulten” hamnat i ro vid Kristineberg; en mil från Morlanda, kände jag mig i mitt rätta element. 
<sec/>
Först och främst var här alls icke fråga om att trötta ut sig i konsten att niga eller att taga vidare omsorg om andra ceremonier. Här gick långt mera ogeneradt till än hemma i vårt eget hus. Också var jag stadd i den mest lefvande förtjusning från morgonen intill aftonen. Jag språkade oförbehållsamt med alla dessa sjöbussar, hvilka tycktes vara icke mindre belåtna med att få en så uppmärksam åhörarinna, hvars intresse återgäldades med inbjudningar till både båtar och slupar. I de senare dracks kaffe i kajutan, hvarefter det vankades hvarjehanda små presenter till minne af besöken. 
<sec/>
Köpman Diedricksen sjelf, slug, dristig och i allt om sig, men i botten god och godlynt, gjorde raska affärer, alltid på håret beräknade, då de kunde göras som bäst, en skärgårdshandlande, hvilken sedan stått för mig såsom typen af en sådan. Med varmt blod och hetsigt lynne, lät han ofta höra sin röst genom huset, då han ropade på ”hustru min” från ena ändan till den andra. Hon skulle känna och veta allt hvad som händt, hände och skulle hända. Fru Christina Diedrichsen var också en af dessa hustrur, som i allmänt tal kallas en välsignelse för mannen, och dottern Britgen hennes fullkomliga afbild. 
<sec/>
Längre fram, då jag icke mera kom på visit, utan för att under någon tid lära mig allehanda gagn, fann jag väl att fru Diedrichsen kunde vara litet sträng till min nytta, men nu vid detta första uti ”Ett köpmanshus i skärgården.” besök blef jag i allo uppburen och hyllad som patron Smiths yngsta, något bortskämda dotter. 
<sec/>
Britgen var ingen kamrat till mig – hon var redan stor och utgjorde ett behagligt ögonmärke för alla unga slupskeppare och bokhållare rundt omkring stränderna. En af de förstnämde, kapten Bengtsson, blef slutligen den lycklige egaren till denna skatt, och ofantligt roligt var det framdeles att från Kristineberg få styra öfver till Fiskebäckskil och i Britgens nya hem pröfva på hennes kokkonst och hennes mans hemförda skepparvin. 
<sec/>
Den vecka, som var bestämd för vistandet på denna angenäma och bullersamma plats, der min far hade många affärer att uppgöra, gick till ända som en enda timma, och med stor ledsnad, ja med ångest hörde jag att vi icke längre fingo försumma vinden. Emellertid trädde sjelfva elementerna, bevekta af min klagan, i förbund med mig: ett par dagars svår storm gjorde att vi fingo ligga qvar. Men slutligen var det icke vidare att tänka på någon delation, och min enda tröst vid skilsmässan från alla mina nya bekantskaper på stället bestod i de försäkringar, jag erhöll, att vara lika välkommen nästa år, och angående denna sak tog man det fullständigaste löfte af min far. 
<sec/>
Sista eftermiddagen plockade jag än en gång blåbär på Blåbärsholmen och tänkte mig lifligt in i den tid, då min far der haft sitt trankokeri, när hr Diedrichsen och hr Dittmer varit unga bokhållare med madam Guri till hushållerska ... Nu hade sillfiskets lysande epok redan längesedan dött ut. Skall den väl någonsin återkomma? 
<sec/>
När jag för hemresan åter gått om bord på Kulten, ville jag gerna hafva tagit mina gamla nöjen till godo, men det blef nu alls icke fråga om stiltje och historier. Vinden var icke mer än hjelplig till vår fördel, och vid den åter tilltagande blåsten och sjögången ansåg jag mig visa ett verkligt mod, då jag kunde stå på fötterna, hvilket minsann icke hade sig så lätt, och plocka fram för min fars räkning några af de förträffliga saker, hvarmed fru Diedrichsen försett vår lilla hushållning. 
<sec/>
”Nå, barn, hvad tycker du om den här leken?” frågade min far och såg på mig mildt pröfvande. 
<sec/>
”Jo men, pappa” – man hade den tiden hunnit från ’söta far’ till pappa – ”bara det icke blir mycket svårare på Soten!” 
<sec/>
”Hm!” inföll gamle Elias. ”Hm!” instämde Kjellman. Och då min far nu också lät höra ett betänkligt ”hm”, lät allt sammanlagdt förmoda att jag nu skulle få pröfva allvaret af det barnsliga skryt, som jag ofta förde på läpparne, att jag kunde stå ut med allting, blott jag finge vara på sjön. 
<sec/>
Emellertid återtog min far leende: ”Nånå, du skall väl något pröfva på! En sjömansdotter får ej fälla modet i onödan – och håller du dig tapper, så lofvar jag dig att du, till minne af din första resa, skall, när du blir så gammal att det behöfs nålpengar, sjelf få uppgöra ett par frakter för Kulten, om han då ännu går på vattnet, och stryka inkomsten i förklädsfickan.” 
<sec/>
Detta var ett mål, som, ehuru aflägset, dock var så stort och hänförande för min fantasi att jag med vördnadsfull kärlek kysste min fars hand och försäkrade, att huru det också ginge, skulle jag åtminstone icke visa rädsla och göra onödigt besvär. 
<sec/>
Härpå uppkom ett muntert samspråk med karlarne om den tid – vi antogo mitt 16:de år – när jag skulle utgöra rederiet och erhålla räkenskap, kortligen, då och då bli Kultens patronessa. Kom nu blott an på om jag kunde ”hålla mig tapper.” 
<sec/>
Liksom stormen och sjön afhört fördraget och funnit ett elakt nöje i att särdeles försvåra det för mig, så togo bägge sina förnyade krafter i anspråk. Stormen rullade vildsint, och sjön vräkte bergshögt – och likväl voro vi ännu icke vid Kongshamn, yttersta udden af Grafverna, der Soten börjar. 
<sec/>
Men ehuru jag nu var riktigt sjösjuk, var jag dock fri från allt pjunk, som just utgjorde min fars fasa. Och om båten än – såsom jag tyckte – lyftades halfs till skyn och åter på sidan slungades ned i djupet, hvarvid den ena vågen efter den andra hvitfradgande yrade öfver mig, så att jag verkligen befann mig som en fisk i vattnet – jag ville icke gå ned och lägga mig i plikten – sade jag ändå icke så mycket som ett ”aj!” 
<sec/>
”Bra, barn – du får nog dina nålpengar!” menade min far, som ofta såg till mig. 
<sec/>
”Skam för annat!” utlät sig gamle Elias. ”Flickbarnet har godt gry i sig ... Men hvad menar patron – ska vi ta på’n?” (Han menade Soten). 
<sec/>
Min far kastade en allvarsam pröfvande blick utåt den gröna fräsande vattenöcknen, der den ena pelaren efter den andra bullrade upp och försvann – der stod nu en hård lek vid Sotehufvud. 
<sec/>
Under de sekunder, hvarunder den blicken varade, vågade jag knappt andas. Hvad jag i mitt hjerta tackade gubben Elias – blott nu hans häntydning ville slå lyckligt ut! 
<sec/>
”Nå, efter det just icke är nödvändigt”, sade ändtligen min far, ”och eftersom det ytterligare tycks laga sig till, så gå vi väl in vid Grafverna. Du får då se en ny strand, barn!” 
<sec/>
Det var en riktigt himmelsk känsla jag erfor, då jag fick klart för mig att jag skulle komma på landbacken. Jag kunde icke göra mindre än jag gjorde, och det var att för min far erkänna att jag haft grufligt svårt för att afhålla mig från att skrika, ty jag hade ändå varit riktigt rädd att komma i sjön och kanske bli uppslukad af någon stor hvalfisk: jag hade ännu i hufvudet dem, om hvilka gamle Elias under bortfärden berättat från sina resor på Grönland. 
<sec/>
Min far upptog särdeles väl denna uppriktiga bekännelse. ”Så mycket för mer att du förmått tiga!” svarade han, och så såg han på Elias, som mysande försäkrade att han icke hade något emot att segla under sådant rederi. 
<sec/>
En liten stund derefter låg Kulten vid Grafvernas strand ... Grafverna – hvilka senare minnen har jag ej derifrån! Huru många typer har jag ej der samlat ... Och detta ensliga hemlighetsfulla lilla skär med sin fördjupning mellan klippväggarne, detta skär, som jag en dag vågade kalla ”Johannisskäret”... der låg det så mörkt, så kalt, så fattigt på den enda tisteln när – der låg det i famnen på vida hafvet. 
<sec/>
Mången gammal ”Elias” – lik skepparen på Kulten – och mången ”Carolus”, fin som Calle Kjellman, ha haft sitt hem på denna Grafvernas strand, der väl äfven en och annan ”Frifarare” ännu har hamn. 
<sec/>
Grafvernas ödslighet närmast hafvet väckte hos mig ett djupt och outplånligt intryck. Det var en hemskhet, som tjusade. 
<sec/>
Då jag satte foten i land på dessa flacka stränder, der sandhvirflarne yrade omkring liksom skummet nyss derutanföre och från hvilkas branta klippväggar jättestenar hängde, färdiga, såsom det tycktes, att nedramla öfver den, som vågade nalkas, var det mig alldeles som om jag inträdt på sjöns kyrkogård; och min fars meddelande angående fru Margareta Hvitfeldts vackra omsorg för de skeppsbrutnes uppflutna kroppar väckte hos mig en hög andakt. Jag gick med sakta steg: jag tyckte mig ideligen trampa på alla nationers sofvande söner och kunde knappt låta öfvertyga mig att icke hela Grafverna var en sådan kyrkogård. 
<sec/>
Äfven här bodde vi hos en dykerikommissarie, och händelsen ville att jag der skulle få se en skymt af den tidens dykerilagar. Ett utländskt fartyg – jag mins ej af hvad nation – hade under den rysliga stormen för några dagar sedan strandat på kusten, och dykeriets tjenstandar voro nu som bäst sysselsatta att återtaga allt hvad djupet velat draga till sig; men icke skulle mycket deraf komma till den stackars unge kaptenens och hans rederis gagn och nytta, utan till dykerikommissariatets å svenska kronans räkning. Den kapten, jag såg på grafverna, hade, innan hjelpen hann ankomma, redan sjelf bergat en mängd af det kringflytande godset. Hans hela börjande framtid låg deri, och ehuru kommissariatet således icke haft något med den saken att bestyra, lydde dock lagen att kommissariatet i allo skulle dela hvad skepparen och hans folk med lifsansträngning bergat, under det kommissariatet ännu lugnt sof i sin säng om natten. 
<sec/>
Min far, som talade tyska med den unge kaptenen, hörde med deltagande hans djupa bekymmer öfver det långa trassel, som nu skulle börja, då han, i stället för att reparera och komma sin väg med fartyget, måste draga in till närmaste stad, der allting, enligt samma lagar, skulle säljas på auktion, hvarefter medlen blefve delade mellan svenska kronan (tullkammaren), kommissariatet och skeppsrederiet eller assuradörerna ... Min far gaf den nedtryckte unge kaptenen tjenliga rekommendationsbref och goda råd, det enda han kunde göra. 
<sec/>
Kronans privilegier i afseende på dykeriet hade uppkommit af de ganska svåra, stundom blodiga tvister, som egde rum mellan de fria sjelfskapade dykerikommissarierna, tulltjenstemännen, skepparen och assuradörernas kommissionärer. Sedan dessa rifvits och slitits om vrak och gods, skulle, till förekommande af ofog och orättvisa, alla räddningar af fartyg och last m. m. komma under enskilta lagar och förordningar. Men kanske just nu, då allt kunde bedrifvas under lagens skydd, blef det svårare än någonsin; och sedan en mängd ändringar och jemkningar uppkommit i afseende på dessa förordningar, upphörde det privilegierade kommissariatet – och enhvar har nu rättighet att vara kommissionär och bispringa vid skeppsbrott. – –  
<sec/>
Under tre dagar lågo vi för storm på Grafverna, och ehuru det var utstillnadt på den fjerde, hade man i behåll de förskräckliga dyningarne, och jag hade nu tillräckligt lärt mig respektera Soten för att icke önska se den i dess onda lynne. 
<sec/>
De tre milen öfver detta vådliga farvatten föreföllo mig som trettio. Jag hade likväl inom mig det hoppet att erhålla en ny belöning, d. v. s. att vi efter genomgånget elände måtte få lägga till vid en viss fläck af Bottnastranden, så att jag kunde få komma i tillfälle att sluta läsningen af ”Celina eller det hemlighetsfulla barnet”. Men tyvärr började vinden nu blåsa så god, och min far var så trött vid strandliggningen och längtande efter hemmet och mor, att jag icke vågade nämna någonting – men nog var det grufligt bittert att resa förbi denna plats utan att någonsin få veta Celinas sista öde. En grym otur ville att jag heller aldrig fick veta det, ty då jag året derefter (vare det i parentes sagdt) kom till Bottnastranden, var Celina död, d. v. s. att hennes värda egarinna hade just nyss plockat sönder sista delen till spol-papper. 
<sec/>
Följande förmiddag låg Kulten i Strömstadsbugten invid den brygga, som gick till min fars sjöbodar. 
<sec/>
Min första känsla, då jag satte foten på land, var att erinra mig det en hop småflicks-vanor nu borde afläggas såsom föga lämpliga för ett ungt fruntimmer på 13:de året, hvilket med ett sådant omfång af erfarenhet hemkommit från sin första stor-resa. Äfven försäkrade jag min mor, som leende afhörde mig, att jag från nästa dag vore villig deltaga i alla hushållsbestyren. Jag hade sett så snälla flickor i skärgården, att jag önskade vara ett halft underverk i alla husliga dygder, innan jag följande sommar återvände till Kristineberg och det fria sjölifvet. 
<sec/>
Men, o ve! Jag hade icke i åtta dagar under madam Malmelins spira – efter krigets slut hade gumman återtagit sin befattning som husregentinna i sitt gamla kök – innan hon, ganska näsvist för min ålder, kastade mig ur köket, försäkrande högljudt att en dummare gåsunge till flicka aldrig försökt hålla i ett goråsjern eller en pannkaksklamp. Det hade just varit lagom för jungfru Helvig att ha en sådan lärjunge – och det var för illa att den norska hoppan icke längre ville ”tale det svenske sprog”, utan föredrog att resa hem till sitt land igen. Malmelinskan kände det alltid som ett slags chikan att en norska förestått samma spis som hon innehaft och der hon utkämpat så mången strid, synnerligen med ryttmästaren Hoving i verlden. 
<sec/>
Då jag emellertid för ingen del ville vara ifrån hvarken goråns- eller pannkaksbakningen, uppfann jag ett tjenligt medel att blidka min stränga lärarinna. Jag började mycket aktningsfullt att benämna henne ”moster Beata” i stället för ”madam”, en förtrolighet, för hvilken hon snart blef så känslig, helst den förenades med det välvilliga uppsökandet af hennes ständigt förlagda snusdosa, att hon icke blott lät mig vispa äggen och grädden och äta upp de första gorånen, under min pretext att de voro förbrända, utan äfven förklarade för min mor såsom någonting synnerligen tröstrikt, att äfven de allra enfaldigaste och omöjligaste flickor framdeles kunde bli ”folk” under klok ledning och att hon för visso trodde, att jag skulle komma att tillhöra detta antal eller åtminstone något ditåt. 
<sec/>
Men tiden gick, ja, hela år gingo, och ännu var det icke mycket hopp om att den välvilliga profetian, hvilken i alla fall icke varit så öfver-lysande, skulle gå i fullbordan. Jag hade i min för verklig reél hushållsvetenskap afvoga håg en intrikat fiende att öfvervinna. Och det var först tvånget af nya förhållanden, långt fram i ännu icke anade skiften, som åtog sig lärarebefattningen för den då villiga lärjungen. Allting lärer sig sjelft, då nödvändigheten befaller. 
<chaptername>4.</chaptername>

<chaptername>En blick på senare sjöfärder.</chaptername>

<sec/>
Jag hade fortfarit med mina årliga resor och hvarje sommar lefvat på både Morlanda och Kristineberg. Dessutom hade vi, dels för storm, dels för motvind och dels för diverse affärer, småningom besökt hela kusten utåt, och jag var så hemmastadd på både de stora och de små fisklägena, att jag hvar gång återhelsades som en gammal kär vän, hvilken man kunde förtro allt hvad som händt under mellantiden, eller hvad som troligen skulle komma att hända till härnest, alltid säker om intresse, deltagande och en smekande bön hos ”gamle-patron”, der en sådan var af nöden, och det var ofta nog fallet. 
<sec/>
Dessa resor utgjorde ständigt mina drömmar under vintern, likväl delade med den intressanta utsigten att snart såsom riktig dam få göra mitt inträde i balsalarne, för hvilket ändamål jag äfven drömde om de lyckligaste frakter för ”Kulten”, hvilken vid den tid, då jag blefve dess patronessa, borde segla under konjunkturer, som förut icke varit hörda i mannaminne. 
<sec/>
Jag studerade också med ifver allt hvad jag kunde uppsnappa inom vår lilla handelsverld och efterfrågade noga alla varors stigande och fallande. Dock gjorde jag häruti en stor skilnad. För husets räkning och handeln i allmänhet ansåg jag mig alltid böra vara ledsen, då missväxt uppstått bland bomullsplantagerna i Nord-Amerikanska staterna eller missväxt på kaffet i Brasilien och engelska kolonierna. Men alldenstund Kulten gick hvarken med bomull eller kaffe, utan vanligen med ved, bjelkar eller spanmål, så sysselsatte jag mina tankar mest i dessa sferer, oupphörligt för mig sjelf dikterande fakturorna på mina blifvande varor. 
<sec/>
Gamle Elias hjelpte mig ofta att bygga mina luftslott. Men, ack, innan den tiden kom att han skulle resa för ”lille-mamsells” räkning, hade hedersgubben för alltid släppt styret – och sättet, hvarpå detta skedde, var så förskräckligt att min far och jag i lika grad sörjde honom. 
<sec/>
Elias, som var en öm och kärleksfull både man och far, var också särdeles älskad och aktad af sin lilla familj. Hans gumma, hans kära Stina, kände ingen större förnöjelse än då hon egde något af gubben okändt förråd i skåpet, d. v. s. bränvin till en aptitsup eller rohm till en toddy, då han trodde att allt var slut. 
<sec/>
Då dessa extra förplägningar på aftonstunden uppdukades, reste gubben vanligen till Grönland – härmed menas, att sedan hustrun Stina och dottern Stina satt sig till spinnrockarne, förnöjde han dem med historier från sina långa och märkvärdiga hvalfiskfärder, och de varade jemt lika länge som toddyn eller ”pundaren.” 
<sec/>
Sent en afton, sedan vi alla i hemmet gått till hvila, hördes ett förfärligt buller på förstugudörrarne utåt gatan, åtföljdt af skrik, snyftningar och alla tecken till en stormande förtviflan. 
<sec/>
Då dörren blifvit öppnad, störtade Elias’ hustru mor Stina utan hejd in, ropande att hon mördat sin käre gamle Elias och ville veta hvad bot vore att taga för att återfå honom till helsa och lif. 
<sec/>
Det passerade var följande: 
<sec/>
Gubben hade sent på aftonen kommit hem, och Stina skulle som vanligt välpläga honom med supen ... ”Men, Jesus, patron”, ropade den halft vansinniga qvinnan, ”jag tog miste på buteljen – vitriololja för färgningen ... vitriololja!” Och ut störtade den arma varelsen lika vild som hon kommit. 
<sec/>
Det är öfverflödigt nämna att min far, så fort han blifvit klädd, skyndade till Elias, att bud flög efter läkare, att mjölkkrukor uppburos för den plågade gamle mannens räkning och alla försök, som lågo inom mensklig möjlighet, gjordes ... Men det var förgäfves. 
<sec/>
Under ett våldsamt lidande, men dock med nog sans att rekommendera sin kära Stina i patrons vård, dog efter ett par timmar denne gamle hedersman, en af min fars bäst betrodda karlar. Den stackars hustrun tröstade sig aldrig. Hennes förstånd var nästan rubbadt genom det förtviflansfulla minne, som den hemska aftonen qvarlemnat. Hennes enda tröst var att stundom få fly till patron och af honom få höra huru säkert det var att Elias förlåtit henne – han hade ju i det sista sagt det icke blott till henne sjelf, utan till patron, och Elias var den man som aldrig talade osanning. 
<sec/>
Bland de resor, hvilka jag gjorde efter Elias’ död, har synnerligast en fästat sig i minnet. 
<sec/>
Det skulle denna gång bära af till Göteborg, dit jag redan gjort ett par färder förut, för att besöka min der i närheten gifta äldsta syster. Men som vi varit gynnade af en utmärkt god vind under de tvänne förra resorna, hade jag icke kommit i tillfälle att göra någon närmare bekantskap med södra skärgården, hvarefter jag dock särdeles längtade. 
<sec/>
Vid närvarande tur for jag under konvoj af en gammal f. d. kapten, numera skeppare på båten – det var icke Kulten, men dock min fars båt. Denne skeppare titulerades ännu alltid, förstås, kapten, och visst är att han, förutom titeln ändå från morgon till qväll var ”kapten”, såsom ordspråket säger om den, som starkt anlitar glaset. 
<sec/>
På båten fanns blott en karl till, och huru vi med denna bemanning någonsin kommo fram är för mig en outredd naturhemlighet, alldenstund det farvatten, vi beseglade, är nogsamt kändt för dess vådlighet. 
<sec/>
Nere i plikten låg kaptenen flere timmar å rad och njöt det förfriskande innehållet af en liten kagge, som han hade inlogerad vid hufvudgärden i kojen. När manövrerna på båten nu blefvo för maktpåliggande att skötas ensamt af andre man om bord, hvilken likväl icke försmådde att låta mig emellanåt uträtta de små handräckningar jag kunde, så tillsades jag att genom öppningen till plikten ”purra ut” kaptenen, hvilket jag ock af hjertans lust gjorde med min kraftigaste röst. 
<sec/>
Han var aldrig svår att väcka ... När han sedan blef synlig i den öppna luckan med det rödbrusiga ansigtet, från hvilket de små ögonen plirade omkring, och derefter så småningom visade hela den vaggande kroppen, såg han innerligt jovialisk och treflig ut. Väl uppkommen, gjorde han en grundlig sträckning och ruskning på sig, tittade åt vädret, åt segelställningen, på medbrodern vid roret och på mig, tog derefter ett tag här ett annat der, nickade och sade tvärsäkert: ”Allt väl!” Derpå satte han sig sjelf vid roret med en så trygg och ogenerad min, att man tyckte sig helt lugnt kunna segla till verldens ända under gubbens konvoj. 
<sec/>
Visst är också, att man aldrig hörde omtalas någon olycka på de skutor, som han förde. Jag tror nästan att han i drömmen kunde både styra och manövrera båten. Med all säkerhet skedde detta under nattvakten, då andre karlen, Matias Torrfisk, fått intaga kojen och gubben, halfsofvande vid roret, lät båten i den vackra sommarnatten vagga sig till ro bäst den kunde och hur det bar till – och nog kunde det då hända, att han sedan upptäckte att den under vindstillan tagit sin egen fria kurs. Men om två saker var han särdeles mån: den ena att ha rymligt vatten att kryssa i, den andra att vid första tecken till svårt väder ge sig in i någon behaglig hamn. 
<sec/>
Under den nattliga resan i stiltjen – den stiltjen, som inträffade på min färd – tyckte jag mig verkligen tidtals vara helt ensam på båten ... åtminstone den enda vakande. Nerifrån plikten hördes ljudet af Torrfiskens sömn, alldeles som en dof åska på afstånd, och borta i aktern nickade kaptenen vid det knarrande roret, under det han då och då, liksom alldeles omedvetet, förde en liten blårandig flaska till munnen. Och båten dref och dref i den vackra natten med ett sakta bubblande ljud öfver fjorden, medan det emellanåt så vackert fräste till vid kölen. 
<sec/>
Jag undrade, der jag låg på min madrass mellan packlårarna, om vi någonsin skulle få se hamn efter en sådan seglats. Derefter befallde jag min själ i Guds hand och somnade, jag också. 
<sec/>
När jag vaknade, var scenen på båten alldeles förändrad. 
<sec/>
Utom det att morgonen alltid var den tid, då kaptenen efter en liten tupplur i kojen kände sig som kryast, hade det nu börjat blåsa upp en frisk bris. Gubben bjöd mig på kaffe, som smakade ganska godt, hvarefter Torrfisken – som var en nästan så tystlåten karl som kaptenen sjelf – gick ned i plikten och lagade att ärtkitteln kom på. 
<sec/>
Emellertid ville ödet att jag skulle slippa ifrån att bedömma Torrfiskens kokkonst, hvilket jag eljest säkerligen fått göra, emedan det föreföll mig så svårt att gifva ett nekande svar på en välvillig inbjudning. 
<sec/>
Saken var den, att den friska brisen snart nog visade tecken att öfvergå i en allvarsam blåst, hvilket föranledde kaptenen att, enligt sin förut nämda princip, söka första hamn. Och en sådan var snart tillreds ... Vi voro då omkring fyra eller fem mil från Göteborg. 
<sec/>
Stället var eljest ett slags värdshus, hvars byggnad låg på en trekantig holme, med god hamn för både båtar och båtfolk. Rörelsen hade idkats af en f. d. trankokeribokhållare, men efter hans död var den sedan längre tid öfvertagen af hans enka, fru Larsson, i förtroligt tal känd under namnet ”gudmor”. 
<sec/>
Jag hade förut icke haft ringaste begrepp om en sådan plats, ty min far tog in endast hos vänner och bekanta på fisklägena, aldrig på s. k. värdshus. Men nu var jag under kaptenens hägn, och han unnade mig – såsom han sade – en ’”liten muntration” i sällskap med fru Larssons dotter, mamsell Eleonora. För sin egen del tänkte han säkerligen på någon muntration, der mamsell Eleonoras mamma kredensade glaset. 
<sec/>
Då vi kommo upp på tresnibben, upptäckte jag icke någon menniska, förutom en gammal piga, sysselsatt med att rensa fisk. Hon hade emellertid den artigheten att lemna torsken, försäkrande att hon bara skulle gå förut och varsko frun. 
<sec/>
”Mamsell är väl till finnandes hemma, kära Lura?” frågade kaptenen. 
<sec/>
”Jo, nog är hon hemma alltid,” förklarades med en halfs förlägen dragning på rösten, ”men hon kommer väl inte ut, förrän frun vaknat och öppnat dörren.” 
<sec/>
”Jag undrade på så mycken stränghet i sederna, men förnam sedermera att det tillhörde gudmors principer att, såvida några resande funnos i ”stugan” under hennes middagssömn, alltid ha nyckeln till dotterns kammardörr gömd under hufvudgärden. 
<sec/>
Då vi inträdde i den så kallade stugan eller salen, funnos endast ett par främmande personer derinne, två skeppare, en på hvardera sidan om bordet, med korten mellan fingrarne och ”panacén” jemte kritstycket bredvid sig. 
<sec/>
Rätt snart presenterade sig emellertid värdinnan fru Larsson sjelf med en stor halmhatt ofvanpå en duk, virad kring pannan, och ytterligare iklädd en ljus frisrock, med stora lösväskor nedhängande i hvar sitt snöre från armvecket. Kortstöflar och en mellan rockslagen framstickande blårosig näsduk fulländade drägten. 
<sec/>
Fru Larsson var i öfrigt en storväxt qvinna, som, oaktadt sin besynnerliga utstyrsel, icke alls hade något afskräckande eller obehagligt med sig. Mig bemötte hon med tillvinnande hjertlighet; och framtagande från en af de stora lösväskorna en ganska gedigen nyckel, bad hon mig göra sig sällskap, så skulle jag få se huru hennes dotter hade det. 
<sec/>
Det var en liten nätt och prydlig kammare, med betsad soffa och byrå och full af kolorerade kopparstick på väggarne, som husets dotter bebodde. Jag tyckte likväl icke att denna flicka, som i öfrigt hade ett vackert och mildt utseende, egde något af den glada frimodigheten hos skärgårdens döttrar. 
<sec/>
”Förut stod det bättre till med dotter mins trefnad och lynne”, förklarade fru Larsson, liksom ursäktande; ”men”, tillade hon med en kort suck, ”nu är det som det är! Verlden går sin gilla gång ändå! 
<sec/>
En märkbar nedslagenhet låg öfver mamsell Eleonoras väsende, men det var tydligt att hon sjelf ville öfvervinna den för att roa sin gäst; och sedan modern lemnat oss, framtog hon hela sitt litterära förråd, bestående af en bundt visor och sagor, hvilka icke kunde intressera mig till innehållet, men väl derigenom att de gåfvo mig tillfälle att studera de högst olika intryck, som de gjorde på den unga qvinnan. Jag fick af henne sjelf veta att hon varit mycket, mycket olycklig och icke hade hopp om att glömma sin olycka – förvisso ville hon icke glömma sitt felsteg. 
<sec/>
Ett särskilt drag af dessa qvinnors innerliga välvilja kan jag icke utesluta, ty höjden af dess enkelhet bevisar höjden af den sanna gästvänligheten. 
<sec/>
Under de två dagar vi blefvo qvarliggande här lefde vi nästan uteslutande på fisk, och jag förklarade att jag aldrig ätit den bättre och blott tyckte det vara skada att ingen potatis fanns dertill. Då aftonen kom, var det åter fisk, präktiga rödspottor, och bredvid dem en helt liten karott med potatis. Denna potatis var dock så besynnerlig till form, färg och utseende, att jag icke kunde annat än efterfråga dess ursprung. Jag fick då veta att den bestod af ingenting mindre än sönderskurna potatisögon, som förut blifvit nedsatta i en liten jordbit på tresnibben och åter upptagna ur jorden, på det att jag icke skulle sakna potatis till min fisk. 
<sec/>
Sådana drag af innerlig menniskovänlighet kunna aldrig förgätas. Det rörde mig öfver måttan att, då de så tidigt på sommaren icke egde någon potatis qvar, de af det lilla förråd, som blifvit utsatt till en skörd snarare för nöje än nytta, skulle för en främling göra ett sådant litet hjertegodt offer. minnet närmare skildrat i arbetet ”Pål Värning eller en skärgårdsynglings äfventyr.” 
<sec/>
Ännu en scen från mitt första ungdomslif på sjön återstår att förtälja. 
<sec/>
Ånyo skulle jag resa till Göteborg, denna gång med den förut omnämde Sylvander den yngre, som nu öfvergått från Norbergska ”klanen” till min fars, utan tvifvel i följd deraf att han med afsmak tänkte på den ruskiga affären med Veaugrand. 
<sec/>
Då vi kommit ut ett stycke på Strömstadsfjorden, inträffade en fullkomlig stiltje, hvarför skeppar Sylvander artigt tillbjöd sig att låta sina tvänne karlar – detta var en större skuta, så att bemanningen bestod af tre personer – få fara i land efter mitt bokpaket, hvilket genom ett förfärligt misstag blifvit qvarglömdt i land. Ännu en passagerare utom mig fanns ombord, min fars fordne bokhållare Henrik Kristensson, som icke heller såg illa på att böckerna blefvo hemtade. Med två karlar vid årorna skulle det icke åtgå en timma för hela affären. 
<sec/>
Men hvad kan icke hända på en timma! 
<sec/>
Den halfva timman hade ännu icke förflutit, och vi lågo der med våra slappa segel alldeles dufna i brist af en vindkåre, den vi under kryssningen sökte uppfånga, då med denna otroliga hastighet, som är ingenting mindre än ovanlig på vestra kusten, en orkan ryckte sig lös ur molnen och dref skutan, liksom den blifvit förvandlad till ett spån, mot udden, hvilken vi tänkte dubblera. Denne utgjordes af ett brant skär ... Hvilket ögonblick! 
<sec/>
Skepparen arbetade våldsamt för att belägga de vildt slående seglen och sedan kunna få upp nödflagg, medan Kristensson, också en jätte i styrka och en karl i rådighet, fattade båtshaken, den han i sin stadiga hand höll riktad färdig att i den afgörande sekunden, ifall skutan icke kunde komma förbi, spänna mot klippan, den vi med otrolig hastighet allt mera närmade oss. 
<sec/>
Der jag uppmärksam stod stödd mot ett fastage, med blicken på skäret och svallsjöarne, som ursinnigt häfde sig omkring det, var jag fullt öfvertygad att jag nu kunde göra min sista bön, och jag gjorde den också. 
<sec/>
Af alla de gånger, jag både förr och sedan varit i svårigheter ute på sjön med föga utsigt att återse land, har ingen förekommit mig så djupt högtidlig – icke skakande, ty dertill var själsspänningen alltför stark ... Seglen voro nu refvade, nödflaggen hissad. Skulle tulljakten, som vi nyss sett, varsna den? Skulle skutan icke vägra i vändningen, eller skulle den slås i stycken mot stenväggen? 
<sec/>
Vi voro nu så nära, så nära – ett ögonblick borde afgöra allt ... Det gick illa: vi fördes mot klippans ena kant, der båtshaken, hållen af Kristenssons väldiga hand, likväl fick ett stadigt fäste .... 
<sec/>
 Det vilda, otroliga, brusande slammer, som under de följande sekunderna uppstod, är omöjligt att teckna: man skulle trott att skutan rasade af begär att få kasta sig i famnen på brottsjöarne. Men hastigt, såsom den kommit, dog orkanen ut – och innan männens krafter voro uttömda, sågs verkligen tulljakten skyndsamt ila oss till hjelp. Sjöarne slogo dock alltför våldsamt omkring vår vådliga plats att hon kunde lägga till. Förmedelst halning på ett tåg stego jaktens karlar om bord, och då manövrerna nu åter kunde skötas riktigt, kom skutan småningom förbi den aldrig glömda udden. 
<sec/>
På tulljakten, dit jag anlände äfven med tillhjelp af tåget, gjorde jag återresan in till staden, men tog dock saken icke värre än att jag följande dagen åter gick om bord, hvarvid jag visst icke qvarglömde det olyckliga bokpaketet, som varit skulden till alltsammans. För att dock få gå om bord igen efter denna så allvarsamma tilldragelse, fordrades min fars hela öfvertalande mot min mors invändningar. Men hans princip var, att ju större mitt omfång af erfarenhet kunde blifva i yngre åren, desto bättre. 
<sec/>
Resan gick också nu fullkomligt lyckligt. 
<sec/>
På återfärden gjorde jag bekantskap med ett par för mig okända fisklägen, der jag träffade åtskilliga personer, hvilka längre fram i tiden framstodo för mitt minne, särdeles en respektabel fru med sina balsaminer och en gammal afskedad militär från flottan. – – – – – – – –  
<sec/>
Men jag måste tvärt afbryta detta kapitel, eljest skulle den ena historien kedja sig i den andra, tills de blefve ”tusen och en”, såsom prinsessans sagor. 
<chaptername>5.</chaptername>

<chaptername>Små-taflor från fasta landet.</chaptername>

<sec/>
Under detta slags nomadlif, der jag hade tillfälle att observera och öfvertänka huru en mängd menniskors tillvaro och förhållanden stodo i strid till en mängd andra menniskors tillvaro och förhållanden – särdeles fästade jag mig vid de fattige kustboernas ställning i jemförelse med de rikas – bortdunstade så småningom lusten att i fantasien skapa historier, jemte lusten för allt slags drömmeri. Jag lefde inne i det friska verkliga lifvet och fann mig deraf fullkomligt väl. 
<sec/>
De enda försök, jag gjorde med pennan, skedde, då jag, för att uppfylla tvänne af mina frånvarande bröders önskningar, uppsatte små afhandlingar eller krior öfver vissa af dem uppgifna ämnen, till en början hemtade endast från historien och myten. Man sade mig, att då min uppfostran kunde anses för blott och bart fragmentarisk, borde jag vara mycket tacksam och glad för hvarje medel, som erbjöds att utveckla den, och att förmågan att tänka öfver de obetydligaste händelser eller blott öfver våra egna intryck och känslor kunde räknas som en stor nytta för både lifvet och uppfostran. 
<sec/>
På det att jag rätt måtte fatta detta lät man mig senare sjelf välja ämnen, och dessa kommo att utgöras antingen af små idyller från den husliga scenen eller också – och det oftast – af satirer öfver händelser, ting och menniskor, hvarför min håg på ett särdeles ledsamt sätt utvecklade sig. 
<sec/>
Min mor påstod att andan af den så kallade glada satiren blifvit qvar i stadens luft alltsedan kapten Lannerstjerna der utgaf sin glada tidning, full af allt slags gyckel på andra menniskors bekostnad; och då jag försäkrade att den, hvad mig beträffade, helt och hållet härledde sig derifrån att jag i barndomen så ofta blifvit gäckad för mina spelande fantasier, yttrade åter min mor att det i alla fall härledde sig från kapten Lannerstjernas anda, ty om icke bröderna haft behof att gissla mina barnsligheter, så hade jag icke heller erfarit behofvet att i min tur gäckas med menniskor och förhållanden. Härtill lade min mor de mest allvarsamma förmaningar att bortlägga en vana, som, hur oskyldig den än kunde vara, dock slutade med att såra andra och skapa fiender. 
<sec/>
Alltför snart fick jag erfara hur rätt min mor hade. En för mig inflytelserik händelse visade detta. 
<sec/>
Inom ett litet kotteri af muntra flickvänner hade det en dag ute på ”bränneriet”, den tiden provinsial-läkarens bostad, under skämt blifvit fråga om hvilkendera af oss klarast kunde skizzera de på bal-listan mest framstående kavaljererna, dem de unga damerna i gemen funno behäftade med hvarjehanda större eller mindre ofullkomligheter. 
<sec/>
Såsom den yngsta af dessa damer, den der för endast några månader sedan inträdt i 16:de året, hade jag så kort tid varit med som ”stor” att jag naturligtvis måste finna mest att klandra; och öfvertygad att infallet kunde stanna endast inom oss sjelfva, var jag ej obenägen att med tillhjelp af bläck och penna för vår nästa sammankomst tillskapa ett slags paskill, hvad jag också gjorde, der alla de ifrågavarande herrarnes porträtter efter min bästa förmåga framstodo i en måhända icke oklar, men i alla hänseenden omild dager. 
<sec/>
Den flyktiga triumfen att af mina medsystrar bli beundrad för något särdeles bitande och lyckligt infall smekte min egenkärlek, och under sådana omständigheter kunde jag icke bedömma hur elak jag varit, och jag trodde hvad de sade mig, att alltsammans var ”så grufligt roligt.” 
<sec/>
Emellertid begärde en af de äldre flickorna att på blott en enda dag låna den lilla skizzen för att läsa om den för sig sjelf och sedan återlemna den. Denna äldre vän var just sjelf så satirisk i ton, tankar och ord att hon var känd för sin skarphet och sina qvicka infall, hvilka så hastigt kommo öfver läpparne att hon icke vägde hvem hon sårade. En dag t. ex. kom någon på besök hos hennes föräldrar och fann hennes mor sysselsatt med linnesöm, hvarvid rådde en sådan brådska att den besökande efterfrågade om det var någon särskilt vigtig omständighet hvarför det så skulle skyndas. ”Det är det visst!”, svarade den raska frun: ”Jag skall skicka ett dussin skjortor till min son Ernfrid, som du vet studerar i Lund, och jag vill passa på att få åtminstone 10 med en skeppare, som i veckan afgår till Malmö” ... Nu är det möjligt att icke så många skjortor skulle afgå. Huru som helst, yttrade Malakina, den qvicka dottern: ”Om mammas ord skola tagas efter bokstafven, så fruktar jag att, när Ernfrid låter tvätta 1:an, han nödgas ha nollan på sig. 
<sec/>
Att nu återgå till det lån, som samma väninna gjort af min olyckliga skizz, så återställde hon den mycket riktigt dagen derpå, och den hade icke vederfarits annat ondt än att hon låtit sina bröder taga en afskrift. Innan kort hade denna cirkulerat, och bland stadens unga herrar väcktes en hel revolution emot mig. Man var icke sinnad att låta saken dö bort ohämnad – den impertinenta lilla damen skulle nog få veta af annat. 
<sec/>
Omkring fjorton dagar senare fick man höra omtalas en så kallad Lucie-bal, elfva dagar före jul, hvilket var så mycket egnare som den instundande helgen med alla privata och publika nöjen gjorde att Luciedagen i allmänhet firades endast med en enkel soiré. 
<sec/>
Glömsk af mitt skämt, var jag som bäst sysselsatt att i tankarne arrangera min baldrägt, då en annan af mina flickvänner hastigt kom in till mig och bad att få säga några ord enskilt i en allra som vigtigaste angelägenhet. 
<sec/>
Sedan vi kommit ut i den mörka korsgången, så passande för hemlighetsfulla förtroenden, meddelade hon mig att hon, under tysthetslöfte, fått höra det mitt ”paskill” såsom det nu rätt och slätt kallades, ådragit mig en sådan förfärlig ovilja, att herrarna tillställt balen endast för att bereda mig en skymf. 
<sec/>
”En skymf?” frågade jag förnärmad. ”Hvad vill det säga – huru skulle det gå till?” 
<sec/>
”Jo, på det viset”, upplyste hon, ”att du får sitta hela aftonen, utan att bli uppbjuden till en enda dans – så lyder programmet ... Naturligtvis går du icke dit.” 
<sec/>
Jag var alltför klok att svara något härpå. Jag tackade henne för den vänskapliga varningen, hvarefter vi skildes med naturligtvis ingenting mindre än behagliga känslor å min sida. 
<sec/>
Det första jag nu hade att göra var ej någon lätt sak, nemligen att gå till min mor för att bekänna hvad jag gjort och höra hennes beslut. Om hon icke varit känd som en sträng fru, till hvilken det icke varit godt att komma fram med dylikt småsladder, så hade hon troligtvis redan fått höra någonting, men ännu hölls saken liksom en ”myt” mellan ungdomen å båda sidor – herrarne voro icke angelägna om att låta det enda exemplaret cirkulera: en af dem hade till och med haft den omtanken att bränna upp det. 
<sec/>
Under det jag berättade mitt fel – hvilket sanningsenligt skedde med hjertat uppe i halsgropen – visade min mor en vida mindre kall och allvarsam min än jag fruktat mig få se. Hon sade icke såsom hundra mödrar skulle hafva sagt: ”Jag hade ju varnat dig förut för denna elaka böjelse”, m. m., utan hon betraktade mig med en viss misskund, som jag aldrig glömde, och svarade mildt: ”Stackars barn, det här hoppas jag att du nog kommer ihåg för framtiden! Straffet”, tillade hon, ”sådant det blifvit uttänkt, är väl ringa nog – likväl är det så godt att undvika det.” 
<sec/>
Detta var långt ifrån min mening. Inom mig ytterligt uppretad öfver en så stor djerfhet, brann jag tvärtom af begär att få visa med hvilken föraktlig likgiltighet jag åsåg denna ömkliga hämd, hvilken aldrig kunde bli räknad som en chikan, då orsaken nog vore fullständigt känd långt före balen. 
<sec/>
Det stod dock mycket hårdt om att få min mors samtycke till detta trotsiga steg, och jag hade visst icke vågat visa enträgenhet, om jag ej, liksom då man i ett bref tror sig läsa mellan raderna, trott mig i hennes tankar läsa att, på samma gång hon erfor en liten svaghet, hennes stränghet likväl ansåg det gagna mig att undergå ett prof, der min sjelftillit kunde få ett mothugg. 
<sec/>
Bifallet blef alltså gifvet. 
<sec/>
Balaftonen kom. 
<sec/>
Förut hade hela vår lilla stad – ty nu var saken tillräckligt känd – varit i stegrad undran huruvida jag skulle komma upp eller icke. Man slog vad om att det var omöjligt för en ung flicka, så godt som barn, att ha mod att så blottställa sig; och å andra sidan slog man vad om att hon minsann nog hade mod att trotsa både de nyfikna, medlidsamma och hämdgiriga blickarne och det allmänna samtalsämnet på köpet. 
<sec/>
Emellertid, då timman stundade att jag skulle kläda mig, började säkerheten verkligen litet sjunka; och ifall min mor nu befallt mig bli hemma, hade jag ödmjukt kysst hennes hand och lydt. Men en sådan befallning hördes icke af och skulle hafva varit emot min mors åsigter, då jag så ifrigt begärt att få gå. 
<sec/>
Den af mina svägerskor, med hvilken jag skulle följa upp på balen, framkastade lösligt tanken på att jag kunde öfvergifva min idé, men då jag icke hade en befallning att skylla på inför mig sjelf och andra, höll jag i mig med förtviflad beslutsamhet och svarade halfs stucken: ”Visst icke – det kunde gå på samma sätt nästa gång, och ju förr det är öfver, desto bättre!” 
<sec/>
Vid afskedet från min mor, höll hon sin blick pröfvande på mig; men jag visade mig tapper, dock utan öfvermod eller djerfhet. Enligt min senaste uppfattning af saken, borde jag, som kastat handsken till striden, icke längre med harm och förakt, utan med lugn och sjelfbeherrskning åse mina motståndares spel. 
<sec/>
Det var särdeles lyckligt att jag kommit i denna sinnesstämning, då min svägerska och jag gingo in att såsom vanligt visa oss i baldrägt för min far, till hvilken ingen yttrat minsta ord hvarken om min oförsigtiga handling eller den kabal, som deraf uppstått. Hvem skulle väl vågat störa honom med dylika dårskaper! 
<sec/>
”Nå”, sade han småleende till mig, der jag trippade rundt omkring på en fläck af golfvet lik en docka på sin fotställning, ”nästa sommar, då du fyllt de 16 åren, blir det väl tid att du får ta Kulten om hand för dina nålpengar.” 
<sec/>
Rodnande lutade jag mig ned att kyssa hans kära hand ... Ack, om jag i detta ögonblick varit med honom ute på sjön och det varit sommar i stället för vinter! ”Om denna odrägliga afton redan låge långt bakom mig!” 
<sec/>
Men nu körde släden fram för dörren, nu var det att påpelsa oss och resa, åtföljda af en utaf mina bröder, som dock icke låtsade om det ringaste. 
<sec/>
Tio minuter senare stodo vi vid ingången till balsalen. 
<sec/>
Dörrarne flögo upp, ljusskenet blixtrade för mina ögon, fiolernas stämning och societetens brusande prat återdallrade i mina öron. Jag tyckte att alla menniskor trampade på min hvita florsklädning, och jag hade en obestämd fruktan att jag skulle få garneringen afrifven, att jag skulle tappa näsduken, snafva eller på annat sätt bli uppehållen. Men vi hunno lyckligt den plats, dit min svägerska styrde, då jag jemförelsevis tyckte mig vara i någon säkerhet.  
<sec/>
Intrycket häraf visade sig också deruti att jag upplyfte ögonen och såg mig omkring med en temligen fri blick, och ju flere blickar jag fann fästade på mig, desto mera stegrades min sjelfbeherrskning. Jag kände att ansigtet icke förrådde hjertats häftiga slag. 
<sec/>
Svårare blef det dock, då uppbjudningarne började nedregna på ömse sidor om mig utan att någon kavaljer stannade framför mig. Det var nu kinkigt att finna ett lämpligt ögonmärke, och blodet flög mera feberhett på kinderna än jag önskat. 
<sec/>
Lyckligtvis kom tébrickan, och i detsamma jag fått min kopp i handen, men åter varit nära att släppa den vid ett par triumferande ögonkast, hvilka korsade hvarandra mellan tvänne kavaljerer och en af mina så kallade väninnor, hördes vid en af dörrarne ett slamrande buller, hvarjemte det uppstod ett sus, uttryckande öfverraskning. Nästa ögonblick inströmmade åtta à tio norska officerare, som från Fredrikshall slängt in på föret för att dansa på balen. Nu hade jag så när släppt tekoppen för andra gången. 
<sec/>
Jag var räddad. 
<sec/>
Och räddad var jag, ty en liten stund senare blef för mig presenterad en medlem af den räddande falangen, en kapten Garbern, hvilken sedan i sin tur efter hand presenterade sina vänner. 
<sec/>
Utan allt slags stolthet, men med en känsla af onämbar lättnad intog jag med min kavaljer en plats i öfra ändan af ”angläsen”, och för hvarje gång korset bildades med nästa par, då det blifvit vår tur att genomgå raden, såg jag på stadens kavaljerer att försoningsakten var afslutad – ty när jag numera i alla fall icke kunde komma att sitta, ville man gifva hela saken färgen af ett skämtsamt upptåg, beräknadt endast för att se om fruntimren kunde tiga för hvarandra. Dessutom vore jag i min egenskap af minderårig – jag skulle först nästföljande vår konfirmeras – icke tillräknelig för en liten elakhet, den man i alla fall haft roligt af på ömsesidig bekostnad. 
<sec/>
Ingen ömklig känsla af lumpet högmod fanns hvarken då eller någonsin hos mig vid något slags så kallad triumf. Så snart jag kom hem, kastade jag mig gråtande i min mors armar. 
<sec/>
”Nåväl, mitt barn ... ingen svaghet – kom ihåg att du sjelf velat det!” 
<sec/>
Jag förklarade hastigt huru förhållandet ändrat sig, förklarade de särskilta känslor jag haft både före och efter norrmännens ankomst; och min mor visade en mild rörelse vid den sanna ånger, jag nu erfor. Hon erhöll mitt allvarliga löfte, att jag skulle kufva den farliga böjelsen att gissla andras svagheter och derjemte lägga bort min färdighet att härma alla menniskors tal och fasoner, hvartill mina syskon oförsigtigtvis uppmuntrat mig genom det bifallslöje, de gåfvo mig. Och det var ej nog att jag lofvade – jag höll också mitt ord och höll det ännu, sedan pennan blifvit mig mera förtrogen och i följd deraf farligare. 
<sec/>
För denna återgång till det naturliga – ty all satir, särdeles den karrikerande, måste alltid ega något onaturligt – har jag att tacka den obetydliga händelse, som jag här skildrat. Men ingenting blir obetydligt, då det ställes i förhållande till dess följder, och jag skulle innerligt önska att min lilla historia kunde tjena som varning för andra unga damer, med samma böjelse för hån och gyckel. Icke alltid fins en lycklig tillfällighet tillreds att befria oss från följderna af vår oförsigtighet. Hvem vet dessutom om icke någon hemlig hämd gör oss vida mera ondt än vi kunna drömma om. Den kan verka långt efteråt. 
<sec/>
Vid denna tid korresponderade jag äfven med en ung allvarlig prestman, som jag aldrig lärde personligen känna. Men hans intima bekantskap med den ene af mina bröder, hvilken visat honom brefven från sin unga syster, gjorde att han fattade intresse för den vidare utvecklingen af hennes anlag och att han föreslog att deltaga i brefvexlingen, hvilken också varade öfver tvänne år, d. v. s. tills jag vid aderton år blef förlofvad. 
<sec/>
Denna korrespondens, som hade hela det behag, hvilket för ett ungt och något romantiskt sinne måste ligga i den lilla mystèren att brefven vexlades med en obekant, ehuru de gingo genom min mors och min brors händer, utvecklade min böjelse att dramatiskt behandla de förefallande ämnena. Och huru många, huru skiftande voro ej dessa ämnen! En sjuksäng, som jag besökte i fattigmans hus, en middag för främlingar, en bal, en maskerad, en sjöresa, en slädfart åt Norge, en storm och redogörelse för de skilda intrycken – derpå försvar öfver i föregående bref klandrade punkter, de särskilta definitionerna på vissa begrepp och slutligen små filosofiska och religiösa afhandlingar, hvilka särdeles lämpade sig till denna tid, då just den unge presten läste på sin pastoralexamen och i ordets bästa mening beredde sig till det kall, som han sedan i en vidsträcktare krets beklädde. 
<sec/>
I en småstad, der ingenting sådant kan tilldraga sig utan att ge stoff åt någon slutsats, ville man gerna veta att den der korrespondensen skulle sluta i en annan genre. För min del visste jag likväl att detta icke kunde blifva händelsen: vi kände hvarandra alltför noga från perm till perm och hade alltså ingenting haft att studera. 
<sec/>
Emellertid – han är nu förutgången liksom flera sedermera förvärfvade vänner – tackar jag honom för det jag så lärde mig att fatta och pröfva mången sanning, mången tanke, hvars vigt eljest halkat förbi mig. Det var en upphöjd presterlig natur, sträng mot mig, sträng äfven mot sig sjelf, måhända mot alla. Dock var det långt ifrån att glädjen var en främmande gäst i våra bref. 
<sec/>
Synnerligen voro hans råd upplysande och för mig lyckliga under den tid, som på nyåret följde, nemligen min konfirmationstid, denna epok i en ung qvinnas lif, som så ofta för henne blir afgörande och för hvars rätta begagnande hon ej kan ha en nog fast förberedelse. Lyckliga de unga flickor, som då få njuta det bästa: en ädel moders nitiska beskydd, en moder, som icke anser sitt ansvarsfulla kall uppfyldt blott genom att med vidsträckt omtanke ordna de drägter, som för högtidligheterna skola begagnas, eller genom att erinra om katekesläsningen! Ack, när, om ej då, kan en rättsinnig moder nedlägga ett välsignelsebringande utsäde i det unga och veka hjertat – när, om ej då, blir hon sjelf uppfylld af gudsfruktan, af hopp och tro och milda känslor! Välsignelse öfver alla mödrar, som under denna tid för dottern uppfyller en sann kristlig moders pligt och visar henne att, då hon nu tagit liksom fastebref på lifvets djupare allvar och betydelse, hon på samma gång tagit fastebref på det högre hoppet, det, som likt ett strålande ljus, ensamt kan upplysa hennes kommande okända vägar! 
<sec/>
Kort efter den stora högtiden, hvars betydelsefulla ingångsspråk var: ”Haf Gud för ögonen och i ditt hjerta nu och i alla dina lifsdagar!”, insjuknade jag i en mycket svår och långvarig feber, vid hvars vigtigaste kris jag af läkaren var fullkomligt öfvergifven. 
<sec/>
Jag låg i samma sal, der min gudfar, ryttmästaren Hoving, hade bott, samma rum, dit min mor under kriget 1788 flytt med lilla Julia Konstantia, då den norske majoren kom att återföra henne till den varma kammaren, som hon måst lemna. I min fantasi såg jag dessa föregående bilder, och ofta nalkades en liten englaskepnad min bädd: det var den lilla Julia Konstantia, och jag var innerligen tillfreds att följa henne. 
<sec/>
Med klarhet genomgick jag det flydda. Ännu fanns det på de fullskrifna bladen i den 16-åriga lefnadsboken ingenting annat än ett barnsligt syndaregister: obetänksamhet, någon skärpa och ojemnhet i lynnet och brist på fallenhet för husliga göromål. Men hvad, om jag finge lefva, kunde det blifva på de återstående bladen? Jag visste det ej, var långt ifrån några tyngande aningar, men jag trodde, hvad man sagt mig, att mitt ”äfventyrliga” sinne, såsom det kallades, skulle kasta mig in i många vågsamheter och händelser, och jag var fullt nöjd med att icke få se dessa händelser framkomma ur ett beslöjadt fjerran. Det föreföll så skönt, så fridfullt att gå hem just nu, då jag rätt fått lära hvad jag i detta nya hem hade att vänta. Men under den sista natten, som skulle afgöra mellan lifvet och döden, vek dödens vackra engel, den lilla Julia Konstantia, från min säng: lifvets stod qvar, bjudande mig med glad min sin hårda hand. 
<sec/>
Faran var öfver. 
<sec/>
Då jag fick veta förändringen i mina utsigter, intogs jag snarare af saknad än förtjusning, men mitt så spänstiga lynne, min lifliga själ försatte sig snart åter in i dagens och stundens hvarjehanda intryck; och ehuru det länge låg öfver känslan ett doft af det onämbara, ett doft, som tillhörde den flydda tiden, kändes det likväl rätt ljuft att åter få stoppa pipan åt min far och på Kristorp hålla min mors stora ridikyl, medan hon i konselj med madam Anna Lett, som ännu regerade öfver trädgården, höll på att bestämma öfver några hundra kålplantors öde, under det dessa i sin bänk med glasfönstren tåligt väntade konseljens slut och flyttningen från sitt varma hem ut i kalla lifvet. Jag vet icke hur jag kom att finna något sammanhang mellan mig och kålplantorna, men det föresväfvade mig som om både de och jag kunnat ha det bättre i det trånga rummet. 
<sec/>
Straxt härefter var det som jag firade min 16:de födelsedag och emottog rederiet öfver Kulten. Då glödde lifvet åter sprittande genom hvarje åder, och hvad kunde väl vara mera lifvande och uppfriskande än denna sjöluft, dessa sjödetaljer, detta resonerande hit och dit med skepparen. Jag var köpmansdotter och förstod fullkomligt värdet och nödvändigheten af penningen såsom medel för andra ändamål, och aldrig kom mig någon romantik att förblanda lifvets praktiska och poetiska sidor. Trassel och derangerade affärer behöfva ingalunda vara synonyma med poesin. 
<sec/>
Såsom händelserna i lifvet ofta genom en liten obetydlig vändning knyta sig intill hvarandra, så gifver också ett litet ord under gången af en berättelse en ny tanke, ett nytt begrepp, kortligen, ett nytt uppslag och knyter sig derigenom tillsammans med någon händelse, som tillhör en annan karakter, en annan region, en annan tidpunkt. 
<sec/>
Ordet poesi erinrade mig, i detsamma jag nedskref det, derom att den sanna poesin just då som en renande fläkt flög genom den nya tiden. Fosforismens glänsande svall-epok hade haft sin tid. Den var nästan förbi. Nu kom en annan skola: Tegnérs. Hans ”Axel” och ”Frithiof” nedslungades såsom tvenne ljungeldar. De antände allt, utan att förtära. Man läste, man talade, man sjöng blott om Frithiof och hans Ingeborg, man gret, suckade och drömde med Axel och Maria, man försjönk i ”Nattvardsbarnen.” Det var en vacker tid, ty många andra stora andar gåfvo ädla väckelser åt de ungas hjertan, men ingen af dem blef allsmäktig och populär på samma sätt som Tegnér. 
<sec/>
Dock fanns det en fläck på jorden – och det var just dit tanken förde mig – der han icke var populär; och om det tillåtes mig att ännu en gång i en parentes besöka Småland, så får jag meddela en helt egen historia om en af de vördige fäderna inom Wexiö stift i förhållande till biskop Tegnér. 
<sec/>
Föregående parentes omnämde en gammal soldat, hvilken jag helt oförmodadt träffade på stickbacken och som återförde minnet af hemmet, der han varit inqvarterad 1814. 
<sec/>
Det var ungefär samtidigt med denna händelse som jag fick börja att göra min man sällskap på hans embetsresor inom det vidsträckta distriktet, ett nöje, hvilket visserligen kunde medföra små besvärligheter, men deremot skänka mig den tillfredsställelsen att få studera folket på närmare håll. Dessutom hade jag från alla prestgårdar i orten, jemte de på gränsen åt Skåne, erhållit vänliga inbjudningar att vistas på dessa olika ställen, tills jag blef hemtad af min man, som under tiden gjorde de för en provinsialläkare nödiga inspektionsresorna. 
<sec/>
Det nya egendomliga lif, som sålunda öppnade sig för mig, vidgade min erfarenhet och ställde mig i beröring med en annan del af sjelfva folket än den, som jag kände från mina gamla kuster och klippor. Jag blef med lätthet hemmastadd i hvarje förhållande och dessutom hemmastadd med hvarje klass på orten, synnerligen i prestgårdarne. 
<sec/>
Detta tål likväl något undantag, ty med ett förhållande blef jag aldrig hemmastadd, d. v. s. med skuggsidan af en landtläkares praktik och hvarom en läkares hustru i staden ej kan göra sig begrepp. 
<sec/>
”Doktorns fru” sitter inne i sin lilla förtroliga soffa och roar sig under mannens frånvaro med att läsa den nyaste roman, som hon på lånbiblioteket lyckats komma öfver. Ny är den precist icke – minnen från Småland. derom vittna både dess inre och yttre – men den går väl an, och vår unga fru har kommit till en högst intressant period, då det kör med en förskräcklig brådska från allén upp på gården, en brådska liksom hästarne dansade öfver eldgnistor. 
<sec/>
Med en ryslig förkänning af att bli störd af någonting prosaiskt, just då scenen hotar med tårar, hör hon pigan inkomma. 
<sec/>
”Nå, hvad är det om?” 
<sec/>
”Jo, det är en herre, som har så ursinnig tandvärk att han promt måste ha tanden utdragen.” 
<sec/>
”Sade du honom ej att doktorn icke kommer hem förrän klockan 3 eller 4 på eftermiddagen?” 
<sec/>
”Det gjorde jag visst det, men han svor på att han inte reser ur fläcken, förrän ärendet är uträttadt, skulle han än vänta till natten.” 
<sec/>
”Min gud, så odrägligt – släpp honom in i förmaket!” 
<sec/>
Frun tänkte åter ta upp boken för att söka komma tillbaka i sitt djupa vackra känslosvall, men nu blir det ett trampande och knarrande på golfvet i rummet näst intill, så att tiljorna darra ... stackars karl – han är utom sig. Och man kan ej vara utan medlidande heller. 
<sec/>
Emellertid skrider klockan öfver både 3 och 4, hon är nära 5, höstmörkret bäddar sig djupare, det kör åter, men ännu är det icke den hemväntade. 
<sec/>
Denna gång låter det som om man förde glas: så sakta går det. Slutligen blir pigan på nytt synlig. 
<sec/>
”Hvad är nu å färde?” 
<sec/>
”Jo, nu ä’ de här med en likkista, som de ha ett barn i, och barnet ska öppnas, för det var en så konstig sjukdom. Hvar skall en nu göra af eländet? Om kistan ställes i vedboden, törs jag inte gå efter ved att elda med, och ställer en den på vindskontoret, går jag aldrig efter bröd.” 
<sec/>
”Hu, så obehagligt!” 
<sec/>
”Det är ändå inte allt. Här är också en qvinna, som jemrar sig tie gånger värre än herrn i förmaket, för hon säger att en liten orm eller annat litet djur krupit in genom örat på henne.” .... 
<sec/>
Men vi skola ej gå längre. Det anförda kan vara tillräckligt att förklara det jag, för min del åtminstone, hur gerna jag än gjorde erfarenheter, helst reste ifrån sådana erfarenheter som dessa. 
<sec/>
Men vi återvända till prestgårdarne. 
<sec/>
Bland dessa utmärkte sig en genom att i sitt sköte sluta tre olika intressanta originaler. 
<sec/>
Prestgården hette Pjetteryd efter pastoratet och prosten hette Bråkenhjelm, en man på en gång känd för sin gästfrihet och sin snålhet, sin rättskaffenhet och sin egensinnighet, sin despotism och sitt högmod. Han hade alla dessa egenskaper och ännu en hop andra, som ömsesidigt fingo företrädet och tillsammans bildade en man full af egenheter, men alltid en utmärkt och aktad man. 
<sec/>
Kyrkan i Pjetteryd var gammal, prosten var gammal, hans hustru var gammal och hans ogifta dotter var som sådan också gammal. Dessutom fanns med afseende på såväl kyrkan som huset och hushållet en mängd genom åldern dyrbara vanor, för hvilka prosten Bråkenhjelm hellre velat afstå från hvad som helst än se dem rubbade, och nästan var det otänkbart att en makt kunde finnas, som skulle vilja ställa sig i opposition mot herr prostens egen fruktade makt eller försöka en rubbning af dessa förrostade principer. 
<sec/>
I huset gick under det dagliga lifvet så till: 
<sec/>
Man möttes i en stor sal med en stor spis, på hvars häll nästan alltid en jättebrasa flammade. 
<sec/>
Midt emot spisen i rummets fond satt på en lång soffa, klädd med grönt ylletyg, prostinnan, ett mörklagdt stort och starkt bygdt fruntimmer af ett hjertans godmodigt, men obegripligt likgiltigt utseende. Hon satt här med ett litet bord bredvid sig och en nystvinda framför sig och drack kaffe tre gånger om förmiddagen och tre gånger om eftermiddagen. Dessemellan nystade hon på lingarn, hvarken fort eller långsamt, utan med en viss systematisk beräkning så att den ena tråden kom intill den andra och skinnlappen, som var virad om garnet och hölls mellan tummen och pekfingret, icke fick frihet att skena ett hårstrå i väg. 
<sec/>
Då någon af gästerna kom till soffan, hade hon alltid tillreds ett inbjudande småleende, men uppehöll dem aldrig, utom på sin höjd med frågan om de sofvit godt. 
<sec/>
Snedt öfver rummet på andra sidan spisen hade prosten ett eget bord, vid hvilket han satt och åt frukost till närmare middagen, i hvilken han aldrig deltog såsom sittande. I olikhet med sin hustru uppehöll han alla menniskor, som kommo förbi honom, ty han var mycket språksam, berättade gerna sjelf och hörde också gerna andra berätta. Men det var icke någon så riktigt behaglig sak att blifva fästad på stolen midt emot prostens, ty mellan honom och gästen stod en högrest gammal ost, dominerande alla småkarotterna, och denna ost hade den berömda egenskapen att lukta så förfärligt att det ville till en stor fond af artighet eller rättare heroism att sitta qvar hos värden, tills något tillfälle erbjöds för en hederlig reträtt. 
<sec/>
Då middagsbordet var serveradt och gästerna satt sig med prostinnan och fröken Ulla, en lång, smärt och blek dam, hushållets styrande ande, i spetsen, började prosten med händerna på ryggen gå upp och ned långs golfvet, under det hans ögon icke synnerligen mildt hvilade på den person, som vid tredje rätten för länge uppehöll ströskeden med det regnande sockret öfver tallriken. I en ogeneradt missnöjd ton yttrade han då liksom för sig sjelf: 
<sec/>
”Socker köper jag!” 
<sec/>
Hos denne särdeles respekterade buse till värd stod jag i stor gunst, och som han var mycket sjuklig, skulle han velat alltjemt ha behållit mig qvar som gisslan för den alltid efterlängtade läkarens återkomst. Af denna orsak hände att jag stundom hela veckan och derutöfver stannade på Pjetteryd. 
<sec/>
En viss morgon – jag hade eftermiddagen förut anländt – innehade jag den nämde platsen vid gubbens frukostbord. Då vi skildes åt om aftonen, hade han varit vid utmärkt godt lynne, men att det nu skiftade i de mörkaste färger kunde förstås deraf, att han under butter tystnad gräfde upp ena kanalen efter den andra i den stora osten. Jag hade gerna velat komma ut, men hvar gång jag reste mig, utsträckte han afvärjande handen och nickade, liksom han velat säga: ”Nu kommer det!” 
<sec/>
Och nu kom det. 
<sec/>
”Biskopen ... biskopen!” 
<sec/>
Efter uttalandet af detta enda ord, hvilket tycktes ske med högsta ansträngning, gjorde han en så stor och häftig inskärning i osten, som han dragit tätt intill sig, att det tydligen märktes att något riktigt vigtigt var å bane. 
<sec/>
”Biskop Tegnér?” frågade jag. 
<sec/>
”Naturligtvis ... hvilken annan skulle hitta på att göra inspektionsresor ... Inspektera kyrkan här ... vår kyrka” – han tycktes vara på väg att säga min .... ”Han kommer hit!” utbrast han med hela kraften af ett koncentreradt missnöje. 
<sec/>
”Huru – biskopen?” frågade prostinnan och vred en half tum på sig sjelf och garnvindan. 
<sec/>
”Min gud, hvad här då skall bli för bråk!” inföll lifligt fröken Ulla. ”Man skall få se att den gamla kyrkan blir utdömd och att det skall komma arkitekt, byggnadsfolk, upprifning och uppståndelse i allt.” 
<sec/>
”Tig då, din profetissa ... Arkitekt – den vill jag se! Nej, kyrkan får stå qvar, så länge jag står.” 
<sec/>
”Och när kommer han för att göra den der visitation?” frågade fröken. 
<sec/>
”Han inträffar vid gudstjensten om söndags. Lyckligtvis har han icke hittat på att bo här. Han skall slå sig ner på” ... (Här nämdes en egendom, hvars namn fallit mig ur minnet). 
<sec/>
”Det må vara. Men naturligtvis skall han väl äta middag här”... Och man kunde se på fröken Ulla att i hennes hufvud redan började hvimla en massa af anordningar: förrätter, mellanrätter, etc. 
<sec/>
”Middag – middag? Hela socknen packar sig väl då tillsammans till sällskap. Jag tycker icke om middagar.” 
<sec/>
”Och ännu mindre om biskopsbesök!” inföll fröken. Men den här gången kan hvarken det ena eller andra undvikas. Stor middag få vi ha – detsamma skulle också bröderna säga, om de vore hemma.” 
<sec/>
Prosten var ganska stolt öfver sina tre utmärkta söner, men han var dock allra stoltast öfver att vara sig sjelf, och ingen skulle hafva inverkat på honom, om han ej af nödtvång delat den framställda åsigten. 
<sec/>
Middagen blef således beslutad. 
<sec/>
Sedan öfverläggningen hunnit till denna punkt, lemnade prosten rummet – och ifrån det ögonblicket och intill veckans slut gick en sådan omstörtning genom huset, köket och gästbyggningen som om en ny skapelsedag gått upp öfver det hela. 
<sec/>
Men på lördagseftermiddagen, då fröken Ulla redan insatt två stora korgar med brutna servetter, då hon redan ordnat silfret, glasen och porslinet och som en riktig befälhafvare stod vid spisen, omgifven af en hel armé grytor och pannor och en hel armé af tjensteandar, färdig att vid minsta vink lyfta dem fram och åter, just i det betydelsefulla ögonblicket, då hon pröfvade om sockret var färdigt att med tillhjelp af vispen låta spinna sig i en vacker silfversky öfver de spanska tårtorna ... just då hördes prostens åkdon stanna på gården – han hade varit borta någorstädes – och straxt derefter stod han på kökströskeln, skrikande med högljudd röst: 
<sec/>
”Ulla, släpp alltsammans – här blir ingen middag af!” 
<sec/>
Det är omöjligt att beskrifva fröken Ullas utseende, och derföre afstår jag också derifrån, vid denna häpnadsväckande, rent af omöjliga nyhet. 
<sec/>
Såsom ett slags fullständigande, då han såg hvad intryck hans meddelande gjorde, tillade prosten med samma häftiga röst: ”Får han icke middag på annat ställe, här blir det icke! Mig tvingar ingen biskop.” 
<sec/>
”Men i guds namn”, sade fröken, ”tänk på att biskopen tar middagen som afgjord – hvilken kunde väl bjuda honom hem med sig apropos, då för öfrigt alla ståndspersonerna räkna på bordet här i prestgården, och hvad blir det icke för skrik och prat i orten och i alla landsändar omkring, då det blir kändt att den store Tegnér stått ute på kyrkbacken utan hopp om middag! Han kommer att göra ett epigram.” 
<sec/>
”Store ... store?” mumlade prosten och såg ännu mera harmsen ut. ”Jag ville önska att han behölle sina dumma epigrammer för sig sjelf!” 
<sec/>
Troligen måtte fröken Ulla nu fått en aning om att den hastigt inställda middagen hade gemenskap med någonting från resan, såsom t. ex. att ett af biskopens infall, hvilka voro kända lika mycket för skärpa som qvickhet, råkat komma för hennes fars öron, och möjligt var det att det rört honom och att hans egenheter icke blifvit skonade. 
<sec/>
Det är sannolikt att förhållandet verkligen var sådant, ty långt ifrån att hans befallning återkallades, gaf den sig snart tillkänna såsom oåterkallelig, och fröken Ulla gjorde då icke något vidare försök att inverka. Hon visste att det var ändamålslöst. 
<sec/>
I huset började nu ett lika förfärligt stök igen för att få allting åter till rätta, liksom ingenting varit påtänkt. Det sista bestyret var att taga alla de grant brutna servetterna ur korgarne, hvarvid fröken Ulla för sig sjelf sade: ”Hvilken min skall biskopen taga, då han märker att ingen inbjudning sker?” 
<sec/>
Jag för min del undrade detsamma och var grufligt nyfiken i afvaktan på morgonen, då jag skulle få se den store skalden, och icke mindre nyfiken var jag att se huru prosten skulle bete sig, då man kommit ut från kyrkan. Jag hvarken ville eller vågade fästa mig vid den obehagliga vissheten att jag hela dagen haft känning af en flygande tandvärk, men under natten tilltog den så allvarsamt att, i trots deraf att jag icke ville tro på mitt missöde, jag likväl måste tro på det, då jag vid första blick i spegeln fann mig alldeles vanställd af svullnad. 
<sec/>
Detta var sannerligen en svår motgång. Men som ingenting var att göra, hade jag intet annat råd än att finna mig i mitt öde. 
<sec/>
Då jag en timma före kyrkdags kom in i salen för att höra hvad fröken Ulla tänkte om dagens tilldragelse, fann jag ingen annan än prostinnan, som satt i soffan och lugnt drack sitt kaffe. Hon gaf mig sitt vanliga vänliga leende, jemte ett kort råd för tandvärken, men syntes i öfrigt helt och hållet främmande för den väldiga katastrofen i huset. 
<sec/>
Prosten var sysselsatt med beredelsen till kyrkan, och ehuru jag icke fick se honom – han hade denna morgon gjort en tidig frukost – är jag säker på att han aldrig haft ett angenämare och fryntligare utseende än just nu, då han skulle få visa biskopen att, hvilka rättigheter denne än hade att störa honom i kyrkans angelägenheter, han dock icke egde någon rättighet öfver prestgårdens kök och bord. Vid tanken härpå är det temligen säkert att han till och med småskrattade, ty aldrig kunde man förmoda något så orimligt som att prosten Bråkenhjelm vid ett enda tillfälle skulle förlora kontenansen. 
<sec/>
Fröken Ulla deremot hade icke kontenans att gå i kyrkan. Hon var innesluten i sin kammare för att i ro läsa postillan, hvilket ville säga för att ostörd få tänka på hvad grannherrskaperna skulle säga. 
<sec/>
Hela prestgården hade på söndagsmorgonen utseendet af en trög stiltje. 
<sec/>
Emellertid hörde jag sedan af ett par närvarande bekanta omtalas hvad jag här nedan meddelar. 
<sec/>
Alla ståndspersonerna hade vid utgången från kyrkan grupperat sig kring biskopen, hvilken utgjorde medelpunkten, der han stod i vänligt samtal med prosten och ett par andra herrar, troligen ifrigt väntande på det ögonblick, då pastoratets herde medelst allmän inbjudning skulle ge signal att invandra i prestgården. Herrarne tyckte, att biskopen verkligen såg ut som om han längtade efter middagssupen och varit nöjd att uppskjuta hvarje annat samtal än sådana, hvilka voro lämpliga vid ett godt bord och ett godt glas vin, hvaruti samma herrar, kännande sin egen längtan, tyckte att biskopen hade oändligen rätt. 
<sec/>
Hvad fruarne beträffar, tänkte de under ljuf väntan på den vigtiga minut, då de skulle få förlossa sina blondermössor ur de i åkdonen gömda askarne och framför spegeln i gästrummet ajustera de raknade lockarne och göra sig så eleganta och behagliga som möjligt för det högtidliga tillfället. 
<sec/>
De förnämsta af flickorna kände blygt efter i psalmboken om det rena hvita pappersbladet, som under hjertklappning blifvit ditlagdt, icke fått någon skrynkla. Det torde ju hända att biskopen, hvilken sades alltid vara gladlynt efter en god middagsmåltid, kunde komma att tilltala dem, och då vore det så lämpligt att genast ha tillreds det hvita bladet med en ödmjuk bönfallan om en enda rad. 
<sec/>
Sådana voro förhoppningarne, under det man stod der och trampade och trampade på marken – men hvarken förhoppningarne eller prosten Bråkenhjelm flyttade sig ur stället. Någon trodde sig höra att biskopen fällde det uttrycket: ”Skola vi icke ge oss i väg nu?” ett vädjande som likväl bortdog utan verkan. 
<sec/>
Slutligen nödgades man ana oråd, särdeles då man märkte det ironiska leende, som spelade på gubben Bråkenhjelms läppar. Med fasa tänkte hvar och en på att man hade en tom spis i hemmet och ändå måste resa hela milen för att nå den. Dock var det liksom om alla känt nöden djupast för biskopen, och man harmades rysligt öfver den istadige gamle prosten, som dristat sig till en sådan ”drift” med stiftets öfverherde. Säkert hade en liten glad elakhet, den man tyckte sig ha hört – och huru många glada elakheter sade ej Tegnér – kommit för prostens öron och den, i förening med harmen öfver kyrkvisitationen, vållat denna oerhörda tilldragelse. 
<sec/>
Då man likväl icke längre kunde blifva qvarstående på kyrkbacken, drog sig en del församlingsbor så småningom nedåt kyrkporten. Äfven biskopen satte sig i rörelse med gubben Bråkenhjelm på ena sidan och en brukspatron på den andra. Det var denne herre, om hvilken jag icke mins huruvida han sjelf hette Solberg eller bodde på en egendom, hvilken hette Solberga, som tog mod till sig och afhögg den gordiska knuten. Detta skedde på det sättet att han tackade biskopen som på förhand genom annan man lofvat att öfver natten gästa hos honom, och att han skulle blifva ännu lyckligare, om herr biskopen täcktes i hans hus intaga en middag helt och hållet apropos – ty han hade icke egt ringaste hopp om att en sådan ära i dag kunnat tillfalla honom. Härvid kastade han en blick på prosten, väntande i sista stund att blifva förlossad ur skärselden. Men prosten såg honom godmodigt i ansigtet; och sedan biskopen, som nu förstod alltsammans, skrattande tackat och försäkrat att han ej skulle blifva nogräknad, fick brukspatronen en hastig attack af hosta, hvarvid han af artighet vände sig om, med detsamma hviskande till hustrun: ”Res hem hufvudstupa och laga i ordning hvad du kan!” 
<sec/>
Inom en stund var kyrkbacken ren från folk. 
<sec/>
Prosten var den siste som stod qvar, med synnerlig artighet bugande mot biskopen, der denne, kufvande sin förtrytelse, steg upp i vagnen och for af i spetsen för den åt skilda håll bortilande kyrkkaravanen. 
<sec/>
Hela denna händelse väckte, såsom fröken Ulla förutspått, ett ofantligt uppseende. Prosten klandrades med verklig hätskhet, och man sade att endast hans stora rikedom och tilltagsna sjelfrådighet gjorde att han kunde känna sig stolt och tillfredsställd öfver att, af hämd eller harm, hafva slungat en förolämpning mot den store tillbedde skalden. 
<sec/>
Det säkra är att han till sitt utseende föreföll både stolt och tillfreds, då han kom hem, mumlande för sig sjelf: 
<sec/>
”Smaklig måltid med goda infall ... Ännu bidar det väl med kyrk-rifningen och arkitekten!” 
<sec/>
Och det bidade från 1828 till 1832 ... 
<sec/>
År 1835 tillträdde en ny kyrkoherde Pjetteryd. 
<sec/>
Samtidigt med prosten Bråkenhjelms bryderi i afseende på kyrkan och arkitekten inträffade i Strömstad också en händelse, der det var fråga om en arkitekt, med den skilnaden dock att dennes arbete genast kom till stånd. 
<sec/>
Jag erinrar mig ej om det var för några anordningar i kyrkan eller om det allenast var för den till 1828 beslutade badhusbyggnaden som en arkitekt förskrefs – allt nog: en preussare med namnet Löwner ankom från Norge till Strömstad, der han spelade en alltför romantisk och högeligen olycklig roll. En af mina ungdomsvänner var hjeltinnan i dramen. 
<sec/>
Ung, liflig, präktig till utseendet, med ett förledande skick, visade sig den ”norske” arkitekten, såsom han kallades, ganska farlig, der han ville intaga. 
<sec/>
Efter ett lätt svärmande hit och dit stannade slutligen först hans kurtis och sedan hans böjelse hos mamsell Malin B., en. täck, känslig och med godt hufvud begåfvad blondin. Böjelsen blef snart ömsesidig, och arkitekten anhöll om hennes hand. 
<sec/>
Urståndsatt att betvifla sin lyckas säkerhet, kunde hon icke annat än inträda i en förbindelse, hvarvid hon knöt förhoppningen om hela sin framtida sällhet. Slägt hade hon just ingen, som vid detta tillfälle kunde råda henne; men om hon än haft aldrig så många slägtingar, som kunnat råda, hade hon kanske icke lagt deras omtanke på hjertat, hvilket här ensamt bestred alla rösträttigheter. 
<sec/>
Då badhuset var färdigt, skulle arkitekten resa tillbaka till Norge på någon tid, men senast nästa vår återkomma för att fira sitt bröllop. 
<sec/>
I längtan och väntan förflöt tiden, men då smärtan öfver skilsmässan grep för djupt, tänkte Malin på den blifvande himlen, och midt inne i den var hon i stånd att öfverskyla och bemästra den oro, som stundom bemäktigade sig henne, då hon fann brefven blifva allt sällsyntare och, som vanligt i dylika fall, temligen korta. 
<sec/>
Men en vacker dag ankom till staden en person, en norrman, fullkomligt bekant med arkitekten Löwners förhållanden, särdeles hvad angick det förflutna. 
<sec/>
Då någon berättade för den resande att herr Löwner fästat sig vid en af stadens flickor, frågade denne förundrad hvad som menades dermed. 
<sec/>
”Menas?” svarade berättaren, lika förundrad. ”Naturligtvis att de skola gifta sig med hvarandra”. 
<sec/>
”Åhå”, sade norrmannen, ”den saken har han redan undangjort för ett par år sedan. Men för att tala rätt fram, har jag hört att äktenskapet icke skall vara af de lyckligaste. Gift är han i Norge emellertid och flickan här bedragen.” 
<sec/>
Att vara hjeltinna i en sådan historia, helst då den tilldrager sig i en småstad, är likasom ett dubbelt martyrskap. 
<sec/>
Den stackars Malin, hvars hjerta var krossadt, måste likväl, för att nyttja en gammal roman-term, hålla stolthetens sköld mot alla de pilar, som ville gifva det ännu flera sår. Till en början dårade hon sig med den förtröstan att ett misstag egt rum, men vid närmare efterforskningar blef saken fullkomligt klar och bestyrkt. 
<sec/>
I ett senare bref från Löwner erkände och afbad han i förtviflade och fantastiska uttryck sin djupa skuld, men han bedyrade att det var hans fasta uppsåt att blifva skild från sin hustru, och då ... 
<sec/>
Malin svarade honom blott med de orden att, i hvilket fall som helst, hon aldrig skulle blifva den andra. 
<sec/>
Så slöt historien om den norske arkitekten. 
<sec/>
Efter dessa historiska parenteser återknyter jag berättelsen, der den stannade vid mitt emottagande af rederiet öfver Kulten och frågan om det praktiska och poetiska sammanhanget sins emellan. 
<sec/>
Ehuru jag sålunda verkligen hade en medfödd praktisk blick för affärer, hade jag likväl, såsom förut är nämdt, kommit madam Malmelins spådom om min blifvande hushållsverksamhet till den grad på skam, att min far en gång med ledsnad sade: ”Jag tror icke att hon kan koka en ärlig gröt en gång!” Och dervid såg han så vackert bekymrad på mig, att jag för ögonblicket tyckte mig liksom född och buren att koka gröt från morgon till qväll. Jag kände mig icke ens frestad till den enkla vederläggningen, att jag aldrig sett min mor sjelf sysselsatt med det göromålet. Min far kom likväl på samma idé och tillade derföre upplysande: ”Det är icke sagdt att en matmoder just behöfver att vispa gröten sjelf, men hon bör veta huru allt går till, som ligger inom hennes krets, och det är detta du måste lära dig, barn, om du hoppas bli en någorlunda hjelplig hustru.” 
<sec/>
Med sitt kloka förutseende svarade min mor då tröstrikt: ”När hon kommer under nödvändighetens tvång, har hon också kommit under bästa läromästaren – frukta derföre ingenting, du, far!” 
<sec/>
”För öfrigt”, tillade den af mina bröder, som förestod det gamla husets nu mycket aftagna affärer, ”kan hon bli kompanjon i firman.” 
<sec/>
Men som jag hade något slags aning om att jag ej kunde få inträda i firman på annat sätt, än derigenom att jag först associerade mig med en person, med hvilken min bror framdeles tänkte associera sig, då min far nedlade rörelsen, så öfvergaf jag hoppet att grundlägga något rykte inom handelsverlden, hvartill jag eljelst, det försäkrar jag, hade en ganska god kallelse. 
<sec/>
Denna kallelse låg icke blott i lusten att uttänka affärer: jag kunde äfven, i brist på att anses lämplig för bättre, sysselsätta mig med sådana saker som tillhörde de tarfligaste sidorna. Så t. ex. förstod jag att af blotta doftet bedömma ett kaffeslags eller en vinsorts äkthet och kunde, vid brådska på kontoret och i handelsboden, mot min brors löfte om en ny balklädning halfva dagen stå nere i källrarne för att öfvervara vintappningen och öfverse buteljerna, innan de korkades. Sådant roade mig. Inbjöds jag deremot till beredningen af en kallops, en engelsk pudding eller dylikt, hade jag nästan alltid hufvudvärk eller tandvärk – och så fick det gå, tilldess jag längre fram med vår dåvarande enda kokbok, den dyrbara ”Kajsa Warg”, under schalen sprang fram och åter mellan det egna skafferiet och köket, grufligt förtviflad öfver att jag icke, medan tid var, begagnat alla de råd, som då stodo mig till buds. Men, såsom min mor försäkrat och som jag förut häntydt på, nödvändigheten befans vara en god läromästare; och under tiden, innan nödvändigheten kom, kände jag ett slags tröst deruti att mina närmare umgängesvänner icke heller utvecklade någon påfallande håg för den nämda nyttiga vetenskapen. 
<sec/>
Så mycket mer påfallande lågo ifver och håg åt befrämjandet af alla slags lustbarheter. Företrädesvis var det intressant, om någonting opåräknadt inträffade. 
<sec/>
Bland de opåräknade förströelserna var t. ex. uppståndelsen vid de kungliges resor till Norge – icke för att det vidare blef något så ståtligt som år 1821, då vid det stora lustlägret eller, såsom det den tiden hette, ”kampemanget” vid Kristiania, Strömstad hade flera regementen inqvarterade, hvilkas artiga officerare vid afresan och återkomsten nobelt med sabeln eller värjan saluterade de vid fönstren stående unga damerna ... men det blef i alla fall ett slags uppståndelse, först med lånbeskattningar af kronor, speglar och diverse elegantare möbler från andra hus till de hus, der kungen och kronprinsen skulle bo, och sedan för transparanger, äreportar, inqvarteringar, illuminationer, m. m. 
<sec/>
Också var det någon spänning i den undran. som uppstod angående de kungliga presenterna af broscher, örhängen, etc., hvilka, gifna af Carl Johans hand och med hans fina och vinnande småleende, ansågos vara af ett oskattbart värde. Beträffande dessa dyrbarheter voro de likväl icke alltid af ett pikuniert sådant. Helt nyligen såldes i ett nödens ögonblick en dylik ärfd pjes, besatt med till utseendet äkta perlor, till ett pris af – 5 rdr rmt. Man hade den tiden icke något begrepp om de vackra franska förgyllda arbetena, som sedermera blifvit så allmänna. 
<sec/>
En person intresserade damerna särdeles, och framför andra, under de kungliga besöken. Det var grefve Brahe, boende i min broder Jans hus, der man en natt tre à fyra gånger fick öppna förstugudörrarne för de bud, som till konungen kallade hans oumbärlige gunstling .... 
<sec/>
Dessa små detaljer angående hofvets tillfälliga gästningar i staden kunna tjena till ingress för en liten händelse, som angick nationalkänslan mellan Norge och Sverge, hvilken alltid varit synnerligen lefvande, dock vida mindre på svenska qvinnosidan, hvad som bevisas deraf att många fruntimmer från Strömstad och orten deromkring gifta sig inåt Norge, hvaremot det är ett sällsynt fall att en norska gifter sig inåt Sverge. 
<sec/>
Vid det ifrågavarande tillfället var det emellertid särdeles den qvinnliga nationalkänslan som kände sig sårad. 
<sec/>
Året efter kronprinsen Oscars förmälning skulle, vid återkomsten från Norge, det kungliga paret stiga om bord vid Svinesund för att derifrån gå öfver till svenska sidan. 
<sec/>
Utan att någonsin hafva utmärkt sig för något onödigt fjesk i afseende på de kungliga besöken, ansågo likväl strömstadsboerna att de gerna kunde visa en sjelfmant hyllning åt den unga redan berömda furstinnan. De ofvannämda tillrustningarne bestriddes af magistraten och de frivilliga. Fördenskull tilläts det döttrar och systrar att, på anmodan af borgmästaren, under flera dagar sysselsätta sig med tillklippningen och sömmandet af gula kronor på blått kläde. En båt skulle från svenska sidan afgå till den norska för kronprinsessans öfverfart, och då hon satte foten på svenska jorden, skulle samma unga flickor, tolf till antalet, emottaga henne och beströ vägen med blommor. 
<sec/>
Sjelfva resan till Svinesund var bland det roligaste på färden. 
<sec/>
Ett stort kärrparti bildades – den tiden voro kärrpartierna i sin morgonrodnad – och under det hästarne betade och sällskapet intog förfriskningar i någon af de romantiska skogsbackarne i Hogdals eller Näsinge socken, fingo herrarne tillfälle att visa sina anlag för ridderlighet, dels genom att på marken utbreda alla löspersedlar, som kunde bevara damernas hvita klädningar, dels genom att framkomma med någon hemligt gömd blomsterbukett att öka det förråd, som hvar och en af flickorna sjelf medförde för att vid framkomsten till Svinesund lägga i den lilla hvita med smala rosenröda band virade papperskorgen, ur hvilken blomsterregnet skulle utgå. Ej en enda af oss tviflade på att en furstinnas väg alltid går på rosor – våra 12 korgar voro som ett sandkorn i en ocean af blommor. 
<sec/>
Det ungdomliga glammet kring den på en stor flat sten uppdukade frukosten var så lifvande, att alla skogens fåglar instämde i en glädtig kör, medan de tolf hvita dryaderna i en krans omkring den stora stenen äfven passerade som valkyrior och läto det blixtrande röda vinet strömma i de stora glasen, hvilka jemte ett kycklingsben och ett brödstycke framräcktes till de utanför ringen kamperande herrarne. Hela taflan var så treflig och oskyldig som den kunde anstå en gräsbacke i en skogspark, och detsamma tyckte visst äfven hästarne, der de betade i full frihet under muntert gnäggande, och alla de små skjutsgossarne, som vid den hoppande bäcken välplägade sig med smörgåsen och ölglaset. 
<sec/>
Men tiden led på. Hästarne och småpojkarne, liksom alla vi andra, hade slutat förfriskningen, och nu var det att icke vidare försinka sig på färden. 
<sec/>
Om jag icke redan ett par gånger förut talat om Svinesund, vore det nu ett godt tillfälle dertill, men jag åtnöjer mig endast att säga det man knappt kunde få se en pittoreskare anblick än alla dessa höga klippor och berg hvimlande af menniskor från alla trakter omkring. Till och med Carl XII:s skansar hade fått en annan beväring än den tiden, då de gamla ”karolinerna” der voro posterade. Äfven i sjelfva sundet hvimlade det: en massa af båtar med högtidsklädda menniskor syntes der i alla riktningar på ömse sidor. 
<sec/>
Den svenska slupen, elegant utstyrd i det omnämda blå klädet med gula kronorna, låg redan vid norska sidan. Men den låg der icke ensam: der låg äfven en norsk båt för samma ändamål. Det föll dock ingen af de blomsterförsedda damerna in att den norska båten kunde blifva begagnad: de ville icke föreställa sig att de sträfvat med kronor i tre dagar för att dessa skulle trampas endast af sviten. 
<sec/>
Icke dess mindre blef detta just händelsen. Kronprinsen och hans gemål stego i den norska båten, hvarvid de unga svenskornas harm syntes så blossande att hart när blommorna blifvit kastade i sundet i stället för på vägen. Emellertid gick dock sådant icke an – scenen skulle ju spelas till slut. Och då kronprinsessan, så ung, så enkelt klädd, så behagfull och älsklig, med det vänligaste leende gick igenom den dubbla raden, helsande och tackande, kände man liksom en fläkt af försoning och strödde derföre för henne både blommor och leenden tillbaka, i det man för sig sjelf undrade om hennes väg ändå alltid skulle blifva så blomsterströdd. 
<sec/>
Under hemvägen till staden rådde likväl långt ifrån den sinnesstämning, som varit rådande på bortresan. De harmfulla nationalkänslorna hade åter flammat upp, och för min del kände jag mig först riktigt lugn, sedan jag afhört min mors stillande förklaring. ”Måste icke”, sade hon, ”menniskor i hvarje stånd skatta åt vissa förhållanden? Norge har ju nyligen efter så mycket motstånd blifvit förenadt med Sverge under en konung, hvaraf följer att det kungliga husets medlemmar hellre med en artighet smickrar det nyförvärfvade landet än det gamla, som icke behöfver en hyllning för att veta sig vara äldst.” 
<sec/>
Sedan min mor, som snarare lefvat än studerat historien, tecknat några närmare drag från Kristian Fredriks afsägelse af norska kronan, fick saken ett bättre ljus och glömdes snart för nya förströelser, hvilka ännu alltid utgjorde hufvudsaken. 
<sec/>
Denna böjelse för flärd och nöjen var aldrig riktigt i min mors smak. Men då jag nu blifvit den sista hemmavarande dottern, hade hon svårt, när jag sökte den rätta stunden, hvarom jag var lika angelägen som någonsin en astrolog, hvilken i stjernorna söker en gynnsam stund, att neka sitt bifall till än det ena, än det andra. 
<sec/>
Såg hon likväl alltför betänklig ut, då jag i skymningen tog plats på pallen vid hennes fötter (en kär vana från barndomen), då brukade jag fälla något ord om den korta tid, som en flicka har att njuta af ungdom och glädje, innan hon kommer in i – mycket annat. 
<sec/>
Ibland smålog hon dervid och sade: ”Jaja, det är så det ... roa dig då ännu litet!” Men stundom hette det: ”Just i detta myckna andra bör den unga qvinnans bästa glädje ligga. Derunder uppfyller hon dyrbara pligter, då hon deremot vid att jaga efter idel nöjen endast uppfyller en dåraktig och onyttig lust.” 
<sec/>
Bland de allra dåraktigaste dåraktigheter voro i min mors tycke de af alla unga fruntimmer så mycket efterlängtade Lucie-maskraderna, hvilka vände upp och ned på hvart hus. 
<sec/>
Luciedagen firades under de senare åren, liksom de förra, med en enkel ”soirée dansante” i en tarflig lokal vid en kopp té, rinnande talgljus och obetydliga toiletter – alltsammans i slående kontrast mot julens och nyårets friska drägter och stora balsal, dekorerad med flaggor och vaxljus. 
<sec/>
Men jemte den tarfliga soirén på Luciedagens afton hade man nu uppfunnit att fira Luciedagens morgon med en omkring klockan 3 börjande maskrad, som varade till emellan 9 och 10 på dagen. Denna festlighet gafs uteslutande af damerna till herrarnes heder, vare sig antingen såsom tacksamhetsgärd för alla det förflutna årets tillställningar eller såsom en artig uppmaning att under det följande i ännu högre grad öfverträffa sig sjelfva. 
<sec/>
Och så många, så qvicka, så roliga karaktersdrag och upptåg egde härvid rum, att icke ens den privilegierade stora maskraden på trettondedagen kunde mäta sig dermed. Den senare hade företrädet endast derigenom att de spådomar, hvilka på Luciemaskraden blifvit uttalade af en imponerande Cagliostro, en förflugen näsvis Pierro eller till cittran sjungna af en kringstrykande minstrel eller någon brudsven, der ofta fingo sin upplösning. 
<sec/>
I en småstad sådan som Strömstad, der inga drägter funnos att hyra, såvida man ej förskref dem från Göteborg, 19 mil, då de ändå voro fula och ofullständiga, var en maskrad ingen småsak, helst hvarje drägt måste vara en karaktersdrägt och icke blott en fantasi såsom vid kostymbalerna. 
<sec/>
Hela månaden förut fanns i nästan hvart hus ett eller ett par rum stängda för hemligheterna. I det ena kunde en herre efter bästa ritning sjelf af papp arbeta hela sin riddarkostym, i hvilken han sedan för någon österländsk dam finge förtälja en bit från korstågen, medan någon god vän lånat ett annat hörn af rummet för att af en hel legion kortlekar skapa en arkekin och en tredje vän vid sista fönstret uppslagit en liten målareatelier, der han målade allting från eremitskägg och lösnäsor till kinesiska bröststycken och turkiska sablar. 
<sec/>
I det andra eller fruntimmers-rummet var det än värre. Der hvimlade det af vandrande väninnor, som det fattades än ett stycke bräm till den polska rocken, än ett stycke hvitt siden i den grekiska klädningen och än en knippa svarta löslockar för drottningen på Otaheiti. I ena vrån kunde en tillkommande nunna och en blifvande herdinna slitas om ett stycke kammarduk, hvilket passade precis lika bra till nunnedok som till herdinneförkläde, medan åter framför spegeln en favoritsultaninna och hennes slafvinna kifvades om en randig silkesschal, enkom passande för turban och lånad till hvilken som bäst behöfde den, hvarunder de kunde till stor förskräckelse för negrinnan bredvid slå omkull hennes ask med glitter och perlor, hvaraf hon just höll på att förfärdiga sin drägt. Dessemellan voro väninnorna goda vänner, sydde med systerlig hand för hvarandra och förrådde aldrig hvarandras hemligheter. 
<sec/>
I min mors ego fanns en mängd gammaldags drägter, icke allenast från olika tider af hennes egen toilett, utan hela magnifika kinesiska sidenkjolar, som blifvit räddade från strandade fartyg och ur dykeriets händer kommit ut i verlden jemte perlstickade skärp och smycken, m. m. Det var derföre vid dessa tillfällen en riktig ström af supplicerande hos henne, och hur ogerna hon än gick upp på klädkammaren att rubba något i de stora koffertarne, skedde det likväl, särdeles för hennes egen ödmjukt bönfallande dotter, som icke visste hvad hon kunnat vela göra, om hon blott en enda timma i frihet fått ha nycklarne till dessa koffertar och byrålådor ... men det fick hon tyvärr aldrig.  
<sec/>
Näst efter maskeraderna stodo slädpartierna, vare sig de allmänna eller de små enskilta, på en så kallad släng öfver Strömsvattnet och Färingsjöarne inåt Fredrikshall. 
<sec/>
Af en sådan färd fick jag ett allvarsamt minne. 
<sec/>
Vi hade icke hunnit ut förrän på eftermiddagen, hvilket dock icke betydde något, emedan vi räknade på klart månsken. Det var vid tillfället blott två slädar. I den ena åkte ett norskt nygift äkta par, som varit i Strömstad på besök, och i den andra en af mina bröder och jag, som några dagar skulle gästa i ”byn”. 
<sec/>
Hvad det påräknade klara månskenet beträffar, gjorde en häftigt påkommande snöyra icke allenast månen osynlig, utan skymde äfven de båda slädarne för hvarandra. Men icke nog härmed: hvarje spår till väg igensopades snart; och liksom sjön blifvit förtrollad, foro vi fram och åter och rundtomkring, utan att hitta rätta vägen för att komma af den. Emellanåt stannade vi och höllo rådslag med drängen bakpå medarne, och för hvar gång försäkrade han med lika ny trovärdighet, att han just nu mycket väl begrep hvar vi befunne oss och hvart vi skulle ställa kosan. Och så ställde vi kosan igen efter hans kompass, hvarvid det dock föll sig olägligt att han förlade norr i söder och öster i vester; och då min bror sökte bevisa honom misstaget, tog han hästen till vittne på att han nog visste hvad han visste, ty både han och hästen hade varit här förr en gång. 
<sec/>
Under tiden började natten falla öfver oss. Isen brakade här och hvar, och jag trodde att vi snart skulle köra ned i någon vak. Detta skedde likväl icke, men vår färd i den snöhvita labyrinten fortsattes alltjemt utan någon Ariadne-tråd, tills vi ändtligen lyckades komma i land på en helt och hållet okänd plats, der både hästen och drängen nödgades tillstå att de förut icke varit, ty båda sträfvade under ovilliga skakningar på hufvudet att göra oss väg igenom en ihoptrasslad skogsstig, der tillstymmelsen af väg ständigt stängdes af nedhuggna träd, vedhögar, gärdsgårdar och häckar. 
<sec/>
Att sitta i släden under sådana förhållanden var otänkbart, ty den låg än på en sida, än på en annan, och alltså var det att i alnshög snö sträfva sig genom skogen. Ändtligen skimrade en liten stjerna fram genom snöyran – det var det flammande skenet från spisbrasan i en torparstuga, och åsynen deraf förekom riktigt himmelsk. 
<sec/>
Icke långt härefter hunno vi denna välsignade hamn, och glädjen stod ännu högre i sky derigenom att vi här påträffade våra vänner från andra släden, hvilka på olika, mindre svåra vägar hade lyckats komma dit ..... 
<sec/>
Vid återkomsten till hemmet, sedan alla äfventyren blifvit berättade, erhöll jag af min far ett guldmynt såsom belöning för tapperhet till sjös notabene på frusen sjö. – – – – – –  
<sec/>
Men medan mina tankar så farit hit och dit, medan jag slagit ett ackord här, ett annat der på minnets strängaspel, är tiden längesedan inne att sluta dessa små-taflor från den hänsvunna ungdomsverlden. 
<sec/>
Jag hade nu fyllt 19 år. Snart skulle jag inträda i den vigtiga och allvarsamma period af lifvet, om hvilken min moder lärt att den innefattade qvinnans ädlaste bestämmelse, ty den innefattade utvecklingen af alla de särskilta pligter, hvilka hon icke kunnat lära som blott dotter. 
<chapter/>

<chaptername>Spinnrocks-drömmarne börja åter lefva.</chaptername>

<sec/>
Tio händelsedigra år hade förflutit sedan den 8 augusti 1827, denna dag, då den gamle fadern ledsagade sin yngsta dotter till brudpallen. Men när hon den 8 augusti 1837 återvändt för att i närheten af sin moder tillbringa några veckor i ensligheten på det gamla kära Kristorp – stadens lif, buller och förströelser voro henne nu ytterligt motbjudande – möttes hon icke mer af honom med det silfverlockiga hufvudet, såsom förut, då hon under början af de tio åren kommit för att tidtals dröja i hemmet. Han mötte henne aldrig mer i jordisk mening. Och derföre måste hon tacka Gud, ty svåra konjunkturer och täta fallisemanger hade på ett mer än allvarsamt sätt hemsökt det gamla huset, hvars affärer, nu så små, väl höllo sig uppe, men i ständigt sjunkande. 
<sec/>
En dag, under sommaren 1830, hade en lång skara af fattiga båtkarlar och annat arbetsfolk slutit sig till en annan lång skara. Rutger Smith, deras far, beskyddare och vän, han, som till det yttersta aftorkat så många enkors och faderlösas tårar, hade nu refvat seglen efter den sista seglatsen: han hade lyckligt hunnit hamnen, der ungdomsvännen Kræmer så länge väntat honom ....... 
<sec/>
Vid denna epok af min lefnad hade jag behof af en starkare sysselsättning för tanken, och just på denna tionde årsdag efter min flyttning från hemmet – min 30:de födelsedag – fattade jag idén att åter försöka hvad jag i barndomen hade försökt, nemligen att på papperet uppsätta de historier, som målade sig i min inre verld. 
<sec/>
Jag var nu, som sagdt, 30 år, jag hade lefvat i allvarlig och mognat i allvarlig mening, jag hade vistats i många olika provinser och kommit i beröring med många olika samhällsklasser. Jag hade lärt mig känna och lida med andra. Jag skulle således icke fantisera ihop min bok: jag skulle taga den ur lifvet sjelft. Så trodde jag, och idén utvecklade sig till beslut, sedan den fasta viljan först qväft de så naturliga invändningarne från misstroendet, som sade: ”Du är icke nog underbyggd, nog lärd för ett sådant företag!” 
<sec/>
Jag började då denna bana af rosor och törnen, om hvilken jag ej visste mycket annat än det enda, som jag behöfde veta, nemligen att den troligen skulle utveckla några krafter, hvilka jag måste använda; och jag var fullkomligt okunnig om att den äfven öppnade horisonten till vissa handelsförbindelser, ehuru något olika de transaktioner, som jag sett göras. Jag visste icke ens om man ej till och med betalade en förläggare för att få sitt arbete tryckt. 
<sec/>
Denna oskuldsfulla villfarelse – det får jag tillstå – varade dock ej länge. Jag är likväl glad att ha haft den, ty den bevisar att jag aldrig tänkte mig litteraturen såsom ett medel att ”slå sig ut.” Dessutom ansåg jag den pension, hvilken staten gaf mig som enka, vara tillräcklig för de behof, jag numera egde. 
<sec/>
Emellertid kände jag mig på ett besynnerligt sätt upprörd, nästan förnärmad, då den förläggare, till hvilken jag vändt mig, första gången skref om betalning efter ark... ark, ark – gudbevars, var det möjligt att så förnedra denna gåfva, att man skulle så godt som mäta upp den med aln ... aj, aj ... Huru lång tid behöfdes väl, innan äfven denna illusion försvann! 
<sec/>
Sedan jag vid tvänne arbeten fått min vilja fram att sälja manuskripten på slump enligt det låga pris, som jag sjelf bestämt, började jag förstå att detta sätt för uppgörelse af den pekuniära delen ändå icke var det rätta, ty betrakta saken hur man ville, blef dock den ena sidan alltid en affär. Efter hand försatte jag mig likväl ledigt in i gången af detta lif, som har en helt egen mekanism. 
<sec/>
Naturligtvis hade början af författarskapet sina små äfventyr, bland hvilka jag anför ett, icke blott såsom profstycke, utan äfven för dess fullkomliga inverkan på framtiden. 
<sec/>
”Waldemar Klein”, den lilla obetydliga bok (sammanfattad af några småländska minnen), med hvilken jag tog första steget, var på det hela mindre behäftad med fel än mitt andra arbete. Manuskriptet, börjadt i augusti, fullbordades under loppet af hösten, då jag bosatte mig i Strömstad; och att boken kom ut först ett år senare – det var i november 1838 som Waldemar Klein debuterade i thomsonska ”Kabinettsbiblioteket” – var visst icke af brist på håg att ge ut den, utan derföre att manuskriptet, i följd af den stränga anonymitet, som jag ansåg vara nödvändig, råkat ut för sådana öden att de voro långt rikare och märkligare än hjeltens egna. 
<sec/>
Efter otaliga försök att återfå konceptet, hvars första afdelning jag, för att bevara hemligheten, under en resa i medlet af september qvarlemnat till renskrifning på Dalsland, hemkom det slutligen en vacker dag på det mest oväntade och besynnerliga sätt. 
<sec/>
En person begärde en morgon att få tala med mig; och då jag gått ut, stod framför mig en bonde, som jag igenkände från mitt vistande i nyssnämde provins, der jag senast bott. Mannen var en respektabel kyrkvärd från Högsäters pastorat, och han hade ännu på ryggen en påse, den han varligt nedsatte. 
<sec/>
Följande samtal uppstod mellan mig och min gäst: 
<sec/>
”Välkommen, kära kyrkvärden – det var roligt att träffa en gammal bekant.” 
<sec/>
”Jag är så trött att jag sätter mig först ... jag har gått hela vägen.” 
<sec/>
”Gått ... sju mil ... kyrkvärden, som är så förmögen!” senare svenska upplagan af Waldemar Klein. 
<sec/>
”Det må vi icke tala om – jag behöfde hästen hemma.” (Det är att märka, att jag först flera år senare fick veta egentliga anledningen till kyrkvärdens alltid visade sparsamhet, och den innefattade en af de mest egna och bisarra historier, jag någonsin hört). Efter en liten hvila fortfor han: ”Jag har gått hit till Strömstad för fruns egen skull.” 
<sec/>
”För min?” 
<sec/>
”Jojo men ... Jag fick höra talas om att frun skrifvit flera bref med förfrågningar att få reda på några vigtiga handlingar, dem frun skulle lemnat hos en herrekarl, som vi något hvar i vår bygd känna icke alls är att lita på; och när jag sjelf vet hur pass godt det är att förlora ett angeläget papper, så beslöt jag mig på egen hand att ta itu med karl’n. Det gick icke lätt, ty sedan han druckit opp förskottet på renskrifningen, visste han icke lefvande ordet antingen han lemnat bort papperen till någon annan att skrifvas eller om han hade dem någorstädes hemma hos sig. Men då hade kanske pigan varit så gemen att ta dem till spolpapper eller mamsell till bakelsepapper, eftersom han icke var god till att hitta dem ... Nå, utlemnade voro de icke: den, som han uppgaf, förnekade det. Alltså måste de vara hemma, om de funnos qvar. Nu blef det genomsökning af hela huset, då vi slutligen hittade bundten nedfallen bakom sängen. Jag var icke sen att lägga mig till den, ty det visste jag nog, att om det var så vigtiga dokumenter, skulle frun väl ersätta allt mitt besvär.” 
<sec/>
”Huru”... utropade jag häpen ... ”kyrkvärden har då verkligen mitt manuskript ... hvar är det, hvar är det?” 
<sec/>
”Alla handlingarne ligga i påsen – jag har icke sett på dem, utan de äro hopbundtade såsom jag tog dem.” 
<sec/>
Aldrig skall jag kunna beskrifva den förtjusning, med hvilken jag flög öfver golfvet, eller den känsla, med hvilken jag tog min stackars Waldemar Klein ur påsen, inbäddad såsom han var i matsäcksmaterialier, ost, kött, bröd, m. m. 
<sec/>
”Jojo”, sade kyrkvärden, då han såg min glädje, ”de voro allt af värde de der dokumenterna.” 
<sec/>
Den hedersmannen skulle aldrig ha begripit att papper kunna vara annat än ”dokumenter” och ”handlingar”. Jag skyndade derföre att säga: 
<sec/>
”Ja, kära kyrkvärden, dessa äro för mig af den vigt att jag icke ens sjelf kan bestämma den.” 
<sec/>
Och häri hade jag visserligen rätt. Det var icke blott Waldemar Klein jag tog ur påsen: det var hela mitt blifvande författarskap, hvilket eljest med detta arbete gått förloradt, ty jag hade ärft tillräckligt af min salig faders lynne för att tro det denna första svåra motgång varit en tydlig varning eller, bättre sagdt vink att ej gifva mig in på en bana, der jag kanske skulle skörda allt annat än framgång. 
<sec/>
Det är öfverflödigt att nämna det kyrkvärden blef fullkomligt belåten med sin affär, och vi skildes åt under det lifligaste utbyte af vänskapliga tänkesätt.   
<sec/>
Kyrkvärden hade gift sig temligen ung, emedan han var på en gång både kär och svartsjuk och alltså högeligen rädd att någon kunde knipa bort den vackra ros, som han utsett åt sig sjelf. 
<sec/>
Emellertid var kyrkvärden en systematisk man, som beräknade att, ehuru hans närvarande inkomster voro temligen goda, han likväl icke kunde lita på att de skulle räcka till för honom såsom gift och med familj, af hvilken orsak han beslöt att giftermålet blott lagligen skulle ega rum, tills han samlat en fastare förmögenhet och, kortligen, kommit i en oberoende lefnadsställning. 
<sec/>
Alltså sade han genast efter vigseln till sitt hjertas vän: ”Nu, Britta, äro vi då, pris ske Gud, komna tillsamman i ära och glädje: du är min, och jag är din – och det är lika visst som att vår Herre är i himmelen!” 
<sec/>
”Ja, så är det!” svarade Britta, vackert rodnande, ur stånd att förstå hvarföre han skulle tala om det, som hon redan förut visste och begrep. 
<sec/>
”Jag vill säga dig ett ord apart, du”, återtog kyrkvärden med småslug min, ”och jag tror icke bekantskapen med den originelle kyrkvärden. Men i närvarande anteckningar kan jag omöjligen låta bli att, ehuru så nära slutet, lemna rum för en ny historisk parentes, der jag får berätta hvad som kommit till min kunskap om den underlige mannens öde och egenheter. att kung Salomos höga visa skulle skämmas för det ordet ... Vet du något sämre, Britta, än att se dåraktigt folk springa åstad och gifta sig i onödan? Det är svårt och mödosamt att vara fattig ensam, men svårare är att se stugan full med barn och icke ha något att ge dem att äta.” 
<sec/>
”Hvad menar du med det talet?” frågade Britta lika oskuldsfullt som rättfram. 
<sec/>
”Jag menar att jag med tiden nog blir en skäligen bergad man, men för att icke splittra inkomsterna på många kanter, så får man hushålla, skrapa och lägga ihop. Om du icke har några förhinder, kan du sköta hushållningen som om du icke vore gift och ladugården också utan någon hjelpmenniska. Förstår du mig?” 
<sec/>
”Nej, vi äro ju ändå gifta?” invände Britta. 
<sec/>
”Ja, gudskelof, vigda till äkta makar – ingen kan nu ta bort dig. Men du skall ändå endast vara min fästeqvinna, tills jag får så pass i plånboken att jag icke behöfver oroa mig, ifall vår herre kallar bort mig förr än jag tänker.” 
<sec/>
Britta, som ändtligen begrep den roll, hon fått i egenskap af gift fästeqvinna, kände sig så mycket mindre bedröfvad som hon gift sig icke så mycket af böjelse som af önskan att få en så bergad och aktad man som kyrkvärden. 
<sec/>
Under några år lefde de ganska lyckligt tillsammans. Britta var en rask och hushållsaktig fästeqvinna, som årligen hvarje marknad fästades med silfverspänne eller ring. Utom denna lilla uppmärksamhet, sparade och knogade kyrkvärden, plånboken växte och affärerna växte, men ännu fann han sig icke vara en förmögen man. 
<sec/>
Tyvärr vaknade åter svartsjukan. Det var ganska tydligt att Britta sökte förevändningar att komma ut, än sent på aftonen, än under sjelfva natten. Slutligen vågade den stackars mannen – ett så fullkomligt original man någonsin ville se i hans genre – icke somna, utan låg och vakade och vaktade hela natten för att bespeja sin fästeqvinna. 
<sec/>
Men för en bonde, som går i strängt arbete om dagen, är det icke lätt att kasta bort nattron i svartsjuka drömmar. Han somnade i följd af naturens vilja och var förtviflad om dagen derföre att han icke kunde både arbeta och vaka. 
<sec/>
Efter många funderingar huru sömn och vaka skulle kunna förenas, utan att han anförtrodde sig åt någon annan, hvartill han var alltför stolt, uppfann han att, sedan Britta gått till sängs och somnat, han så sakta skulle strö aska öfver tröskeln och en liten bit utanföre. Han var alltid först uppe om morgonen och finge således se om hon varit ute, och hade hon det – då, Gud förbarme sig: det kunde väl icke stanna vid intet heller! 
<sec/>
Första och andra natten låg askan orubbad, men den tredje funnos Brittas spår i många aftryck. 
<sec/>
Vid denna upptäckt steg kyrkovärden utan vidare betänkande fram till sängen och väckte den misstänkta synderskan – han ärnade på stående fot hålla både ransakning och dom. 
<sec/>
”Britta, vakna! Jag vill tala med dig.” 
<sec/>
”Hvad i jesses namn står på – är elden lös?” 
<sec/>
”Nej – men satans anhang är löst ... Du har gått öfver tröskeln, du! Bjud icke till att neka?” 
<sec/>
”Hvarföre skulle, jag neka att jag gått öfver tröskeln?” frågade Britta med stora ögon. 
<sec/>
”Bara för skams skull: du tänkte kanske att du kunde gömma ditt syndaregister. Du tror väl att jag icke sett att Sven Ture, den nedrige filurn, länge fiskat efter dig? Men lita icke på att ni kommer någon väg för det att du icke är riktig hustru! Det har aldrig gått ur mig att du icke blygdes att lägga honom i vigtskålen mot mig, när du beslöt dig att välja en till äktenskap ... Hvad svarar du på detta?” 
<sec/>
”Aldrig grand, utom att du kan gå ned i lagården, så får du se att Bläsan är sjuk, och jag var nere i natt för att ge henne mjöldricka. Jag skulle ha nämt det i går qväll, om du icke vore så förskräckligt rädd att något skall komma vid kreaturen, att jag aldrig törs säga när de äro sjuka ... Hvad du talade om Sven Ture, så får du innan Mickelsmässan höra lysas för honom och min enkesvägerska.” 
<sec/>
Kyrkvärden var öfvertygad. Sanningens enkla och osminkade språk trängde genast till hans klara förstånd; och sedan han som hastigast sjelf sprungit nedåt ladugården och öfvertygat sig om att förhållandet med Bläsan verkligen tyvärr var sådant som Britta uppgifvit – och hvarföre han på morgonen måste gå och söka en ”klok gubbe” – gick han åter att fortsätta samtalet, der det slöts. 
<sec/>
”Jag tviflar icke vidare på din ärlighet och trohet. Men det är något annat också som jag gett akt på. Du har flera gånger varit tårögd, utan att du sagt mig hvad du haft att gråta för.” 
<sec/>
”Om du frågat mig, skulle jag ha nämt det.” 
<sec/>
”Så frågar jag nu då.” 
<sec/>
”Och jag svarar dig att det varit ledsamheter utomgårds. Grannhustrurna tro att vi lefva illa, och de ha försmädat mig med många stickord både på ett och annat sätt och menat att jag kunnat heta Rakel.” 
<sec/>
”Är det så?” svarade kyrkvärden med ett visst majestät. ”Det talet kunna de nog få ta igen! Förmögenheten är icke så klen nu just, och grödan står vacker” .... 
<sec/>
.... Följande året stod i kyrkvärdens hus ett öfverdådigt fadderskap, hvartill alla grannqvinnorna blifvit inbjudna att i tysthet afbedja den försmädelse, som de hopat öfver den oskyldiga Rakels hufvud. 
<sec/>
Detta var historien om mitt författareskaps verklige räddare, och den visar att folklifvet har både sin romantik och sin originalitet. 
<sec/>
Sedan jag omkring två år varit bosatt i Strömstad nära min mor, för hvilken jag alltid uppläste manuskripterna, innan de sökte sig plats i verlden, befann jag mig en vacker dag – på min förläggares och min mors råd, hon, som aldrig upphörde att för mig vara det högsta jordiska oraklet – bosatt i Stockholm, en ny verld, ett nytt farvatten, hvars minnen likväl icke tillhöra dessa ”skuggspel”. 
<sec/>
Men för att komma till slutpunkten i detta arbete, nemligen omlefvandet af de bohuslänska skärgårdshistorierna, fordras att jag måste nämna min förste förläggare, och jag kan icke göra det utan att på samma gång uttrycka min erkänsla för såväl hans vidsträckta omtanke för mig personligen som hans liberala förhållande såsom förläggare, i det han sjelfmant stegrade prisen på de arbeten, hvilka han erhöll. Det är min uppriktiga öfvertygelse att herr Thomson var en af de första svenska romanförläggare som erkände, att författaren icke tillkommit för förläggarens skull ... 
<sec/>
För att nu återkomma till skärgården och huru jag fick mod att göra mig min der förvärfvade erfarenhet till nytta, är berättelsen härom följande: 
<sec/>
Sjelf hade jag visserligen mången gång tänkt på huru vestra kustens sceneri och figurer skulle taga sig ut behandlade i en roman, men afhölls alltid vid tanken på att just dessa figurer i sin fattiga omgifning torde vara alldeles ”malplacerade” inom en sådan ram. Nog målades taflor på duk i alla genrar, men om de, målade i en bok, skulle taga sig ut att läsas af en publik, som mest tycktes älska att läsa om den förnäma och kända verldens glädje och sorger, det var osäkert. Skulle icke dessa nya skildringar komma att lukta hafstång, tjära och simpelhet redan på långt håll? 
<sec/>
Under denna tvekan erhöll jag ett bref från min yngste bror, häradshöfdingen Edward Smith, hvilken jag förtrott mina tankar om saken. Han skref bland annat: 
<sec/>
”Jag försäkrar dig att du handlar alldeles oförsvarligt, om du låter den grufva, som du har i dina skärgårdsminnen, ligga oarbetad och obegagnad. 
<sec/>
Det var ju riktigt som en försynens skickelse, att vår gamle käre fader skulle gifva dig denna uppfostran på kusten, så olik flickors i allmänhet, och att du sjelf från de tidigaste barnaåren skulle få umgås med detta slags folk, som ofta visar starkare karaktersdrag och varmare hjertan än hvad man påträffar bland de bildade klasserna. Tänk på huru många och i sin naturenkelhet ypperliga typer som du från denna tid hittat! Jag säger än en gång att du ej har rättighet låta dessa resurser dö bort. Gör dina fattiga vänner kända bland sina landsmän, och jag tror icke att afbrottet från de nötta vägarne skall göra att man bedömmer dig sämre. Tänk slutligen på hvad var far skulle ha gladt sig, om han lefvat! 
<sec/>
Vill du ha ett dramatiskt ämne färdigt för behandling, skall jag genast nämna för dig ett sådant. Vid inventeringen af ett bland våra häradsarkiver, påträffade jag, bland andra luntor, en bundt handlingar rörande ett mål, der tvänne lurendrejare, far och son, begått mord under en prejning i skärgården nära Pater-Noster-skären å en jaktlöjtnant och hans karlar samt sedan sänkt tulljakten, sedda endast af Gud och en helt ung gosse, yngste sonen till hufvudmannen för dådet .... Under många herrans år upptäcktes ingenting. Den yngre af lurendrejarne – de hade från den tiden nedlagt rörelsen – hade nu blifvit herrekarl, och de lefde som herrskapsfolk, utan att tänka på verldslig efterräkning, då gossen, som nu växt upp till en half-fånig yngling och ständigt, dem ovetande, vurmade på att hans egen salighet fordrade att angifva dem, också gjorde det. De skulle likväl aldrig blifvit fällda på den angifvelsen, om icke gossen, listig i sin galenskap, i sjöboden sökt reda på något tågvirke, som den gamle syndaren i tanklöshet tagit från tulljakten och hvari den tråd var inspunnen, som betecknade att godset tillhörde kronan. Länge slogs det förgäfves efter förbrytarne, hvilka tycktes gäcka alla efterspaningar. Slutligen träffades de dock en natt, då de tänkte ge sig af på allvar, när den yngste sjelfmant bekände. Bägge blefvo sedan afrättade.... 
<sec/>
Är icke detta ett ämne, som kan göras något utaf, så vet jag intet råd. Öfriga grupper och personer tar du ur minnet med fantasiens tillhjelp, farvattnet känner du, och vill du ibland ha lots, så signalera – jag bor nu bland våra gamla klippor, der vi haft våra glada barndomslekar. Till sist ålägger jag dig två ting: det ena att du erinrar dig hvad nöje det skulle göra vår gamla mor att läsa om sådant, som påminner om fars egna berättelser, och det andra att du härvidlag visar bättre vilja än vid språklektionerna, då jag som student låg hemma: jag fordrar att du nu blir lika villig som då du skref öfver de ämnen, hvilka jag uppgaf åt dig ...... Ack, om bror Paul nu lefvat – hvad han skulle ha varit för en lots!” 
<sec/>
Detta bref var afgörande. 
<sec/>
Jag tyckte mig redan ha hela uppränningen färdig; men likväl skulle jag först anförtro saken åt min förläggare, hvilken jag med något skäl fruktade komme att visa sig mindre förtjust än jag önskade finna honom. 
<sec/>
I detta fall bedrog jag mig icke heller. Det hette: 
<sec/>
”Nej, vet frun, det der tror jag icke att publiken senterar. Skrif något i samma väg som förut!” 
<sec/>
Detta utslag, ehuru förutsedt, verkade blott att jag fann desto större skäl att följa min egen plan, och det låg kanske en liten otålighet i tonen, hvarmed svaret afgafs: 
<sec/>
”Skola en författares idéer nödvändigt stöpas i en och samma form?” 
<sec/>
”Publiken, min fru!” 
<sec/>
”Jag försäkrar att ett sådant enahanda kommer i längden att trötta mig. Jag vill sysselsätta mig med ämnen, som på en gång äro friska och olika dem jag redan haft. Dessutom förföljer mig hela den nya personalen från mina gamla klippor så enträget, att jag icke slipper den förrän den kommer ut i verlden.” 
<sec/>
”Gör då som frun vill – vi få väl se hur det går!” 
<sec/>
”Ja, det få vi se!” 
<sec/>
Dagarne derefter började jag ”Rosen på Tistelön”, och detta arbete upplifvade så mina barndoms- och första ungdomsminnen, att jag esom oftast tyckte mig ute på Soten med min far och gamle Elias, fastän jag icke just då besökte det farvattnet. När jag behöfde lots, hissade jag nödflagg, hvarvid min bror visade sig i brefform dokumenterad med arkivets egendom och sin egen erfarenhet. Jag begagnar här tillfället att offentligt tacka honom för hans varma intresse och hans många utmärkta råd i afseende på mina försök till en skärgårdslitteratur. 
<sec/>
Jag var midt inne i andra delen af boken, då den första utkom. 
<sec/>
Min förläggare såg i de dagarne särdeles tvifvelaktig ut. Men jag var nog förmäten och inbilsk att tro det han bedömt publiken orätt, tills jag af hans betänkliga tystnad fann att arbetet måtte ”stå i berget.” Han brukade eljest vid bästa lynne uppvakta mig med de angenämaste underrättelser; men då han nu så envist teg, var det klart att något var i olag, och hvad kunde det vara annat än smaken, som ännu icke deciderat sig för denna besynnerliga genre – och smaken skulle troligen icke heller decidera sig, förrän man af tidningarne finge veta hvad som vore att tro. 
<sec/>
En afton inträdde herr Thomson till mig – jag bebodde då undra våningen af hans hus – och såg särdeles allvarsam ut. 
<sec/>
”Vill frun se det här?” 
<sec/>
”Hvad – innan boken fullständigt utkommit!” 
<sec/>
”Läs bara, läs bara!” 
<sec/>
Jag tog Aftonbladet – det var sjelfvaste Aftonbladet – och läste en helt och hållit nedgörande recension öfver första delen, hvilken först och främst vore ganska långtrådig och derjemte förde in på scenen en hop folk, rätt underliga figurer, och besynnerligt var att en författarinna kunde framställa sådana. 
<sec/>
Recensionen var ej undertecknad med någondera af de tvänne vanliga signatyrerna, hvarken af den pikante Orvar Odd (Sturzenbecker) eller den begrundande kapten Lindeberg, icke heller var den skrifven af herr Hierta sjelf, som då var frånvarande på en resa – men, lika godt, skrifven var den; och nu insåg jag att det stod rätt illa till för Rosen på Tistelön och hela den öfriga truppen på skärgårdsteatern. 
<sec/>
Medan jag ännu höll tidningsbladet framför ögonen längre än som behöfdes, undrade jag för mig sjelf om detta möjligen skulle inverka på arbetets fortsättning. Men jag tyckte mig snart känna att sådant icke kunde blifva händelsen, och jag tror att jag såg temligen resolverad ut, då jag lade bladet tillbaka på bordet. 
<sec/>
”Nåväl, hvad säger frun nu?” frågade herr Thomson, dock – hvad jag måste tillstå – icke i någon triumferande ton, utan snarare i en ton af aktningsvärdt medlidande. 
<sec/>
”Jag säger att den här recensenten har mycket förlegade åsigter ...” 
<sec/>
”Men publiken kommer nog att dela dem – jag känner publiken.” 
<sec/>
Tre dagar derefter var det min tur att säga: ”Vill herr Thomson se det här ... och förklara mig sedan hvad publiken nu skall ta för utväg!” 
<sec/>
Det var ”Dagligt Allehanda” jag lemnade honom. Dess redaktör, herr Dalman, hade känt sig uppmanad att uttala en åsigt, händelsevis lika min brors, rörande förmånen af en utflykt från salongromanens område, hvarjemte han äfven sade de stackars skärgårdsklipporna och skärgårdsboerna så många vänliga ord, att de utan tvifvel kände sig ganska belåtna. För min del hade jag den klokheten att erinra mig det Aftonbladets och Dagligt Allehandas politiska strider oftast fängslade deras tycken äfven i andra ämnen. 
<sec/>
När senare delen utkom, syntes åter en recension i Aftonbladet, denna gången undertecknad af den välkända pseudomymen O. O., men, efter hvad man tydligen kunde finna, af herr Hiertas egen snillrika penna så skickligt naggad i kanterna, att den helt genialiskt flöt tillsammans med den föregående recensionen, der man haft blott en fruktan, hvilken nu bevisat sig vara – just såsom man hoppats – öfverflödig. 
<sec/>
Dessa omständigheter hade det varit alldeles obefogadt att omnämna, ifall de icke stått i sammanhang med den del af mitt lif, som i skärgårdsbilderna blifvit tecknade. 
<sec/>
Publiken var nu försonad, förläggaren försonad, jag sjelf var försonad – och sjelfva mina nakna klippor voro försonade. Min bror besjöng sin lyckliga envishet ... och min mor – och det var just det förnämsta – skref till mig, att salig fars ande varit med om arbetet. 
<sec/>
Ankomsten af min mors bref utgjorde alltid en högtid. De vittnade aldrig om aftagande tankekraft, utan ständigt om en klar själ, resignerad i allt och bidande med gladt hopp den dag, som räknas för den sista – d. v. s. för den sista här på denna station af tillvaron. 
<sec/>
Enligt hennes önskan skref jag hvarannan vecka på bestämd dag. Hon ville icke att det skulle ske oftare, emedan hon tyckte om, sade hon, att ha något att vänta på och dessutom nu behöfde en temligen lång tid för att skrifva sina egna bref, ty handen darrade, fastän hufvudet höll sig upprätt. På mellantiden fick hon underrättelser genom den oregelbundna korrespondans, som fördes mellan mig och min bror. 
<sec/>
Om jag råkat intill mot posttimman glömma mig den dag, som var ”skrifdag” till henne, kastades manuskriptet i högsta förskräckelse å sido – det förekom mig alldeles liksom i barndomen, då jag råkat göra henne något emot. Alltid stod hon för mig i samma ljuskrets af vördnad och kärlek. 
<sec/>
Emellan året 1839 och 1849 for jag flera gånger från det nya till det gamla hemmet för att se min mor och ledsaga henne på de resor, som hon ville göra till sin äldsta dotter – till den yngsta kunde hon icke komma: den vägen var henne alltför lång vid så hög ålder. 
<sec/>
Men en dag – vid början af 1850, sedan jag för några månader sedan värmt mig vid solskenet af hennes klara ögon – företog hon en ny, en sista resa: då slöto sig för alltid dessa stjernor, som vakat öfver min barndom och ungdom ... Hon var då öfver 87 år. 
<sec/>
Hennes sista jordiska säng stod i samma rum, der hon, för omkring 70 år tillbaka, såsom nygift hustru under farfars hägn lärde sig bevaka det nydanade husets handel och fördelar och der hon först utvecklade sin så utmärkt praktiska blick. 
<sec/>
”Kommer du nu, min du!” hade den gamle ofta helsat henne, då hon inträdde. 
<sec/>
Ja, nu hade hon kommit, och kommit till honom, maken, hvilken säkert ännu i de saliga andarnes hem känt att han i tjugu år fått vänta på sin jordiska skyddsengel. 
