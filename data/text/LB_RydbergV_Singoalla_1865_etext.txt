<title>SINGOALLA.</title>

<chaptername>SINGOALLA.</chaptername>

<chaptername>FÖRRA AFDELNINGEN.</chaptername>

<chapter/>
<chaptername>Kap01</chaptername>

<chaptername>I.</chaptername>

<chaptername>Slottet i skogen.</chaptername>

<sec/>
På en holme i en af Smålands insjöar låg i fordna tider ett slott, som tillhörde en gren af den mäktiga slägten Månesköld. Det var väl endast af trä, men förtjente heta slott, ty det var en stor tornprydd byggning, uppförd af eketimmer och medelst en fallbrygga förenad med fasta landet. 
<sec/>
Rundtomkring insjön speglade sig granitbranter i dess böljor, och öfver klipporna susade furor. Den mörka barrskogen sträckte sig vida åt alla sidor kring Eköns slott. Men på ett ställe sänkte sig stranden öppen mot insjön; der var mellan klipporna en däld, prydd af hvitstammiga björkar, och mellan dessa träd framblickade den trappformigt uppstigande gafveln af ett munkkloster. 
<sec/>
Frågar du, hvad detta kloster hette, kunna vi ej gifva svar. Dess namn finnes väl i något af de gamla permebref från 1300-talet, hvilka förvaras i riksarkivet; men vi hafva ej haft tid att forska derefter. Vi kalla det derför, såsom allmogen gjorde, rätt och slätt klostret. 
<sec/>
Allt, som nu återstår af detsamma, är dess stenfot, och äfven den är till hälften dold under jorden eller öfvervext af vilda rosenbuskar. Dock vet folksägnen ännu, att dessa stenar äro lemningar af ett kloster; han vet ännu mer, ty han säger, att det blef öde under en svår pest, kallad svarta döden, och efter den tiden förblef obebodt och fick förfalla. 
<sec/>
Omkring år 1340 var riddar Bengt Månesköld herre på Ekö. Han var då redan gammal och satt hemma i lugn hos sin kära husfru Elfrida, tänkande på det myckna han i sin ungdom pröfvat; ty han var en erfaren man och hade stridt både under Mats Kettilmundsson för de olycklige hertigarnes sak, och i Skåne mot de holsteinske herrarne. Dock derom talade han föga, om icke då pater Henrik, prior i det närbelägna klostret, besökte honom och pröfvade hans hembrygda öl eller fjerran hemtade vin. 
<sec/>
Var det då en höstafton, och insjöns vågor brusade kring ön, der slottet var beläget, och vinden tjöt i barrskogen, och regnet föll i strida strömmar på slottets spetsiga tak; då tändes en väldig brasa uti spiseln i salen, riddaren och patern satte sig i länstolar, med fyllda bägare, vid ekebordet i brasans grannskap, men fru Elfrida och hennes tärnor hade sin plats längst bort i salen, der de läto sländorna surra i kapp, medan de då och då med vandt öra uppfångade några ord af slottsherrens och den fromme munkens märkliga samtal. 
<sec/>
Men på en pall vid munkens fötter satt, uppmärksamt lyssnande den unge Erland, riddar Bengts och fru Elfridas enda barn, den vilde gossen, hvars ögon skimrade af oroligt lif, och hvars gula lockar som en lejonman nedföllo öfver kinder, färgade af ungdomspurpur. 
<sec/>
Riddar Bengt talade om sina krigsäfventyr ... och gossens händer grepo med styrka kring stålbågen, hvarmed han plägade slunga pilar efter skogens vilddjur; pater Henrik talade om sin vallfart till den heliga grafven, om den grekiska kejsarstadens prakt, om Roms hedniska ruiner och kristna kyrkor, om nejder, der fikonträden blomma och palmer höja sig mot en högblå ether ... och gossen lät bågen falla, och hans blick sväfvade drömmande kring salens väggar. 
<sec/>
Pater Henrik var en vidtberest man, och fastän han lefde i ett kloster djupt inne i Smålands skogar, visste man dock förtälja, att hans anseende såsom andlig och såsom lärd var stort, ja större i fjerran länder än i Sverge; man visste, att konung Magnus sänkte sin hjessa lika djupt för denne prior, som för sjelfve erkebiskopen i Upsala; ja man berättade till och med, att bref med långväga resande ankommit till patern, bref, som voro skrifna af sjelfve påfven i Avignon och af de höglärde herrarne vid universitetet i Paris. Detta visste munkar och prester förtälja om pater Henrik, men han var anspråkslös och hade afslagit de högre värdigheter, som erbjudits honom. Nöjd med det lugna lifvet i sitt kloster, studerade han och afskref han der i sirliga bokstäfver på hvitt pergament de romerske författare, som han älskade, ehuru de varit hedningar; och icke blott romerska böcker afskref han, utan äfven andra med underligare bokstäfver, om hvilka de öfrige munkarne sade: græca sunt, non leguntur (det är grekiska, sådant läsa vi icke); men pater Henrik kunde läsa dem, ty han hade, såsom nämndt är, vistats i den grekiska kejsarstaden Konstantinopel. 
<sec/>
Patern var unge Erlands lärare i bokliga konster. Och till bevis, att undervisningen ej varit fruktlös, lät han stundom om qvällarne sin lärjunge läsa högt för riddar Bengt, fru Elfrida och husfolket ur en bok med grannt målade bokstäfver på första bladet; det var en bönbok, och Erland läste så väl, att fru Elfridas hjerta klappade af stolthet, och riddar Bengt, som sjelf ej kunde läsa, försäkrade, att gossen borde blifva en andlig man. 
<sec/>
Men på sådane ord svarade Erland med en mörk blick, och ofta vägrade han läsa, när icke munkens ögon hvilade på honom. 
<sec/>
Mer än studierna i paterns cell älskade Erland att jaga i skogen. Ofta hemkom han med en vingskjuten örn, en ännu i döden vildt grinande varg. Vid sådane tillfällen fyllde riddar Bengt sin bägare, drack sonen till och klappade honom på hufvudet; men fru Elfrida borttvättade blodet från hans ansigte och händer, och slöt honom i famn, som om hon fruktat att förlora honom. 
<sec/>
Vänner bland jemnåriga egde Erland inga. Sällan sågos gäster i Ekö slott. Inne i skogen funnos visserligen många upprödjade platser med hus, åkrar och ängar, der riddarens underhafvande bodde; men de unge bondsönerna skydde junkern, ty han var häftig och stolt, och hans lekar voro hårdhändta, ofta blodiga. 
<sec/>
Hans trognaste sällskap voro tvenne jagthundar, stora, lurfviga, med blodsprängda ögon och skarptandade gap, ödmjuke mot sin unge herre, vänlige mot Eköns husfolk, men en skräck för alla andra. Då ung Erland på sin ystra fåle, såsom ofta skedde, red tvärs öfver folkets åkrar, och den sparsamma grödan nedtrampades af dennes hofvar, då kände sig folket ofta böjdt att strängt handskas med junkern, men Käck och Grip, som med röda uthängande tungor följde honom, och hans eget sinne, som ej tvekade att rikta bågen mot menniska som mot vilddjur, kommo dem på andra tankar. Älskad af folket var Erland icke. Dock hata honom kunde de icke heller, ty ofta visade han ädelmod och frikostighet. Till stafkarlen kunde han bortgifva silfversmyckena på sin rock, ja allt hvad han egde, utom bågen, hästen och hundarne. 
<sec/>
Der den högsta hällen lutade öfver insjön, der plägade Erland från en svindlande höjd kasta sig i vattnet. Mest behagade honom att simma, då blåsten upprörde böljor på sjön och slungade skum på stranden. Till hans nöjen hörde äfven att vandra bland skogens klippor, sjunga sina egna sånger och lyssna till deras genljud. 
<sec/>
Om då en qväll, när månen sken öfver furorna, folket i sina kojor hörde vilda, men behagliga toner djupt inifrån skogens mörker, då sade de till hvarandra: 
<sec/>
– Hör! vilde Erland är i skogen! 
<sec/>
Ty vilde Erland kallades han af folket. 
<sec/>
Så vexte han upp och var vid sitt sjuttonde år en ståtlig yngling, på hvilken fadrens ögon med välbehag kunde hvila. Men fru Elfrida suckade ofta öfver hans häftiga sinnelag och skulle varit ännu mera bedröfvad, om icke pater Henrik tröstat henne dermed, att allt hafver sin tid, ungdomen sin och det mogna förståndet sin. 
<sec/>
Riddar Bengts närmaste granne var riddar Gudmund Ulfsax. Denne, som var enkeman, egde en skön blåögd dotter vid namn Helena. Herr Bengt och herr Gudmund tyckte, att de unga passade för hvarandra; de voro begge af förnämlig slägt, begge de enda barnen, och egendomarne lågo så, att de just vore egnade att förenas. Fäderna öfverenskommo derför, att Erland och Helena i framtiden skulle blifva äkta makar; detsamma var fru Elfridas älsklingstanke. Visserligen voro ynglingen och jungfrun ännu skygga i hvarandras sällskap, men denna skygghet tillhörde deras år: de voro ännu nästan barn. Äfven kärleken har sin tid. 
<chapter/>
<chaptername>Kap02</chaptername>

<chaptername>II.</chaptername>

<chaptername>Singoalla.</chaptername>

<sec/>
Så hände en sommardag att Erland återvände från en jagt. 
<sec/>
Öfverst på en kulle i skogen vexte en gran, ung och smärt, men högre än alla omgifvande träd. Hennes topp syntes från slottsfönstren öfver den kringliggande skogen, och när hon aftecknade sig mot en röd aftonhimmel, var det, som om hon längtande blickade ut i verlden och önskade sig fjerran till det solbeglänsta land, der palmer susa för balsamiska vindar. 
<sec/>
Nedanför kullen sorlade en bäck öfver kiselstenar på sin väg till insjön. Bäcken hade längre in i skogen en besvärlig vandring mellan mosslupna stenar och hundraåriga trädrötter, men här utbredde sig hans stränder till en gräsmatta, på hvilken blå, hvita och röda blommor prunkade. Här brukade vilde Erland stundom hvila; hit riktade han äfven nu sina steg, för att dricka af bäckens friska vatten. Käck och Grip, de begge hundarne, följde honom. 
<sec/>
Hunnen upp till kullens topp stannade han förundrad, ty nedanför skådade han något ovanligt. Der satt vid bäcken en flicka. Han såg ej hennes ansigte, ty hon blickade icke åt honom, men han såg ett svall af kolsvarta lockar gjuta sig öfver blottade skuldror och öfver en mörk drägt, sirad med mångfärgade band. Flickan doppade lekande än den ena, än den andra af sina små nakna fötter i bäcken. Hon fröjdades visst åt den behagliga svalkan, kanske ock åt de vattenbubblor, som föddes af denna lek. Och hon sjöng, ja hon sjöng med en gäll, men välklingande röst, som gaf genljud, lik trastens, fjerran i skog. 
<sec/>
Hvem var hon? En bygdens dotter var hon icke, det märkte Erland af hennes later, hennes drägt, hennes sång, som ljöd helt annorlunda än de visor, nejdens flickor brukade sjunga, när de sökte boskapen i skogen. Hvem var hon då? Kanske en elfva eller en förtrollad prinsessa? Tyst och undrande stod vilde Erland på kullen, och han kände något i sitt hjerta, något hemligt, oförklarligt, något hemskt och ändå lockande. 
<sec/>
Men Käck och Grip riktade sina ilskna ögon på flickan och murrade argt. Och medan Erland ännu stod fördjupad i sin åskådning och sina tankar, rusade Grip nedför kullen, såsom om han velat slita den obekanta i stycken. 
<sec/>
Då märkte Erland hennes fara, och hans röst kallade hunden tillbaka. Men innan detta skett, hade flickan med en snabb rörelse vändt sig om, rest sig upp och, just som hunden med hvassa tänder fattade i hennes klädning, stuckit en dolk i hans hals. Det var ett ögonblicks verk. Med ett stycke av flickans klädning mellan tänderna tumlade Grip till hennes fötter, och hans blod färgade med purpur den gröna stranden. 
<sec/>
Vilde Erlands ögon flammade af vrede, då han såg sin trogne Grips ofärd; han glömde, att flickans eget lif sväfvat i fara, och han ropade, medan han med hastiga steg nalkades den obekanta: 
<sec/>
– Hvem är du, som vågat detta? 
<sec/>
Men flickan riktade tvenne stora, svarta, blixtrande ögon på ynglingen, hennes bruna kinder voro färgade af hög rodnad, hennes små läppar darrade, och hon svängde den bloddrypande dolken, så att de röda perlbanden, som omgåfvo hennes nakna armar, skramlade: 
<sec/>
– Vill du kanske döda mig? frågade hon i en trotsig ton, som hade en främmande brytning. 
<sec/>
Och hon höjde dolken till försvar mot den andre hunden, hvars rörelser tydligen tillkännagåfvo, att han ville hämnas sin kamrat. 
<sec/>
Först nu insåg Erland, att han haft orätt. Han befallde Käck lägga sig ned, och då denne icke genast aktade sin herres befallning, gaf han besten med bågen ett svårt slag, så att han tjutande drog sig tillbaka. 
<sec/>
Ynglingens och flickans ögon möttes; det var å ömse sidor trotsiga blickar, men i Erlands låg dock redan en hemställan (ty bön kunna vi icke kalla det) om ursäkt för den nyss timade händelsen. I hans barm rörde sig den manliga ridderlighetens medfödda drift, dock ännu bekämpad af stolthet och vrede. 
<sec/>
Efter ett ögonblicks förlopp drog sig flickans läppar till ett leende. 
<sec/>
– Jag fruktar dig icke, sade hon och kastade med en plötslig rörelse dolken, så att den hvinande skar luften och fastnade med udden i ett träd, som stod ett stycke derifrån. 
<sec/>
Erlands vrede öfvergick i undran och nyfikenhet. 
<sec/>
– Du är en besynnerlig flicka, sade han, och äfven han log; – men illa vore det, om jag ej i manliga idrotter kunde täfla med en qvinna. 
<sec/>
Och dragande sin jagtknif ur dess slida, kastade han den med en skicklig rörelse mot samma träd. Knifven inträngde bredvid dolken i trädet, men så djupt, att halfva dess blad doldes i dess bast och bark. 
<sec/>
Derefter gick han till trädet och lösryckte begge vapnen, sköljde dolken i bäcken och återlemnade honom till hans egarinna. 
<sec/>
– Du är en vacker flicka, sade han, – men mycket besynnerlig ... Vill du, tillade han betänksamt, – att jag skall döda den andre hunden, eftersom han ville angripa dig? 
<sec/>
– Nej, svarade flickan, och stack dolken i dess rikt broderade slida, som hon bar i ett bälte kring lifvet; – hunden är oskyldig, ty de djuren blifva sådane, som deras herrar vilja att de skola vara. Men du sjelf måste vara en hård och elak yngling. 
<sec/>
Och den obekanta lockade på Käck, som på en vink af sin herre nalkades henne krypande. Flickan smekte hans lurfviga hufvud. 
<sec/>
– Förlåt mig, sade Erland, och han rodnade; – du har rätt: jag är hård och elak, men tro icke, att jag hetsade hunden mot dig. Jag ville dig intet ondt. 
<sec/>
– Jag tror dina ord, svarade den obekanta och såg med en djupare blick i ynglingens ansigte. – Bor du här i grannskapet? tillade hon. 
<sec/>
– Ja, svarade Erland och sänkte ofrivilligt sin panna för denna blick från hennes svarta ögon. 
<sec/>
– Farväl, fortfor flickan. – Vi träffas visst icke mer. Och hon var redan färdig att ila in i skogen, då Erland, likasom vaknande ur en dröm, höjde sitt hufvud och utbrast: 
<sec/>
– Nej, nej, stanna! 
<sec/>
Han sade detta med en så bedjande ton, att den obekanta flickan åter vände sig om. 
<sec/>
– Låt mig blott veta, hvad du heter, sade Erland och fattade hennes hand. 
<sec/>
– Du är nyfiken, utbrast flickan. 
<sec/>
– Nej, fortfor Erland med helt förändrad röst, – jag bryr mig icke om ditt namn, om du blott vill säga mig, hvarifrån du är, och hvarför vi aldrig mer skola träffas. 
<sec/>
– Jag heter Singoalla, upplyste flickan; – jag är kommen fjerran från och stannar icke å någon ort. 
<sec/>
– Och vi träffas då aldrig mer? 
<sec/>
– Hvad bryr du dig om mig? I morgon har du glömt mig, inföll Singoalla. 
<sec/>
– Jag glömmer dig aldrig, sade Erland. 
<sec/>
I stället för att svara, böjde sig Singoalla ned, plockade en liten röd blomma, kastade henne i bäcken och sprang in i skogen. 
<sec/>
Erland stod ensam. Hans blick sväfvade drömmande efter den försvunna. Han stod så en stund, tyst, orörlig. Slutligen väcktes han ur sina drömmar af Käcks sorgsna tjut. Hunden betraktade sin herre oroligt, ty han var ej van att se honom sådan. Men Erland såg sig ännu en gång omkring, kastade bågen på skuldran och gick långsamt uppför kullen. 
<chapter/>
<chaptername>Kap03</chaptername>

<chaptername>III.</chaptername>

<chaptername>Längtan.</chaptername>

<sec/>
Följande dag återvände vilde Erland till kullen vid bäcken. Bågen bar han i hand, och Käck följde honom, men på jagt tänkte han likväl icke. Han tänkte på Singoalla, den bruna flickan. Han hade om natten drömt om Singoalla, att hon fattade hans hand och tryckte den, att han åter tryckte hennes, att de begge sågo djupt i hvarandras ögon, logo mot hvarandra och kände sig på ett ovanligt sätt lyckliga. En sådan dröm hade vilde Erland aldrig förr haft; förr drömde han blott om strider med skogens ludne åboar, om kämpaspel och klufna Saracenturbaner. 
<sec/>
Han kom till bäcken, men Singoalla var der icke. Måhända kommer hon, tänkte han, och han satte sig i gräset, der Singoalla förut suttit, och lyssnade länge till bäckens sorl. Men Singoalla kom icke. Då var det, likasom bäcken hviskat till honom: Sök derinne i skogen, der, hvarifrån jag kommer. Och Erland steg upp och följde bäcken in i mörka skogen. Han vandrade i granars skugga, klättrade öfver stenar och hällar och kom så slutligen till en plats, afrödjad af skogshuggarens yxa, men ännu obebygd. Blott en riskoja, en sådan som kolare pläga bygga, stod der bredvid lemningarne af en kolmila; ljung, svampar och ormgräs vexte rundtomkring. Här fann Erland stakar nedslagna i marken, och medan han undrade, hvartill de tjenat, kom Rasmus jägare, en af Riddar Bengts underhafvande, vandrande öfver platsen och berättade för junkern, att en hop främmande menniskor, karlar, qvinnor och barn, bruna till hyn och svarta till hår och ögon, underligt klädda och underligt talande, egande hästar, vagnar och mycken tross, haft sina tält uppslagna på svedjolandet, vistats der en dag och sedan fortsatt sin vandring norrut. Mer visste Rasmus icke förtälja, men han visade deras vagnars hjulspår, slingrande fram, der träden stodo längst ifrån hvarandra. Och medan Erland betraktade hjulspåren och tänkte, att Singoalla måste vara en af dessa menniskor, fann han på marken en röd perla, sådan som dem, hvilka prydde flickans armar och fotvrister. Den perlan upptog han ifrigt och gömde vid sitt hjerta, som hviskade: hon är borta, du får aldrig återse henne. Då sade Rasmus, som märkte, att Erland var dyster i hågen: jag såg nyss en man, som bar Grips halsband till Ekön. Grip ligger i skogen, halft uppäten af vargarne. Sörjer ni er gode jagthund? 
<sec/>
Så var det äfven. Vargarne hade om natten funnit Grips kropp vid bäcken, släpat honom långt derifrån in i skogen och med lust ätit af sin gamle fiendes kött. 
<sec/>
Vilde Erland svarade kort på Rasmus’ fråga, att jagthundar finnas många, men få så goda som Grip. Derefter sade han farväl till Rasmus, som vandrade vidare; sjelf gick han tillbaka till slottet. 
<sec/>
Dagligen återvände han till kullen vid bäcken. Han hoppades, att Singoalla skulle återkomma. Men sommaren led; hösten kom; de röda, blå och hvita blommorna vid bäcken vissnade, såsom Erlands vilda sinne; ekarne, som stodo här och der bland granarne, gulnade och strödde sina ollon på jorden, sina blad för vinden; dagen blef kortare och himmelen mulnare; flyttfåglarnes skaror drogo mot söder; regnet föll i skurar; bäcken svällde och svämmade öfver den plats, der Singoalla en gång suttit och Erland så många gånger efter henne. 
<sec/>
Men ännu, då kullen stod snöhöljd, kom Erland, följd af sin trogne Käck, till bäcken, dock icke så ofta som förr. Han väntade icke mer finna Singoalla, men han älskade stället, och han sjöng nu här, såsom fordom bland klipporna, sina egna sånger och lyssnade hellre än fordom till genljudet, ty han sjöng Singoallas namn. 
<sec/>
Riddar Bengt undrade öfver sonens förändrade sinnelag och frågade mången gång, om alla vargar och räfvar vore döde i skogen och alla roffoglar borta i främmande land, eftersom Erlands jagt numera alltid felade. Annorlunda, sade han, berätta dock mina herdar, ty tidt och ofta förmäla de, att ludna röfvare slagit min boskap. Till sådane ord svarade Erland föga, och riddaren skakade bekymrad sitt gråa hufvud. Fru Elfrida deremot gladde sig åt Erlands väsende, som nu var mildare än annars; dock tyckte hon sig stundom märka svårmod i hans blick och frågade då, om något tryckte hans sinne. Men Erland svarade nej och såg genom slottsfönstret bort till den höga granen, som vexte på kullen. 
<sec/>
Under vintern blef Erland en flitigare lärjunge hos pater Henrik, än han förut varit. Dagligen ställde han sin gång till klostret. Brodren portvaktaren, som igenkände hans sätt att ringa, plägade sticka sitt plättrakade hufvud genom gluggen vid porten, helsa junkern med alltjemnt samma ord och derefter öppna för honom. Genom en hvalfgång, på ömse sidor om hvilken voro munkarnes celler, plägade Erland derefter begifva sig till bokrummet, der priorn vanligen uppehöll sig. Det var ett medelmåttigt stort rum med hvälfdt tak och ett enda fönster, högt, spetsbågigt, bestående af många små blyinfattade rutor, starkt brända af solen, så att de utanför stående björkarne, när de vajade för vinden, endast syntes såsom gröna skuggor derigenom. Väggarne voro å ömse sidor beklädda af bokskåp, sirade med bildverk; hvar och en utaf de i kalfskinn inbundna böckerna var medelst kedja och lås fästad i väggen. Till dessa lås egde priorn nyckeln. Försigtighetsmåttet hade en dubbel syftning: att dels beskydda de oskattbara verken mot tjufhänder, dels hindra munkarne från att utan priorns vetande nedtaga och läsa böcker, ty, såsom denne sade, många af dessa böcker voro skrifna af romerska hedningar och farliga för obepröfvade sinnen. 
<sec/>
Men Erland steg dag för dag i priorns gunst. Så hände det en vinterafton, då Erland satt vid hans sida i bokrummet, att priorn slog igen den „kyrkofader“, i hvilken de läst, och med ett betydelsefullt anlete gick till bokskåpet, befriade en annan bok ur sitt fängsel och lade den framför junkern. 
<sec/>
– Du är icke längre barn, sade priorn;– ditt förstånd mognar märkbart; jag fruktar icke att under min ledning låta dig läsa denna bok, lockande men farlig som den förbjudna frukten. 
<sec/>
Det var skalden Ovidii bok „Om förvandlingarne“. Med samvetsgrann betänklighet valde priorn de stycken, han ansåg passande för ynglingen att läsa. 
<sec/>
Och sålunda läste de om Heros och Leanders kärlek, och Erland gaf åt Hero Singoallas anletsdrag; de läste om Pyramus’ och Thisbes kärlek, och Erland gaf äfven åt Thisbe Singoallas strålande ögon, bruna hy och fina purpurläppar. 
<sec/>
Han läste om deras kärleks, nej icke om deras kärleks, men om deras ödens olyckliga slut, och berättelsen skulle rört honom till tårar, om han ej af blygsel bekämpat de känslor, som föddes i hans barm och ville skimra i hans ögon. 
<sec/>
Likasom fru Elfrida, gladdes pater Henrik åt Erlands förändrade lynne, ehuru ingen anade dess orsak. Ofta satt han med ynglingens händer i sina och berättade något, hemtadt ur sin lefnads rika erfarenhet. Ofta lade eftertänksamhet en sky på hans höghvälfda panna, och hans ögon riktades forskande på Erland. Det var, som han gerna velat säga denne någonting, men ändå tvekade att göra det. Så var äfven förhållandet. Stora tankar rörde sig i paterns själ, men han tviflade, att Erlands sinne ännu var en passande jordmån för de frön, han ville utså. 
<sec/>
En vinterqväll närmare våren hände emellertid att, sedan läraren och lärjungen studerat tillsammans, den gamle lade sina händer på ynglingens skuldror, och hans ögon lyste af hänförelsens eld. Med en halft hviskande röst, som ljöd högtidlig och hemlighetsfull i det af lampan matt upplysta hvalfvet, talade han om andens herravälde öfver materien, om det osynliga ordets makt öfver seniga armar, öfver trotsiga sinnen, öfver furstar och herrar, öfver alla verldens härar, vore de ock oräkneliga som hafvets sand. En stor byggning uppföres, hvars grundval blir jorden, hvars spira når in i himmelen (så talade han), och när den blir färdig, så är jorden icke längre jorden, utan en jordisk himmel, ett återsken af den himmelske himmelen; grundvalen är lagd, pelarne resas, några höja sig redan i skyn; men onde jättar, som ana, att denna byggning blir ett fängelse, der de med demantkedjor skola bindas till evig tid, hafva fattat om pelarne, för att omstörta den, innan den blifvit färdig; men färdig skall den dock blifva, ty det godas makt är större än det ondas, såvidt som Gud är större än djefvulen. Men i tiden lefver Gud endast i rena menniskohjertan, och hvarje sådant, som öppnar sig för honom, är en förstärkning åt hans makt i tiden. Vill du (så talade gubben till ynglingen) blifva Guds bundsförvandt? Vill du bära din sten till denna byggning? Det är icke lätt, ty det kräfver mer än mannastyrka, mer än mannamod; det kräfver försakelse af allt eget jordiskt. Har du kraft att offra lifvets ros åt Gud och behålla lifvets törne för dig sjelf? Mer kan jag nu icke säga. 
<sec/>
Så talade pater Henrik, och Erland, som väl ej riktigt förstod hans ord, kände dem dock i sitt hjerta och uttalade sin goda vilja att blifva Guds bundsförvandt. Då lade gubben sin hand välsignande på hans lockar. 
<chapter/>
<chaptername>Kap04</chaptername>

<chaptername>IV.</chaptername>

<chaptername>Främlingarne från Egypti land.</chaptername>

<sec/>
Våren har kommit, isstyckena, som nyss kringdrefvo på insjön, hafva smält för solens värmande strålar, träden knoppas och skogen doftar. 
<sec/>
Ser du, Erland, flyttfåglarnes skaror, som sväfva i högan sky? De återvända från södern. Känner du de friska fläktar, som spela in genom fönstren i riddarsalen? De bära helsningar från fjerran länder. Skall icke äfven hon återvända, hon hvars minne vintern icke kunnat hölja i glömskans drifvor? Hör! Från skogen ljuda menniskoröster, hästtramp, vagnars gnissel och smällande piskor. Det ljuder, som om en stor karavan vore i annalkande. Och ur skogsbrynet kommer plötsligt en brokig flock: männer i långa kappor, qvinnor i mångfärgade kläder, halfnakna barn, som stoja, skratta och gråta, hästar och vagnar och hundar. De närma sig slottet. Alla i slottet ila nyfikna till fönstren; tjenarne, som arbeta på gården, hvila och se förundrade på de kommande; väktaren skådar tvekande upp till riddaren, och denne vinkar till honom att nedfälla bryggan. Främlingarne tåga öfver henne, men låta hästar och vagnar stanna på andra sidan. De ordna sig i en halfrund; männerna framtaga under kapporna pipor och strängaspel; de unga flickorna, svartögda och svartlockiga, med perlor kring nakna armar, med glitterguld och brokiga band på mörka och röda klädningar, framträda ur qvinnornas hop; piporna och strängaspelen ljuda, och flickorna dansa underliga dansar. Yra som gnistorna öfver en sprakande låga, lätta som vinden på gröna fält, hvirfla de om hvarandra efter tonerna af en gäll musik, tills slutligen pipor och strängaspel på en gång tystna, dansen afstannar och flickorna ila tillbaka till de äldre qvinnornas hop. Då synes pater Henrik på fallbryggan; han kommer från klostret, der främlingarne nyss förut varit. Och en af främlingarne, en högvext man, rikare klädd än de andre, går honom till möte och bugar djupt. Patern vinkar honom att följa sig, och de närma sig slottstrappan, dit riddar Bengt nedgått, för att höra, hvilka främlingarne äro och hvad de vilja. 
<sec/>
Den högvexte mannen bugar ödmjukt för herren till Ekö och lägger begge händerna på sin panna. Svart är hans långa hår, blåsvart det krusiga skägget kring hans läppar, svart, stolt och ändock skygg den blick han riktar på riddaren. Han tiger, men pater Henrik talar i hans ställe: 
<sec/>
„Dessa menniskor bedja om er nåd, ädle herre, och om tillstånd att uppslå sina tält i er skog, ty de ämna stanna här några dagar, hvarefter de åter skola fortsätta sin vandring. Ty ni må veta, ädle herre, att dessa menniskor äro af ett folk, hvilket Gud förnekar ro och hvila, dömande dem att från slägte till slägte vandra från land till land. Besynnerligt är deras öde, och vigtigt att betänka, ty det vittnar om Guds allmakt och stränga rättfärdighet, och om vår heliga läras evigt beståndande sanning. Dessa vandrande menniskors fäder bodde, såsom denne man, bland dem en höfding, berättat mig – deras fader bodde för ett tusen tre hundra och mer än fyratio år sedan uti Egypti land. De voro ett ansedt folk af Ismaels, Abrahams och Hagars sons stam, samt egde fasta boningsplatser i välsignade bygder, icke eftergifvande Gosen i fruktbarhet. Då kom en dag till deras landsändar en vandringsman, följd af en qvinna med ett spädt barn i sina armar. För sig och de sina begärde vandringsmannen skydd under deras tak mot natten och ovädret. Men alla vägrade och visade honom den ene till den andre. Men främlingarne, som de sålunda bortvisade från sin tröskel, voro den helige Josef, himladrottningen Maria och verldens Frälsare. Och till straff för denna synd dömde Gud dem och deras barn att hemlöse kringirra i tvåtusen år, utan annat hopp för sitt lif än främlingars barmhertighet. Mer än hälften af deras mödosamma väg är nu fulländad, men ännu skola 23 slägter, räknade till 3 på århundradet, dö på den väg, som återstår, innan de hunnit det mål, hvarefter de längta: fäderneslandet och försoningen med Gud. Ädle herre, detta folk, som beder om er gästvänskap för några dagar, har genomtågat många länder och icke utan bönhörelse anropat många furstar om samma nåd. Såsom botfärdige pilgrimer böra de betraktas; hånade, föraktade, bortstötte och förföljde på många ställen, ty lidandets kalk är satt i deras hand och de måste tömma den, hafva de dock af romerska rikets kejsare förlänats med lejdebref och äfven haft nåden att få visa sig för vår helige fader i Rom ... “ 
<sec/>
Vid dessa ord framtog höfdingen ur sin rockficka ett med många band omlindadt pergament, upprullade och lemnade det med en ny bugning till riddar Bengt. 
<sec/>
Riddaren kunde visserligen icke läsa de ord, som voro skrifna på pergamentet, men af det stora vaxsigillet, som fanns derpå med romerska rikets vapen förstod han, att detta var lejdebrefvet hvarom patern talat. Riddaren ögnade vördnadsfullt pergamentet, återlemnade det till höfdingen och sade till denne, i det han hejdade patern, som ville fortsätta sitt tal: 
<sec/>
– Högst märkligt är det, som jag nu hört om eder, och mig synes, att jag beginge en synd, icke olik den, för hvilken J sjelfve blifvit straffade, om jag ej tilläte er att i några dagar stanna å mina egor. Mat och dryck skolen J under denna tid icke sakna, och hvad beträffar er, höfdingen, och edra närmaste anförvandter, erbjuder jag eder att gästa under mitt tak. 
<sec/>
Höfdingen tackade riddaren med många ödmjuka ord, men förklarade, att ett löfte, ärfdt af fäderna, nödgade honom, likasom hans folk, att aldrig träda in i ett hus, vare sig muradt eller timradt, innan deras strafftid vore tilländalupen. Vidare berättade han, såsom orsak till sin begäran om några dagars gästfrihet, att han här stämt möte med en afdelning af sitt folk, som för en tid skiljde sig från honom, för att besöka andra trakter, och nu åter skulle förena sig med honom. Sedan åtskilliga andra ord blifvit vexlade mellan riddar Bengt och det vandrande folkets höfding, aftågade den främmande skaran till den plats i skogen, på hvilken hon en gång förut tältat, och hit lät riddar Bengt föra mat och dryck i ymnighet, så att de för en hel vecka kunde vara väl försörjde. 
<sec/>
Men bland de svartlockiga flickorna, som dansade på gården vid pipors och strängaspels muntra takt, hade Erland upptäckt Singoalla. Det var hon, som anförde dansen, ty hon var höfdingens dotter och den skönaste bland alla. 
<sec/>
Patern stannade öfver aftonen på slottet, för att med riddar Bengt samtala om de märkvärdiga gästerna och meddela honom de ytterligare upplysningar, han af höfdingen inhemtat, då denne nyss förut besökte honom i klostret och anhöll om hans förbön hos riddaren. 
<chapter/>
<chaptername>Kap05</chaptername>

<chaptername>V.</chaptername>

<chaptername>Erland och Singoalla.</chaptername>

<sec/>
Erland hade i början lyssnat till paterns berättelse, ty den föreföll honom märkvärdig och rörde det folk, hvilket Singoalla tillhörde; men snart dref honom oron ur riddarsalen: han vandrade från rum till rum i det stora slottet, ilade uppför vindeltrappan till spetsen af det högsta tornet, skådade ut öfver insjön och skogen och lyssnade till klangen af de klockor, som derifrån pinglade på det främmande folkets hästar, ilade så åter ned för trapporna till slottsträdgården, som, liten till utrymmet och omgifven af stenmurar, var belägen på slottets södra sida, der aftonsolen just nu göt en rödgul glans öfver fru Elfridas blommor och köksvexter. Men icke heller der dröjde han just länge, utan skyndade till tärnornas kammare, hvarest han annars sällan plägade visa sig. Men här förvarade fru Elfrida i ett bonadt skåp sin sons högtidskläder, och här fanns äfven en spegel af slipadt stål, i hvilken tärnorna gerna speglade sina anleten. Erland öppnade skåpet, framtog de dyrbara drägterna af utländskt tyg med prydliga silfverhåren och iklädde sig en sådan, hvarefter han kammade sitt mörkbruna hår, så att pannan syntes klar och fri, och lockarna föllo i långa vågor utför hans axlar. För hvem han smyckade sig, visste han sjelf, men ingen annan. När han slutligen var färdigklädd, kastade han bågen öfver axeln, lockade på Käck, sadlade sin häst och red bort öfver fallbryggan inåt skogen: fru Elfridas och tärnornas blickar följde honom, ty ståtlig var han på sin dansande häst, som pryddes af ett purpurtäcke. Men fru Elfrida gick in i salen och tillkännagaf för riddaren, att Erland ridit bort och svårligen vore att hemvänta förr än följande dagen; helt säkert hade han begifvit sig till Ulfåsa, herr Gudmund Ulfsax’ gård, ty hvarför skulle han smyckat sig så, om ej för den vackra jungfru Helena, sin tillämnade brud? 
<sec/>
Men den, på hvilken Erland minst tänkte, var Helena Ulfsax, ehuru hon väl förtjente att egas i tankarne, ty en ungmö med vänare kinder och klarare blå ögon fanns ej i gamla Wirdaland. De kinder, på hvilka Erland tänkte, voro bruna; de ögon, i hvilka hans själ solade sig, voro mörkbruna, och flickan, för hvilken han beprydt sig, hette ej Helena, utan Singoalla. 
<sec/>
Fru Elfridas gissning besannades icke, ty kort efter solnedgången sågs Erland åter rida öfver fallbryggan. Han hade ströfvat omkring i skogen och äfven varit i grannskapet af svedjolandet samt mellan träden sett, huru det främmande folket ifrigt arbetade med tältens uppresande, hästarnes fodring och matens kokande öfver eldar, kring hvilka deras barn stojande lekte. Men ända fram hade han icke ridit, ty fastän tanken på Singoalla lockat honom dit, kände han nu likasom fruktan för att se henne, och denna besynnerliga fruktan gjorde slutligen, att han efter mycken tvekan med oförrättadt ärende vände sin gångare mot hemmet. Men Käck, som ej lät binda sig af dylika betänkligheter, hade skyndat in i lägret, kanske lockad af begäret att göra bekantskap med de hans likar, som åtföljde det främmande folket, kanske dock ännu mer lockad af stekoset från eldarne. Och när Erland på borggården hoppade ur sadeln, kom Käck ur skogen och sprang upp på sin herre, liksom han haft en helsning till denne från det obekanta folket. Så var det måhända äfven, ty kring hans lurfviga hals hängde en lätt hopbunden krans af vildblommor. Tankfullt lyste Erlands ögon, då han fann denna krans; kanske den var från Singoalla, tänkte han. Han löste kransen från Käcks hals och lade den under örngottet i sin säng, ty då hoppades han drömma om den, som flätat kransen. 
<sec/>
Om detta hopp uppfylldes eller icke, det är ovisst; men följande morgon pådrog Erland åter sin högtidsdrägt, spände kring lifrocken en präktig gördel med slida för jagtknifven, och gick till skogs. Denna gång riktade han sina steg till kullen vid bäcken. Skönt och ensligt var der på stranden vid kullens fot. Granarne susade för vinden, bäcken sorlade vårfrisk, sippor och violer blickade fram ur det gröna. Erland satte sig på sin vanliga plats vid bäckens rand; Käck lade sitt hufvud i hans knä. Då syntes på andra stranden – liksom hade de stämt möte med hvarandra – Singoalla. Hon kom ur skogen. Vinden lekte med hennes lockar och fladdrade i vecken af hennes korta klädning. Hennes steg voro lätta, och hon stannade ej, då hon varseblef den ståtligt klädde junkern. Nej, hon log välbekant, nickade gladt, lyfte först den ena foten, så den andra, för att aftaga sina skor, och vadade sedan öfver bäcken rakt fram till Erland. Grund var bäcken, och blott några silfverglänsande vattenperlor stänkte upp till de röda perlor, som prydde flickans fotvrister. Icke heller Erland kände sig nu förlägen, utan glad öfver detta möte, som han så länge efterlängtat. Det gick genom hans själ en frisk känsla, men just icke högtidlig, ty han icke ens vårdade sig att stiga upp och helsa Singoalla, såsom han lärt att helsa andra flickor. Men han log ur hjertat, då Singoalla, hunnen till andra stranden, lade sina händer på hans axlar och sade: 
<sec/>
– Ser du, jag spådde icke sannt. Vi träffas återigen. Du har en god fader, som bevisat min fader gästfrihet. Derför skola äfven vi vara vänner. 
<sec/>
– Det skola vi vara, sade Erland. – Vet du, Singoalla, jag har längtat efter dig, alltsedan vi första gången träffades här. Jag har äfven många gånger drömt om dig, och om drömmarne säga sannt, är ditt sinne icke vredgadt mot mig. 
<sec/>
– Nej, svarade Singoalla och satte sig på stranden bredvid Erland; – då jag skiljdes från dig, var jag icke längre ond; jag tyckte tvärtom, att du var den vackraste gosse, som jag någonsin sett; till och med din vrede missprydde dig icke. I hela vårt band finnes ingen enda, som är så vacker som du. Assim, som säger, att han vill ha mig till hustru, är mycket fulare ... 
<sec/>
– Hvem är Assim? frågade Erland. 
<sec/>
– Han är son af den man, som var höfding före min fader ... 
<sec/>
– Och Assim vill ha dig till hustru? 
<sec/>
– Ja, men låtom oss icke mer tala om Assim, ty han är tråkig! Du sade, att du drömt om mig; jag har också drömt, att jag skulle träffa dig här. Derför gick jag hit. Jag drömmer sannare än jag spår, hvilket är förargligt, ty att spå rätt är just en heder för oss qvinnor. Men spådomskonsten kommer först riktigt, sedan man blifvit gammal. Låt mig dock se linierna i din hand ... fast nej, jag vill icke se dem ... om du blir olycklig, skulle det smärta mig. Ack, hvilket hår du har, fortfor Singoalla och förde handen genom Erlands lockar; – det är icke svart som mitt och mina anförvandters. 
<sec/>
Så talade Singoalla, och hennes tal flög barnsligt från det ena ämnet till det andra. Hon berättade äfven om sitt folks resor, och huru glad hon var, när hennes fader och hans män beslöto, att mötesplatsen mellan de åtskiljda banden skulle vara på Erlands fars egor. Egentligen var det Assim, som hade föreslagit detta i männens råd, och Assim hade gjort det på Singoallas intalan. Dock anade han alldeles icke, att Singoalla ville detta för Erlands skull; annars hade Assim visst icke uppfyllt Singoallas begäran. Och medan hon berättade detta, smekte hon Käck, som nu visade sig mycket vänlig, ty i lägret hade han aftonen förut delat Singoallas måltid, och det var hon, som prydt hans hals med kransen, ehuru han allsintet förstod värdera denna prydnad. 
<sec/>
Erland visade nu Singoalla en röd perla och en vissnad blomma; den förra sade han sig hafva hittat på svedjolandet, der hennes folk äfven nu tältade; den sednare hade han tagit från bäcken, som fått henne af Singoalla. 
<sec/>
Men flickan ryckte den vissnade blomman från honom och kastade den åter i bäcken. 
<sec/>
– Jag vill gifva dig friska blommor, sade hon;– låtom oss plocka i kapp! 
<sec/>
På detta förslag ingick Erland, och begge plockade i täflande ifver blommor vid bäckens rand. Sedan jemförde de, för att se, hvilken plockat de flesta, och då visade sig att Erlands samling var den större, ty han hade repat händer fulla och utan urval; men Singoallas var den vackrare. Derefter satte de sig på kullens sluttning vid hvarandras sida, för att ordna och med böjligt gräs sammanbinda blommorna till qvastar. Detta gick illa och långsamt för Erland, men Singoalla hade en egen smak att ordna blommorna, så att deras olika färger bröto sig vackert mot hvarandra. Den konsten hade ingen lärt henne, men hon kunde den ändå. Då blomsterqvastarne voro färdiga, bytte Erland och Singoalla med hvarandra, och flickan var icke missbelåten med Erlands, fast den var ojemn, ruskig, illa hopkommen. Slutligen sade Singoalla, att hon nu måste återvända till lägret, ty annars skulle hennes fader, Assim och qvinnorna undra, hvar hon vore, och söka henne. Det ville hon icke. 
<sec/>
Då sade Erland: 
<sec/>
– Du må gå, Singoalla, men jag vill, att du hvarje dag skall komma hit, så att jag får se dig. 
<sec/>
Singoalla eftertänkte en stund och sade derefter: 
<sec/>
– Ja, vi skola träffas hvarje dag; men bäst är, att vi mötas här, just då solen gått ned. Det är bland oss ett bruk, att de unga flickorna vandra ensamma en stund om qvällarne, ty derigenom få de spådomsanda. Jag säger till min far i morgon afton: jag vill gå ut i skogen och lära framtidssyner af ensamheten. Då svarar han: gå ... och jag smyger hit. Ser du, skymningen är god äfven derför, att om Assim eller de andra qvinnorna äro i grannskapet, se de oss icke. Assim vill gerna följa mina spår; han är en tråkig menniska. 
<sec/>
– Är Assim stor och stark? frågade Erland. 
<sec/>
– Ja, svarade Singoalla, – han är större än du och har skägg, hvilket du icke har. Assim är den vigaste af våra unge män; derför kalla de honom Katten. Han är oftast god till lynnet, men lättretlig, och vredgas han, frukta honom alla. Blod har mer än en gång drupit från hans knif. 
<sec/>
– Det var bra, inföll Erland; – om Assim kommer hit, skall jag lära honom sky dina spår. Se mina armar, Singoalla, fortfor Erland, i det han uppvecklade rockärmarne; – jag är endast sjutton år, men tror du ej, att mitt famntag skulle krossa Assim? Må han komma! Jag skall slå honom till jorden och trycka min häl i hans bröst. 
<sec/>
– Det skall du icke, utbrast Singoalla. – Hvarför talar du i denna hårda ton om Assim? Hvad ondt har han gjort dig? Om du hotar på det sättet, vill jag aldrig komma hit, 
<sec/>
– Jag tål honom icke, fortfor Erland, – fastän jag aldrig sett honom. Dock, jag hoppas, att han ej skall infinna sig här, medan vi mötas. Stället är aflägset och skogen stor. Hvarför skulle han just gå hit? Jag lofvar dig, Singoalla, att icke kämpa med Assim eller ens säga honom ett ondt ord, om han icke retar mig. Är du nöjd nu, och vill du lofva mig komma hit i morgon, då solen sjunkit ned bakom klipporna vid insjön? 
<sec/>
– Ack, det lofvar jag gerna, ty du vet icke, hvad jag älskar att se ditt ansigte. I afton kan du ju komma och besöka vårt folks läger. Min fader väntar just, att riddarens son skall besöka honom, om ej af godhet, så dock af nyfikenhet. 
<sec/>
– Jag skall komma, men bäst är att träffa dig ensam, Singoalla. 
<sec/>
Nu räckte Singoalla sina händer till Erland och sade honom farväl till i morgon. De höllo länge hvarandras händer och sågo i hvarandras ögon; de funno behag deruti. Men slutligen ropade de: i morgon! – ja, i morgon! nickade gladt och ilade åt skiljda håll. Men innan Erland hunnit uppför kullen och Singoalla försvunnit i skogen, vände sig begge och tillvinkade hvarandra ännu en gång farväl och återseende. 
<chapter/>
<chaptername>Kap06</chaptername>

<chaptername>VI.</chaptername>

<chaptername>Erland och Singoalla.</chaptername>

<sec/>
Solen sjunker ned bakom klipporna vid insjön; trädens toppar bada i aftonrodnaden; fåglarne sätta sig till ro; klosterklockan, som kallar munkarne till aftonbön, ljuder öfver nejden; Erland lemnar slottet och ilar till mötesplatsen. 
<sec/>
Så träffar han Singoalla hvarje afton under den höga granen på kullens topp, medan skymningen smyger mellan skogens stammar. De tala i början mycket med hvarandra, och leka såsom barn på den gröna stranden; det finnes ingen vacker flicka på jorden, utom du, säger Erland till Singoalla, och hon svarar glad: ack, tycker du det? Innan jag gick hit, speglade jag mig i en stilla källa, för att se, om du kunde finna mig behaglig. 
<sec/>
Men småningom blifva begge mer tystlåtna; hellre än att tala älska de att skåda i hvarandras ögon, och de kunna detta i trots af skymningen, ty de äro hvarandra nära och linda sina armar, den ene kring den andras hals. Då blickarne så kyssas, trånar äfven mun till mun, och snart mötas läpparna i långa kyssar, som på en gång värma och svalka ... som på en gång släcka och alstra blyga oförstådda begär. 
<sec/>
Hvarje gång Erland vandrar till mötesplatsen, klingar i hans själ en sång, åt hvilken hans läppar icke ge toner. Den sången lyder: 
<sec/>
„Ljufligt är att möta sin flicka, ljufligast då skymningen hvilar öfver nejden. Jag nalkas kullen, der qvällvinden suckar i granen. Är du der, Singoalla? Jag ser dig icke, men jag anar, att du är der, ty vinden doftar af blommor, ty skogen är ljufligt tyst, ty det rör sig så underligt i mitt bröst. Det vinkar deruppe på kullens topp; är det granen, som rör sina dunkla grenar? är det nyponbusken, som böjer sig, medan vinden plockar dess hvitröda blommor? Eller är det Singoallas klädning, som fladdrar, då hon väntar den hon älskar? Jag vet det icke, men jag anar mycket och är lycklig. Ljufligt att möta sin flicka, ljufligast då skymningen hvilar öfver nejden.“ – 
<sec/>
Det främmande folket stannade på svedjolandet längre, än deras höfding i början ämnat, ty den hop, på hvilken han väntade, dröjde. Men Erland tänkte icke på skiljsmessan, och Singoalla icke heller. Det föreföll dem begge, som om de alltid skulle få vara tillsammans. 
<sec/>
Åtta dagar förledo; åtta gånger hade Singoalla sagt. till sin fader: jag vill gå att lära framtidssyner af ensamheten, och han hade svarat: gå! Och hon hade gjort en lång villande omväg i skogen, för att gäcka Assim och föra honom åt annat håll, än åt kullen vid bäcken, ifall han lurade på hennes steg. Åtta gånger hade Erland och Singoalla träffats på sin ensliga mötesplats, der ingen annan än den trogne Käck var vittne till deras lycka, ty sällan förirrade sig en jägare hit, aldraminst i skymningen, och det främmande folkets qvinnor plägade hemta vatten och bada sina barn långt borta, der bäcken flöt närmare svedjolandet. 
<sec/>
Men mer och mer förändrades Singoallas väsen under dessa dagar. Hon bäfvade, då hon skulle smyga till mötet, men kunde likväl icke afhålla sig derifrån, ty det sved i hennes hjerta då hon ej såg ynglingen, riddarens stolte son; om natten drömde hon om honom, om dagen tänkte hon på honom, och riktigt lycklig var hon icke, utan då hon kände den smärte gossens arm kring sin medja. Och likväl var hon skygg, hon visste ej hvarför, likväl höjde hennes själ tysta ångestrop, då han nalkades henne. Tala kunde hon knappast, då de sutto bredvid hvarandra, ty oro och längtan pressade skiftevis suckar ur hennes barm; hon kunde ej mer skåda i Erlands ögon, ty det var som om de brände hennes egna; hon sänkte sin blick, beslöjad af långa ögonfransar, till bäckens sorlande vatten, eller höjde hon dem till de tyst skridande stjernorna, medan Erland betraktade henne. Och ändock kände hon hans blick, utan att kunna möta den, som en ljuf plåga in i djupet af sin själ. 
<sec/>
Då sade Erland en qväll, när de sutto med kinderna tryckta mot hvarandra, så att hans bruna lockar blandade sig med de mörkare, som svallade kring flickans hufvud: 
<sec/>
– Sjung, Singoalla! Sjung en af ditt folks sånger! 
<sec/>
Men Singoalla svarade knappt hörbart: 
<sec/>
– Jag kan icke sjunga mer. 
<sec/>
– Och dock hörde jag dig sjunga den första gång vi sågo hvarandra, då Grip ville bita dig, och jag var elak mot dig. Hvarför vill du icke sjunga nu? Är du sorgsen? 
<sec/>
– Ja, svarade Singoalla. 
<sec/>
– Och hvarför är du sorgsen? Har jag förtörnat dig? 
<sec/>
– Du! Nej, Erland! Jag vet icke, hvarför jag är sorgsen ... Dock, måhända är det derför, att vi en gång skola skiljas ... 
<sec/>
– Skiljas! utbrast Erland bleknande. – Vill du icke alltid stanna här? 
<sec/>
– Jag ville alltid vara hos dig, men jag måste följa min fader. Ja, när jag tänker derpå ... ser du, jag har icke tänkt derpå förut ... men nu tror jag, att jag skall dö, när jag skiljes från dig. Jag vandrar långt, långt bort, allt längre bort från dig, Erland. Då du kommer hit om qvällarne, är Singoalla icke här; men hon längtar hit och skall dö af sin längtan. Du skall kanske gråta, Erland, och ropa mitt namn, och jag kan ändå icke komma ... 
<sec/>
Singoallas ögon fylldes af tårar, och snyftningar häfde hennes barm. 
<sec/>
Erland var blek och stum. Han hade förut icke tänkt på skiljsmessans möjlighet. Han släppte Singoallas hand och kände likasom en dolk i sitt hjerta. Ja, tårar framträngde äfven i hans ögon, ty den mystiska kärleken hade enat deras hjertan, så att glädje och smärta och pulsslagens gång voro gemensamma för begge. Men då Singoalla såg den fuktiga glansen i Erlands ögon, försökte hon le, för att åter göra honom glad, och hon borttorkade med sin lena hand hans tårar och sade: 
<sec/>
– Var icke ledsen! Då Singoalla är borta, skall du snart glömma henne och åter blifva lycklig. 
<sec/>
– Glömma dig! utbrast Erland och steg upp. – Nej, jag glömmer dig aldrig, jag skiljes aldrig ifrån dig, jag följer dig, hvart du går. 
<sec/>
– Vill du det? ropade Singoalla med strålande ögon. – Vill du skiljas från din fader och moder och din sköna borg och allt annat, du älskar, för att följa mig? 
<sec/>
– Ja, svarade ynglingen med det fasta beslutets allvar på sin panna. 
<sec/>
– Då skola vi blifva man och hustru, utropade Singoalla; – du skall blifva min herre och jag din slafvinna; jag skall under vandringen bära dina bördor, om qvällen svalka dina fötter med det kalla vattnet, under hvilan steka ditt villebråd öfver elden, räcka dig bägaren, då du är törstig, sjunga för dig, då du är ledsen och lida allt hvad du lider. Det skall jag göra gerna, ty jag vet, att du älskar mig. 
<sec/>
– Nej, inföll Erland, – så skall det icke vara, utan jag skall bära dina bördor, ty mina skuldror äro starkare än dina; jag skall jaga det villebråd och plocka de bär, som smaka dig bäst, till vår måltid; du skall icke vara min slafvinna, ty det vill jag icke, och det passar icke. Men man och hustru skola vi blifva. 
<sec/>
– Vill du icke nu genast blifva min man? sade Singoalla. – Jag skall göra dig dertill, såsom det tillgår hos mitt folk. 
<sec/>
Och Singoalla framtog en liten platt sten, fästad vid en kedja, den hon bar kring halsen. Stenen var svart, och i den var inristad bilden af hennes folks Gud Alako. 
<sec/>
Denna sten lade hon i Erlands högra hand och frågade, om han ville älska henne som sin enda qvinna intill döden och svärja henne en trohet, mot hvilken den ringaste förbrytelse skulle berättiga henne att taga hans jordiska lif och med sina böner stänga för honom himmelens port. Dertill svarade Erland utan tvekan ja. Derefter tog Singoalla stenen med Alakos bild i sin högra hand, aflade samma löfte och tillfogade efter sitt folks bruk, att hon ville vara sin trogne mans trogna slafvinna och lida allt af hans vrede, men ingenting af hans otrohet. 
<sec/>
Sedan detta var gjordt, sade Singoalla: nu är du min man, Erland, och jag är i allt lydig din vilja. Och när hon sagt detta, kastade hon sig på knä i gräset, höjde armarne mot himmelens stjernor och talade ord på ett språk, som Erland ej förstod: 
<sec/>
– Han är min, den ende jag älskar! Veten det, alla qvinnor, och blicken ej på honom, ty han är min och föraktar er alla. Tack, gode Alako i himmelen, ty han är min, den ende jag älskar! 
<sec/>
Erland fattade väl icke hela betydelsen af denna ceremoni, som Singoalla förrättade med en egen högtidlighet i sitt väsen; vid ett annat tillfälle skulle han undrat deröfver, att Singoalla nu kallade honom sin man, ehuru inga ringar blifvit vexlade, intet bröllop på vanligt sätt hållet och ingen välsignelse uttalats öfver dem af en Herrans tjenare. Men nu tänkte han ej på något sådant; det löfte, han svurit, kände han ingen svårighet att hålla, ty Singoalla var hans själs enda lust, hans ögons enda fröjd; han tänkte blott på att kyssa Singoallas mun, hvila vid hennes barm och följa henne till verldens ända. 
<sec/>
– Sätt dig bredvid mig, sade Singoalla, – och hör en sägen, som går bland min fars folk. De säga, att den man och den qvinna, som druckit hvarandras blod, skola känna lifvets sorg och glädje, helsa och olust på samma tid och på samma sätt; att de kunna tala till hvarandra med tankarne, fastan de äro på långt afstånd, och att deras hjertan aldrig kunna skiljas. Tror du det? 
<sec/>
– Jag vet icke, men jag har hört, att vänner, som ville stifta ett evigt förbund, plägade blanda blod med hvarandra. Singoalla, fortfor Erland, – jag vill dricka af ditt blod; vill du dricka af mitt? 
<sec/>
– Ja, hellre än af öknens källa, svarade Singoalla; – men blott en droppe, ty du får ej såra dig illa. 
<sec/>
Erland blottade sin venstra arm, ty den venstra armen är närmast hjertat; men då han upptog sin jagtknif, för att tillfoga sig ett sår bad Singoalla ängsligt, att hon skulle få göra såret. Det beviljade Erland. Singoalla drog sin skarpa dolk, stack hans fina udd helt lätt i sin älsklings arm och uppfångade med sina läppar den lilla perla af frisk ungdomsblod, som framsipprade. 
<sec/>
Derefter blottade hon i sin ordning sin venstra arm. Med dolkens nålfina udd framlockade hon en droppe af sina ådrors saft, hvilken af Erland bortkystes begärligt; ja, han betäckte armen med kyss på kyss och lade honom sedan kring sin hals. 
<chapter/>
<chaptername>Kap07</chaptername>

<chaptername>VII.</chaptername>

<chaptername>Tvekampen.</chaptername>

<sec/>
Men hvilken är den skepnad, som uppstiger i den grå skymningen och med sin tysta närvaro hotar de älskande? 
<sec/>
Singoalla spritter till och ropar: Assim! 
<sec/>
Ett doft skratt besvarar hennes rop. 
<sec/>
Har du sett örnen, då han skakar sina vingar och från skyhögt fjell skådar en fiende i rymden? Hans runda, rörliga ögon betäckas af en grå dimma, men denna genombrytes hastigt af ett blixtrande sken, han höjer sig på gula starka klor, utbreder vingarne och skjuter med sträckt hals och pilsnabb fart mot fienden. Så blixtrade Erlands ögon, då han såg gestalten och hörde namnet Assim. Han flög upp och drog sin jagtknif för att anfalla främlingen. Singoalla fattade om sin älsklings väpnade hand, men han ryckte sig lös. Den svarte Assim såg knifven glimma i stjernornas ljus; han afkastade sin kappa, gjorde ett språng tillbaka, medan hans hand sökte dolken i bältet, och han sade: 
<sec/>
– Höfdingens dotter och slottsherrens son! Stackars Singoalla! Qvinnorna i lägret skola håna dig och männen förakta dig! ... 
<sec/>
Och i det han talade så, slungade han dolken mot Erlands hufvud. Men Assims hand felade; vreden och skymningen bragte den skicklige dolkslungaren på skam. Erland gick emot honom med höjd knif. Assim gjorde ännu ett språng tillbaka, ett vigt språng; han sträckte ut sina obeväpnade armar, hans svarta öga följde det hotande vapnets rörelser, fingrarne öppnade sig, för att i rätta ögonblicket gripa om Erlands lyftade hand, och den smidiga kroppen böjde sig, för att med ett oväntadt sidosprång undvika hugget, om handen ej kunde afvärja det. 
<sec/>
– Assim är obeväpnad, nåd åt Assim! ropade Singoalla och förde händerna vildt genom sina lockar. 
<sec/>
– Är du obeväpnad? frågade Erland och sänkte hastigt sin hand. 
<sec/>
– Ja, svarade Assim, – men jag är en man. 
<sec/>
Erland kastade jagtknifven i gräset, för att enligt nordisk sed obeväpnad kämpa mot en obeväpnad. Erland, den blonde Göten, var sjutton år, skägglös och ännu ej fullvext; Assim, den svarte ättlingen af folket från Ganges, hade vandrat i tjugosex somrar, oberäknadt de trenne, hans moder burit honom på sin rygg. 
<sec/>
De gå emot hvarandra, de utsträcka sina armar; de trycka bröst mot bröst så nära som vreden kan närma tvenne hjertan; deras ådror svälla, deras senor sträckas, deras muskler spännas från hjessan till fotabjellet. 
<sec/>
Men i nästa ögonblick är segern redan afgjord. Den blonde Göten har kastat den mörke främlingen till marken; hans knä tryckes hårdt mot den fallnes bröst, och hans hand griper kring dennes strupe. 
<sec/>
Då ilar flickan fram till kämparne, för att beveka segraren och bedja för den öfvervunne. Erland lyssnar till hennes röst, släpper sitt mördande tag och reser sig stolt. 
<sec/>
Assim stiger upp, men hans blick är häftad vid jorden. Han upptager sin kappa, sveper sig i henne och smyger bort. 
<sec/>
– Ve mig! ropar Singoalla. – Han skall berätta allt i lägret. Min fader skall slå mig, männerna förakta mig och qvinnorna håna mig! 
<sec/>
– Nej, sade Erland, – det skall icke ske. 
<sec/>
– Nej, upprepade Singoalla, – det bör icke ske, ty vi äro man och hustru. 
<sec/>
– Kom, sade Erland, – jag följer dig till lägret, för att tala vid din fader. Då Erland är vid din sida, har Singoalla intet att frukta. 
<sec/>
– Min man! sade Singoalla lugnad. 
<sec/>
– Min hustru! svarade Erland, lyfte henne upp i sin famn, bar henne öfver bäcken och gick med henne in i skogen. 
<chapter/>
<chaptername>Kap08</chaptername>

<chaptername>VIII.</chaptername>

<chaptername>Lägret.</chaptername>

<sec/>
Skogen, som omslöt svedjolandet, liknade i mörkret en ogenomtränglig, svart mur, på hvilken himmelens stjernbeströdda tak hvilade. På det öppna fältet flammade stockeldar, i hvilkas sken besynnerliga skuggor rörde sig samt här och der ett tält framskymtade. Der var ett hvimmel af menniskor och djur, af män, qvinnor, barn, hästar och hundar; ett sorl af röster från gröfsta bas till gällaste diskant, sång, strängaspel, hvisselpipors skärande ljud, trumslag, hundskall, barnskrik, lugnt samtalande karlröster, grälande pipiga qvinnostämmor, dån af hammare, som bearbetade någon sprucken kopparkittel eller formade glödröda jernstycken till hästskor och pilspetsar – allt detta blandade sig till ett öronslitande, förvirradt och förvirrande samljud. Med Singoalla till vägvisare, med hennes hand i sin, skred Erland, ett mål för nyfikna blickar och för anmärkningar på en rotvälska, som han ej begrep, genom den mylande hopen, mellan grupper af män, som åto, drucko, spelade tärning, slipade knifvar och svärd – mellan qvinnor, som rörde i grytor, matade barn, lagade kläder, samtalade och kifvades – mellan nakna gossar och halfnakna flickor, som lekte, örfilades och klöstes, skrattade och gräto – mellan hästar, vagnar, tunnor och husgerådssaker fram emot höfdingens, Singoallas faders tält. 
<sec/>
Samma afton, medan Singoalla var hos Erland, hade den väntade hopen anländt till lägret, och höfdingen tillkännagifvit, att uppbrottet skulle ega rum om morgonen af andra dagen derefter. Deraf denna ovanliga liflighet i lägret. 
<sec/>
Höfdingens tält stod söderut nära skogsbrynet. Här var oljudet ej så stort, trängseln icke heller. Stammens äldste och anseddaste män voro der samlade; äfven sågos der några qvinnor, hvilka tyst, men ifrigt samtalade sins emellan, då Erland och Singoalla nalkades. Dessa qvinnor voro Assims moder, systrar och anförvandter; alla riktade de sina ögon på höfdingens dotter, då hon vid Erlands sida gick dem förbi. Gumman, Assims moder, liknade, vid eldskenet, måhända äfven annars vid dagsljuset, en otäck hexa. Hennes långa krokiga näsa tycktes hafva vext fram ur ansigtet på bekostnad af de djupa ögongroparne, de ihåliga kinderna ... alldeles som då vid jordbäfningar bergen höjas, och jordlagren deromkring instörta, för att fylla de uppkomna afgrunderna ... hennes röda ögon flammade, och läpparne, som saft- och kraftlösa hängde kring det tandlösa gapet, grinade vedervärdigt. Käringens hemska ansigte uttryckte ilska och hämnlystnad, ty Assim hade redan berättat hvad han erfarit vid bäcken; men det uttryckte äfven förundran, då hon såg riddarens son vid Singoallas sida. 
<sec/>
Vid Erlands åsyn reste sig stammens äldste och bugade ödmjukt. I tältöppningen stod höfdingen sjelf, samtalande med Assim. Begge tycktes öfverraskade af den blonde ynglingens ankomst. Assim smög undan, i det han sände Singoalla en dyster sidoblick. Höfdingen förde händerna till pannan och bugade för Erland, men hans halft nedslagna ögon fäste dock mellan de svarta ögonhåren en glimmande blick på Singoalla. 
<sec/>
Flickans kind var blek, men hon bäfvade ej, ty hennes hand hvilade i Erlands. 
<sec/>
Erland förklarade, att han ville tala vid höfdingen utan annat vittne än Singoalla. Höfdingen förde honom stillatigande in i tältet. 
<sec/>
Hvad der talades, vet ingen, men efter en half timmas förlopp lemnade Erland tältet med lugn på sin panna, följd af Singoalla, som stolt mötte Assims moders och de öfriga qvinnornas blickar, samt af höfdingen, hvars ansigte bar spår af hans sinnes oroliga tankar. Kommen ett stycke in i skogen, skakade Erland hand med höfdingen, kysste Singoalla och sade: 
<sec/>
– Jag är redo på den utfästa tiden. 
<chapter/>
<chaptername>Kap09</chaptername>

<chaptername>IX.</chaptername>

<chaptername>Aftåget.</chaptername>

<sec/>
– Huru är det med Erland? Han är dyster och talar föga, sade fru Elfrida till sin man, herr Bengt. 
<sec/>
– Han lider af ensamheten, svarade riddaren, sedan han med betänksam min tagit en klunk ur bägaren, hvarefter han lät blicken flyga hän till de blånande skogstopparne, som syntes genom den smala fönsternischen; – han lider af ensamheten, och detta är ej underligt. Skogen passar ej mer för honom; vi skola i höst skicka honom till konungens hof att der lära mores och ridderliga öfningar. 
<sec/>
Fru Elfrida afbröt samtalet, så snart det vidrörde denna sträng, ty hon kunde blott med vemod tänka på den stund, då unge Erland skulle från fader och moder begifva sig ut i vida verlden. 
<sec/>
Men Erland satt nu i klostrets bokrum vid pater Henriks sida och läste vid det dunkla ljuset från det höga spetsbågefönstret i den Romaren Virgilii herdedikter, och då herden Meliboeus klagade: 
<sec/>
Nos patriæ fines et dulcia linquimus arva, 
<sec/>
klagade Erlands hjerta med honom, och han lyssnade tankspridd till paterns utläggning af skalden, ehuru denna utläggning var vida saftigare – hvartill ej behöfdes mycket – än de träaktiga kommentarier af salig Maurus Servius, hvilka stodo skrifna med rödt bläck i foliantens marginal. 
<sec/>
Erland hade, innan han begaf sig till klostret, ströfvat genom alla vrår och vinklar af slottet, talat ovanligt vänligt med alla husets tjenare, besökt alla sin barndoms lekplatser, icke förglömmandes den vilda branten, från hvilken han plägade hoppa i sjön; han hade besökt dem, för att säga dem farväl och först nu kände han, huru kära de voro honom, huru svårt det var att lemna dem, fast han så mången gång längtat fjerran från dem ut i verlden. 
<sec/>
Han tänkte på sin käre fader, sin älskade moder, och vid denna tanke svigtade hans beslut. Han tänkte ock på munken, sin gode lärare, som satt vid hans sida, och han välsignade honom tyst för den kunskap, han genom denne erhållit i skrifkonsten; ty så tröstade sig Erland: jag skall snart hugna mina föräldrar med ett bref, som skall säga dem, hvarför jag försvunnit, att jag mår väl, och att jag snart skall återvända som en stolt riddare, rik på ära och bedrifter. 
<sec/>
För detta ändamål hade han ock lösslitit ett blad ur ett breviarium och gömt det hos sig; på detta blad skulle brefvet skrifvas. 
<sec/>
– Du är trött nu, sade pater Henrik, då han förmärkte Erlands tankspriddhet; – godt, vi skola sluta ... claudite jam rivos, pueri, sat prata biberunt. 
<sec/>
Patern slog igen boken och fastläste den på sin plats i bokskåpet. 
<sec/>
– Farväl, sade Erland och tryckte paterns hand. – Min gode lärare, tillade han, – jag vill i afton hafva er välsignelse. 
<sec/>
Patern lade sin hand på hans hufvud, läste välsignelsen och slöt honom derefter i sin famn, såsom han stundom äfven annars plägade göra. 
<sec/>
I detta ögonblick hördes buller utanför murarne. Brodern portvaktaren gläntade i dörren och underrättade priorn, att en hop af det främmande folket, anförd af sin höfding, begärde inträde, för att tacka priorn för hans vänlighet och säga farväl, ty följande dagen, mot middagstiden, ämnade de bryta upp. De hade redan varit på Ekö och till riddaren framburit skyldig tack för bevisad gästfrihet. 
<sec/>
Patern svarade: låt dem komma! 
<sec/>
Under tiden axlade Erland sin kappa och ilade ut. 
<sec/>
Pater Henrik emottog det främmande folkets ombud i klostrets refektorium. Alla munkar voro närvarande. Höfdingen steg fram, talade och bugade. Patern besvarade hans ord vältaligt. Allt tillgick högtidligt och tillika vänligt. Men medan höfdingen och patern talade, irrade de vandrande männens blickar kring rummets väggar och fäste sig vid de skinande kärl, som stodo på ekbordet, och icke mindre vid de bilder af den heliga jungfrun och barnet, hvilka stodo der i väggfördjupningarne. Men andakt var det säkert icke, som skimrade i deras ögon, då de sågo himladrottningens gyllene krona eller de silfversirater, som i fina ogiver och rosetter omgåfvo henne. Ej heller var det värman i rummet, som föranledde en af männen att, dold af den öfriga hopen, sakta aflyfta krokarne i det till dörren närmaste fönstret; ty om värman varit orsaken, skulle han väl öppnat det, men så gjorde han icke. 
<sec/>
Vi lemna emellertid klostret och begifva oss till slottet, för att bevittna Erlands tysta afsked. Qvällen är långt framskriden, och klosterklockornas toner, som för slottets innevånare äro tecknet att gå till sängs, hafva längesedan sväfvat öfver insjön och, mildt burna af klippornas ekon, gått till hvila i skogen. Riddar Bengt och fru Elfrida slumra redan; sofkammarens nattlampa sprider, från en fördjupning i väggen, ett matt sken, i hvilket skuggorna fladdra med osäkra former, men samla sig, långt bort, mörkare och djupare, kring alkovens gardiner. Dörren till salen står halföppen; den öppnas sakta helt och hållet. På tröskeln, dold af mörkret, stannar en gestalt. Det är Erland. Han vill smyga bort till de gamla, betrakta deras ansigten ännu en gång och säga dem farväl så tyst, att de blott kunna förnimma det som en drömvilla; men ålderdomens sömn är lätt, de kunna vakna, fruktan kämpar med hjertats fordran, han vågar icke gå. Han lutar pannan mot dörrposten och lyssnar till de kära sofvandes andedrag. Hans kind är blek och hans ögon tårade. Derefter återvänder han den väg han kommit. Han smyger ned för slottstrappan, lockar till sig Käck, vadar öfver sundet, som skiljer ön från landet – ty fallbryggan är, som vanligt om natten, uppdragen – samt fördjupar sig i skogen, följd af sin trogne hund. Han bär sina sämsta kläder, och icke ett enda mynt finnes i fickan på hans slitne lifrock. Gördeln, som omsluter hans lif, tillika med jagtknifven, som hänger i gördeln, är det enda ting af värde, som han medtagit från sin faders borg. 
<sec/>
Främlingarnes höfding hade sagt till riddar Bengt och patern, att hans folk skulle aftåga följande dag vid middagstiden. Han hade kanske sina skäl att säga så till dem; men till Erland hade han sagt: kom före midnatten, eller du kommer för sent. 
<sec/>
Allt var redan färdigt till uppbrott, då Erland kom till svedjolandet. Oroligt hade Singoalla väntat honom. Nu emottog hon honom med ett glädjerop, der hon, insvept i en brokig kappa, satt i sin faders vagn på en bädd af täcken och sjelf tyglade de små lurfviga kampar, som voro spända för vagnen och otåligt skrapade marken med sina hofvar. Bakom stod en lång linie af vagnar, förspände dels med hästar, dels med oxar, och fullastade af qvinnor, barn och bohag. Höljde i sina kappor stodo de gifte männen bredvid vagnarne, en hvar i grannskapet af sin familj och sin egendom. Af de unge ogifte karlarne bildade en med spjut, bågar och knifvar beväpnad hop en eftertrupp. De öfvergifna eldarne belyste scenen. I spetsen för vagnarne voro blossbärare ställda, för att lysa tåget genom den obanade skogen. Höfdingen vandrade tillbaka från sina egna packvagnar, som öppnade tåget, ned till den siste, för att öfvertyga sig, det allt var i ordning. Han hade med feberaktig häftighet sporrat sitt folk till skyndsamhet, hans blick var orolig, och han, den annars så djupt bugande mannen, hade nu knappt gifvit sig tid att helsa sitt bands nya medlem, sin dotters make och riddarens son, med en vårdslös nick. Detta märkte dock Erland knappast, ty han hade endast öga för Singoalla. Sedan höfdingen gjort sin rund, gaf han med en klocka tecken till uppbrott. Blossen flämtade mellan granarne, den ene vagnen efter den andre uppslukades i den svarta skogen, och snart var svedjolandet tomt ... 
<sec/>
Så skred tåget framåt, så fort som mörkret och den oländiga marken tilläto. Singoalla hade stigit af vagnen och vandrade vid Erlands sida, medan han ledde spannet vid tyglarne. Stjernorna glimmade öfver trädtopparne, och bakom sig hörde de älskande en fåtonig, svårmodig och likväl behaglig sång, sjungen af någon bland de vandrande männen. Mellan skrofliga klippor, genom tysta dalar gick färden. Snart började det ljusna öfver nejden; hvitgrå dimmor uppstego ur träsken; stjernorna bleknade och försvunno; en matt dager göt sig mellan trädens stammar ned på markens daggvåta mossa; fåglarne vaknade och började drilla; purpurflammor lågade vid östra himlaranden; solen gick upp, och friska vindar spelade. Det var en behaglig vandring, tyckte Erland, och hans bröst svällde af en enda känsla, som ropade: framåt, framåt genom den sköna verlden! Han betraktade Singoalla; hon var som en nyss utvecklad ros, förfriskad af morgondagg. 
<sec/>
Men morgonen hade ej förjagat det nattliga moln, som hvilade på höfdingens panna. Äfven hos honom ropade en känsla: framåt, framåt! men det var en ängslande känsla. Han ilade outtröttligt från vagn till vagn och eggade männen att skynda. Timme efter timme förled, och solen stod redan högt; hästarne badade i svett, qvinnorna voro trötta och knotade. Men höfdingen ropade: framåt, och piskorna smällde öfver de trötta dragarne, och vagnshjulen gnisslade på sina nötta axlar. 
<sec/>
– Höfding, sade Erland till Singoallas fader; – skall du icke snart befalla rast? Vet du ej, att dragare behöfva hvila, foder och vatten? Se, der borta flyter en bäck. Låtom oss vattna hästar och oxar! 
<sec/>
– Der, sade höfdingen och pekade mot en skogbeklädd, sakta sluttande höjd, som befann sig helt nära; – der skola vi hvila. 
<sec/>
Mer svarade han icke, ty i detsamma sprängde fram till honom en ryttare. Det var Assim, sittande på en lurfvig kamp. Assim, som befunnit sig i den vapenbärande eftertruppen, hviskade något i höfdingens öra. Dennes ansigte mörknade ännu mer, och hans ögon sköto en orolig blick. Han sade intet, men kallade några af de äldre männen till sig och utdelade med låg röst befallningar. 
<sec/>
Emellertid skred tåget uppför den skogbeklädda kullen. På toppen af den var en grön slätt. Här spändes dragarne från vagnarne, och dessa ställdes i en tät, vidsträckt krets och förenades med rep, så att de bildade hvad man kallar en vagnborg. Derinom samlades nu folk och hästar. Vapen framtogos och lades i en hög omkring en väldig ek, som stod midt på den gröna planen. Undrande frågade Erland höfdingen, hvad detta skulle betyda. 
<sec/>
– Försigtighet höfves ett folk, som har många fiender, svarade denne och gick så till ett hemligt rådslag med de äldre männen, medan de yngre fodrade hästarne, och qvinnorna framburo vatten från en nära sorlande källa eller tillagade middagsmåltiden. 
<sec/>
Kring Singoalla samlade sig stammens unga flickor; de glammade muntert och betraktade med förstulna blickar den blonde ynglingen, som de alla funno vacker och i hjertat åtrådde att ega till man. Du är lycklig, Singoalla, ropade de, och Singoalla nickade gladt. Men bland de unga flickorna, som talade med Singoalla, var ingen af Assims systrar eller anförvandter. De voro samlade för sig sjelfva, och Assims moder var midt ibland dem. 
<sec/>
Under tiden granskade Erland de vid eken lagda vapnen, spände bågarne för att pröfva deras kraft, undersökte eggen på svärden och sjöng obekymrad en munter visa. 
<sec/>
– Det var lyckligt, att vi ega honom ibland oss, sade bland annat en äldre man till höfdingen. – Han skall blifva vår gisslan. 
<sec/>
– Men han är farlig, sade en annan; – det är en fiende midt ibland oss. 
<sec/>
– En sömndryck! hviskade höfdingen. 
<sec/>
– Ja, svarade alla, utom Assim, hvilken ehuru ung var närvarande i de äldres råd, ty han var af höfdingeslägt. Assim mumlade: 
<sec/>
– En giftdryck! 
<sec/>
Efter rådslagets slut gick han bort och talade hemligt med sin moder. 
<sec/>
Sedan Assim vexlat några ord med sin mor, satte han sig åter på sin kamp och red, åtföljd af tre eller fyra unga karlar, äfven till häst, ur lägret nedför höjdens sluttning. 
<sec/>
Qvinnorna började nu framföra matvaror och uppduka dem i gräset, och bandet samlade sig i skiljda flockar kring anrättningarne. Höfdingen, hans anförvandter och bandets äldste intogo sin måltid i grannskapet af eken. Erland inbjöds att sitta vid höfdingens sida; bredvid Erland satte sig Singoalla. En af Assims systrar betjenade laget. Höfdingen framställde till Erland onödiga ursäkter för måltidens torftighet; men Erland bröt glädtigt sitt bröd och delade det med Singoalla. 
<sec/>
Men om maten var torftig, kan ej detsamma sägas om drycken. Assims syster frambar bägare till laget; trenne som ställdes framför höfdingen, Erland och Singoalla, voro af skönaste silfver, konstrikt arbetade. Erland tyckte sig igenkänna dem och utbrast undrande: 
<sec/>
– Hvad dessa bägare likna andra, som jag sett i klostret! Ja, denna synes för mina ögon underligt liknande samma heliga pokal, hvilken står på klosteraltaret, fylld med nattvardsvin. 
<sec/>
– Riktigt, svarade höfdingen med en förstulen blick kring laget; – de likna hvarandra mycket. Men säg mig nu er tanke om vinet. Vi hafva medfört det ända från Ungerns kullar. 
<sec/>
Singoalla bleknade och sänkte sina ögon till marken, ty hon anade, huru det var. Men Assims syster fyllde bägarne. Alla, utom Singoalla, drucko, och Erland fann smaken ljuflig. 
<sec/>
Nu hördes plötsligt förvirrade rop. Alla stego upp. Det blef rörelse, oro i lägret. Assim hade återvändt; han skyndade till höfdingen och samtalade tyst med denne. 
<sec/>
– Hvad är på färde? frågade Erland. 
<sec/>
– Vi skola hålla en vapenöfning, svarade höfdingen kallt och befallde derefter Singoalla gå bort till de andra qvinnorna. Dessa tillika med alla barnen hade samlats afsides på en plats inom vagnborgen. Singoalla gick; hennes kind var blek, hennes blick beslöjad. 
<sec/>
Karlarne samlades kring eken och beväpnade sig. Höfdingen förde Erland in i hopen och bad honom i tid välja, innan de bäste vapnen vore tagne. Men då Erland lutade sig ned, gaf höfdingen Assim en vink; denne kastade ett rep kring Erland, och innan han hunnit varsna förräderiet, hade Assim, biträdd af de andra, snärjt repet kring hans armar och ben, så att han ej förmådde göra motstånd eller ens röra sig. Han liknade ett lejon, fångadt i ett jägarenät. Hans ögon flammade, hans ådror svällde; men den mörke Assim skrattade hånfullt och sade till männen: – bind honom vid eken! 
<sec/>
När detta skett, ilade alla fram till vagnborgen. Ur qvinnornas hop hördes ett hjertslitande skri; det var från Singoalla, då hon varsnade hvad som skett. Hon ville ila fram till Erland, men Assims moder fattade med sina skinntorra fingrar hennes lockar och hväste: – det är du, som bragt skam och olycka öfver oss. Ve dig, ve dig! Din blonde älskare skall dö, han skall slitas i stycken, han skall förtäras af gift ... ja du! giftdrycken, lagad af min hand, rasar redan i hans inelfvor. Ser du, hans hufvud sjunker mot bröstet, hans kinder bli gula som det giftiga smörblomstret ... ha, ha! det verkar redan. 
<sec/>
Och medan hon talade så, fattade de andra qvinnorna i Singoallas armar och flikarne af hennes drägt, samt öfverhöljde henne med skymford. De skulle sönderslitit henne, om hon ej varit deras höfdings dotter. 
<sec/>
Det fanns äfven en annan varelse än Singoalla, för hvilken anblicken af Erlands misshandling skulle varit odräglig. Denna varelse var Käck. Men man hade äfven tänkt på honom. Under det Erland satt vid måltiden, hade en af männen lockat Käck ur vagnborgen ett stycke in i skogen och der bundit honom vid ett träd. 
<sec/>
Men utanför vagnborgen hördes rop och vapengny. En fiendtlig skara besteg kullen. Redan hven en pil, stridens första budskap, genom luften. Qvinnorna trängde sig tätare tillsammans, tryckte sina barn intill sig och vände fruktande blickar mot den sida af vagnborgen, der männen stodo med spända bågar och fällda spjut, afvaktande angreppet. 
<sec/>
– Ingen nåd åt helgerånarne, ljöd en kraftig röst derutifrån; – hugg ned dem alla! 
<sec/>
Det var pater Henrik, som talade så till en hop af riddar Bengts bönder, som, väpnade med yxor, bågar och spjut, tågat ut att förfölja det främmande folket. 
<sec/>
Pater Henrik red en liten skymmel; kring sin munkkappa hade han spänt ett bälte, i hvilket slidan till ett väldigt slagsvärd hängde; sjelfva svärdet förde han i handen. 
<sec/>
Äfven riddaren åtföljde tåget; men han var obeväpnad, ty han tyckte det föga löna mödan att pådraga ett harnesk eller störa sitt goda svärds hvila för en dylik fejd. Han gick i spetsen för sitt folk, stödjande sig på ekepåk, såsom han plägade göra, då han var ute att bese åkrar och ängar. 
<sec/>
Emellertid vände han sig till sitt folk och ökade vigten af paterns ord, i det han sade: 
<sec/>
– Ja, hugg ned packet och skona ingen, utom qvinnor och barn! De ha illa lönat min gästfrihet. De ha plundrat klostret rubb och stubb, icke ens skonande den heliga jungfruns gyllene krona eller nattvardsbägaren. Svängen yxorna, gossar, som då J fällen träd i skogen! 
<sec/>
Men innan skaran hunnit fram till vagnborgen, hade Assim, på ett tecken af höfdingen, gått fram till eken, der Erland, nästan medvetslös genom dryckens verkningar, stod bunden. Assim höll en dolk i handen och riktade dess spets mot Erlands bröst. 
<sec/>
– Halloh! ropade höfdingen, som klifvit upp på en vagn. – Hvad viljen J derborta? Kommen J uti fiendtlig afsigt, eller huru? Om så är, så låtom oss först underhandla, för att se, om saken kan biläggas i godo. 
<sec/>
– Ingen underhandling, du fördömde tempelskändare! Du skall dö, ropade patern och red fram mot vagnborgen hastigare än folket hann följa honom. 
<sec/>
– Se dit och låt beveka er, sade höfdingen hånfullt, i det han pekade på eken, hvilken syntes högt öfver vagnborgen, emedan han stod på kullens topp. 
<sec/>
– Erland! utbrast patern bleknande. 
<sec/>
– Ja, riddarens son, inföll höfdingen. – Närmen J eder ännu ett steg, så gifver jag en vink och svärdet stötes i hans bröst. 
<sec/>
– Förbannelse öfver dig, hedning! ropade patern. 
<sec/>
– Ett steg! sade höfdingen och höjde sin hand. Assim lyfte svärdet. 
<sec/>
– Håll, skrek patern, och vinkade såväl till höfdingen, som till riddaren och hans folk, hvilket redan ordnat sig, för att rusa mot vagnborgen. 
<sec/>
– Hvad är på färde? frågade riddaren och gick fram till patern. 
<sec/>
– Der! Se! Håll! Icke ett steg framåt! 
<sec/>
Äfven riddar Bengt bleknade och hade knappt styrka att ropa till sitt folk: 
<sec/>
– Tillbaka! 
<sec/>
– Underhandling? Ja eller nej? frågade höfdingen, under det hans mörke karlar, bröst vid bröst, halft beslutsamme, halft darrande, väntade stridens början. 
<sec/>
– Underhandling! svarade riddaren. 
<sec/>
– Beviljen J oss fritt aftåg? frågade höfdingen. 
<sec/>
– Ja, svarade riddar Bengt. 
<sec/>
– Med allt hvad vi ega? Märk, att vi ega allt hvad vi taga! Det är vårt begrepp om eganderätt. Således fritt aftåg med allt hvad vi ega? 
<sec/>
Riddaren svarade ej, utan riktade tigande sin blick på pater Henrik. 
<sec/>
– Utlemnen åtminstone nattvardskalken och den gyllene kronan! Det öfriga mån J då behålla, sade patern med en suck. 
<sec/>
– Bah, inföll höfdingen. – Låtom oss ej vara småaktiga! Vi äro ju fromma pilgrimer, som väl behöfva dessa heliga klenoder till tröst och andakt under vandringen. Således fritt aftåg med allt hvad vi ega! Ynglingen skall oskadd utlemnas, om J svärjen på er frälsares bild att hvarken sjelfve oroa oss på minsta sätt, ej heller dertill egga andra. 
<sec/>
 – Jag skall efter bästa förmåga ersätta klostret dess förlust, hviskade riddar Bengt till patern med en blick af hemsk oro på Assims lyftade svärd. – Låtom oss gå eden, och må de draga bort! 
<sec/>
Med en ny suck framtog pater Henrik ett krusifix, som han bar i en kedja kring halsen. 
<sec/>
– Allt för den käre gossen, mumlade han. – Men huru har han råkat i deras händer? Jag begriper det icke. 
<sec/>
Riddaren och patern gingo begge den äskade eden, alltunder det vrede kokade i deras hjertan. 
<sec/>
– Sänk svärdet och lös fången, ropade höfdingen till Assim. 
<sec/>
– Nej, nej! skreko flera röster. – Utlemna icke vår gisslan! De skola sedan angripa och nedgöra oss. 
<sec/>
– Varen obekymrade, svarade höfdingen på sitt folks språk. – Dessa nordiska menniskor äro ett besynnerligt folk. De hålla vanligtvis hvad de lofva, tillochmed utan både ed och handslag. Men i alla händelser äro vi ju beredde till försvar ... Ädle herre, fortfor höfdingen till riddar Bengt, – tro icke, att vi med våld fört eder son med oss! Han har sjelf infunnit sig i vårt läger, i akt och mening att följa oss på vår vandring genom verlden, ty han har förälskat sig i min dotter och vill ogerna skiljas från henne. 
<sec/>
– Du ljuger, sade riddaren. – Men jag byter icke ord med dig. Drag dina färde, och frukta himmelens straff! 
<sec/>
– Ja, drag dina färde, fördömde amalekit! röt pater Henrik. 
<sec/>
Höfdingen bugade på sitt vanliga sätt och förde händerna till sin panna. 
<sec/>
Emellertid blef Erland löst från trädet och framfördes af tvenne män. Hans hy var gulblek, hans gång vacklande och hans hjerna så förvirrad, att han icke visste, hvar han var, eller hvad som händt. Han måste lyftas öfver vagnarne, och när han befann sig utanför denna förskansning hos de sina, sjönk han till marken. 
<sec/>
– Hvad hafven J gjort min son? utbrast riddaren förfärad, upplyfte Erlands hufvud och betraktade honom. 
<sec/>
– Intet, svarade höfdingen från sin förskansning. – Måhända är det skrämseln, som verkat detta. 
<sec/>
– Skrämseln? upprepade riddaren med en ljungande blick. – Min son skrämd af edra hotelser, af edra misshandlingar, af edra lömska dolkar? Nej, han fruktade aldrig, kan icke frukta. Ve, att eden binder min hand! Denna skymf skulle annars kosta ert hufvud. 
<sec/>
– Jag anser sannolikare, anmärkte pater Henrik, – att vreden uttömt den bundne ynglingens krafter. 
<sec/>
Vi vilja nu i få ord berätta, att Erland hemfördes till Ekö slott, samt att riddaren och patern drogo tillbaka med sitt uppbådade folk. 
<sec/>
Knappt hade de aftågat, och höfdingen utskickat kunskapare, för att öfvertyga sig, det aftåget var verkligt, förrän han befallde, att Singoalla skulle framföras till honom. 
<sec/>
Flickan, som hitintills kämpat en fåfäng strid, för att slippa ur qvinnornas händer, störtade till sin faders fötter. Hennes långa hår svallade i vild oordning; hennes ansigte blödde af skråmor, som den gamla hexan, Assims moder, tillfogat henne med naglarne; hennes klädning var i trasor. 
<sec/>
Assims moder och de öfriga qvinnorna ilade efter henne och samlades under vilda skrän kring höfdingen. Äfven männen flockade sig dit. 
<sec/>
– Rättvisa! rättvisa! skrek Assims moder. – Är det nu kommet så långt, att sonen till den döde höfdingen får skymfas af den lefvande höfdingens dotter? Är Assim icke god nog åt din Singoalla kanske? Vänta, vår slägt är mägtig ... vår slägt är en höfdingeslägt så god som din ... 
<sec/>
– Tig, käring, sade höfdingen, – eller jag skär tungan ur din hals! Har jag någonsin glömt, hvad rättvisan fordrar? ... 
<sec/>
– Min far, ropade Singoalla och slog sina armar kring hans lif; – den blonde ynglingen är min man; vi hafva svurit hvarandra trohet på Alakos bild; du kan aldrig taga honom ifrån mig. 
<sec/>
– Hon yrar, sade höfdingen – Hvar är Assim? 
<sec/>
– Jag är här, svarade denne dystert. 
<sec/>
– Hemta hit ett krus, befallde höfdingen. 
<sec/>
Kruset frambars af en qvinna. Höfdingen upplyfte det framför sig. 
<sec/>
– Assim, sade han, – jag gifver dig min dotter till äkta, och till ett tecken derpå krossar jag detta ... 
<sec/>
– Håll, utbrast Assim, – ni vet icke, om jag vill hafva henne. Jag plägar ej fika efter ett äpple, i hvilket en annan redan bitit. 
<sec/>
Höfdingens ögonbryn rynkades och hans läppar sammanpressades. Men fruktan för Assims mäktiga slägt, medtäflaren med hans egen om magten och första rangen inom bandet, riktade utbrottet af hans vrede icke mot Assim, ehuru denne grymt skymfat honom, utan mot Singoalla. 
<sec/>
– Bort! ropade han och stötte henne häftigt ifrån sig. – Jag vill visa, huru en höfding skall skipa rättvisa, och fördömd vare den tunga, som vågar smäda mig för väld! Dotter, du har skymfat ättlingen af en bland de tio furstar, hvilka förde vårt folk ur dess fäders land Assaria. Du visste dig vara bestämd att blifva Assims hustru, men du har öfvergifvit honom för en främling. Välan, sök denne främling, hans kärlek eller köld, hans barmhertighet eller afsky; men sök intet mer hos oss! Du är utstött ur vårt band. Gå till din främling! 
<sec/>
Ett allmänt jubel från Assims anförvandter och vänner, hvilka utgjorde en betydlig del af bandet, helsade dessa ord. 
<sec/>
Höfdingen hade med denna åtgärd betryggat sitt hotade välde öfver bandet. Derpå var den beräknad. Men vreden hade äfven sin del deruti. Nu, när domen var uttalad, gick plötsligt en uppvallning af faderskänslan genom hans hjerta, och han väntade, att några röster bland de omgifvande skulle höja sig till Singoallas försvar. 
<sec/>
Men alla jublade – alla utom Assim, som stod tyst, och tvenne unga flickor, Singoallas leksystrar, som gingo fram, omfamnade henne och gräto. 
<sec/>
För öfrigt ett allmänt jubel, som skar in i höfdingens själ. 
<sec/>
– Vår höfding är rättvis! ropade männen. 
<sec/>
Men Assims moder skrattade, dansade kring Singoalla och pekade på henne med fingret. Och de andra qvinnorna, såväl de äldre, hvilka tänkte på Assim för sina egna döttrars räkning, som de yngre, hvilka afundades Singoallas skönhet och gillade sina mödrars tankar, ropade: Gå! Bort! Gå till din främling! 
<sec/>
Singoalla förde lockarne ur pannan, vände sig till sin far och sade: 
<sec/>
– Jag skall gå, fader. Ja, jag går gerna till den blonde ynglingen, ty jag älskar honom, och han älskar mig; han är min man, och jag är hans hustru. Men äfven dig älskar jag, och sedan jag återfått min man, skall jag uppsöka dig, ty icke kan du förskjuta mig för alltid, du som hitintills varit så god emot mig. 
<sec/>
Singoalla vände sig bort och gick med beslutsamma steg ur lägret. 
<chapter/>
<chaptername>Kap10</chaptername>

<chaptername>X.</chaptername>

<chaptername>Natten.</chaptername>

<sec/>
Flickan vandrade genom skogen, följande de spår, som hennes folks vagnar efterlemnat. Skymningen låg öfver nejden, då hon trött, villrådig och bäfvande, såg Ekö slott höja sina torn öfver insjöns gråa yta. Fallbryggan var uppdragen, och hon vågade icke med ropande gifva sin närvaro tillkänna. Flickan satte sig på en sten vid stranden, gömde ansigtet i sina händer och grät. Hon tänkte på mycket: på fadrens vrede, qvinnornas hån, men mest på Assims moders ord, då hon sade, att hon bräddat den blonde ynglingens pokal med en giftdryck. 
<sec/>
– Hon ljög, ja hon ljög, sade Singoalla till sig sjelf, ty hon ville förjaga denna hemska tanke. 
<sec/>
Då väcktes hon ur sitt sorgliga grubbel af smygande steg, hvilkas ljud hennes skarpa öra uppfångat. Hon såg flera karlar närma sig henne; hon steg upp och betraktade dem; de rusade fram, för att fånga henne och föra henne till slottsherrn. De hade i henne igenkännt en qvinna, tillhörig det band af hedningar, helgerånare och giftblandare, som de samma dag under riddarens, sin herres, och paterns befäl efterjagat. 
<sec/>
Då grep fruktan Singoallas hjerta, och hon flydde hastigt in i skogen. Pilar susade från bågsträngar; de träffade henne ej, men hon hörde deras dödsbådande susning och flydde ... flydde så fort den flämtande barmen tillät. Ännu länge hörde hon bakom sig förföljares steg och rop; det var dock måhända endast blåsten, som nyss börjat hvina i skogen. Stundom stannade hon förfärad, ty mörkret gäckade henne och lät henne i hvarje besynnerligt formad buske se en fiende. Hon uppgaf då ett skri och tryckte händerna mot sitt klappande hjerta. Derefter flydde hon åter, lik en jagad hind, framåt, utan att veta hvart. Himmelen var betäckt med svarta moln, som ökade mörkret; blåsten tilltog i styrka, regn började falla. Det hven bland klipporna, det rasslade i träden; det var som om hvarje föremål i naturen fått röst, för att hota och förskräcka henne. Väl föllo regndropparne svalkande på hennes heta panna och gåfvo henne styrka att ila vidare; men slutligen öfvergåfvo henne krafterna; hon föll ned i mossan under en gran och försjönk i ett halft medvetslöst tillstånd. 
<sec/>
När hon vaknade derur och såg sig omkring, visste hon i början icke hvar hon var. Mörkret hade insvept allt i en ogenomtränglig slöja, stormen röt och regnet sqvalade ur brustna skyar. Hon ropade sin faders namn, hon ropade Erlands namn, men hennes röst bortdog bland naturens vilda toner. Då hörde hon ett tjut i sitt grannskap. Det är vargen, tänkte hon; han tjuter af hunger; han skall få äta mig, ty min fader har förskjutit mig, och Erland är förgiftad af Assims moder. Och Singoalla steg upp och gick beslutsamt dit, hvarifrån tjutet hördes. Det förnams nu helt nära ... Singoalla såg något röra sig under ett träd ... hon närmade sig ... hon kände en luden best lägga tassarne på sitt bröst ... hon sjönk till marken ... djuret stod öfver henne, vädrade på hennes ansigte, slickade det med len tunga och uppgaf plötsligt ett gladt skall. 
<sec/>
– Käck! ropade Singoalla. 
<sec/>
Det var den trogne hunden, som en man af det vandrande folket bundit vid ett träd utanför vagnborgen, kort innan förräderiet föröfvades mot Erland. 
<sec/>
– Ack, gode Käck, du är icke en varg, du vill icke låta mig dö, sade Singoalla. – Men du är Erlands hund, och derför älskar jag dig. 
<sec/>
Singoalla märkte snart, att Käck var bunden, och hon löste honom från trädet. 
<sec/>
– Stanna nu hos mig, fortfor hon och fattade om hans hals, – ty vet, gode Käck, jag är grufligt ensam, mycket förskräckt och mycket olycklig. Min fader har förskjutit mig, och Erland är kanske död. Men om han lefver, få vi dock icke träffas, ty hans fader och alla hans anförvandter, ja alla hvita menniskor vredgas på mig och vilja döda mig. Min fader är en röfvare och mina anförvandter äro giftblandare. Ack, gode Käck, jag är ensam och grufligt olycklig. 
<sec/>
Så talade Singoalla och grät bittert. Men Käck gjorde sig lös och försvann i mörkret. Äfven han öfvergaf henne. Han förstod ju ej hennes ord; han var dessutom hungrig, stackars Käck, och längtade väl till sin herre. Men nej, han återkommer snart och lägger sitt hufvud i Singoallas sköte. Han ville blott röra sig fritt en liten stund, ty han hade länge stått bunden. Han stannade nu hos Singoalla hela natten, lyssnade tålmodigt och likasom begripande till hennes klagan och slickade flitigt hennes händer. Det var det enda sätt, på hvilket han kunde uttrycka sitt medlidande. 
<sec/>
Mot morgonen sjönk Singoalla i en orolig slummer. Hennes späda kropp skakade af kyla och utmattning. Hon väcktes af Käcks skall. En man stod framför henne. 
<sec/>
– Assim! utbrast hon och riktade på honom en förvirrad blick. 
<sec/>
– Ja, det är Assim, du olyckliga Singoalla, svarade han med sorgsen röst. – Jag har sökt dig hela natten. 
<sec/>
– Hvad vill du mig? 
<sec/>
– Rädda dig, Singoalla, att du icke faller i de hvites händer. Du är ju ensam, olyckliga flicka. Du är hungrig; se här ett bröd! Du fryser; se här min kappa! Stig upp, Singoalla. Om du icke älskar Assim, så låt honom likväl rädda dig. Du är förskjuten af din fader, men jag kan icke öfvergifva dig. 
<sec/>
– Gå ifrån mig, sade Singoalla. – Du och din moder J hafven dödat min Erland. Du är förhatlig för mina ögon. 
<sec/>
Assim teg och dolde ansigtet i sina händer. 
<sec/>
– Assim! utbrast Singoalla hastigt. – Du är god, jag skall icke visa dig bort; nej jag skall följa dig och jag skall älska dig, om blott du uppfyller en enda bön. 
<sec/>
– Jag vill ju dö för dig; jag vill göra allt hvad du vill, blott icke lemna dig, utbrast Assim med ett lätt skimmer af glädje i sitt mörka ansigte. 
<sec/>
– Väl, gå då till borgen och återvänd hit med Erland! Men kom ej tillbaka utan honom! Våga ej komma utan honom! 
<sec/>
– Din Erland är död, utbrast Assim, grymt sargad i hjertat af dessa ord. 
<sec/>
– Du ljuger, utbrast Singoalla. 
<sec/>
– Nej, då jag sökte dig, var jag äfven i grannskapet af slottet. Jag hörde folket tala och säga, att han är död. 
<sec/>
– Gå då från mitt ansigte och låt mig dö, bad Singoalla och lutade sin panna mot granens stam. 
<sec/>
Assim stod orörlig; suckar häfde hans barm. Äfven Singoalla var tyst och orörlig, der hon satt med pannan tryckt mot granens hårda bark. 
<sec/>
Då närmade sig henne Assim slutligen, upplyfte henne i sina armar och bar henne ett stycke framåt. På samma kulle, der vagnborgen nyligen varit, väntades Assim af tvenne hästar. Han svepte Singoalla i sin kappa, band henne vid den ena hästen, fattade dess tygel, svängde sig sjelf upp på den andra hästen och red mot söder. 
<sec/>
Käck följde Assim och Singoalla. 
<chapter/>
<chaptername>Kap11</chaptername>

<chaptername>XI.</chaptername>

<chaptername>Giftdrycken.</chaptername>

<sec/>
Då Assim sade, att Erland var död, talade icke sanningen ur hans mun, utan svartsjukan och hågen att rädda Singoalla. 
<sec/>
Men Erland var nära döden; det fordrades den sista ansträngningen af hans kraftiga natur och pater Henriks läkekonst för att besegra giftdryckens verkningar. Patern upptäckte sjukdomens orsak; brytningen inställde sig snart nog, och Erlands lif var från det ögonblicket utom fara; men efterverkningarne fortforo länge och voro af förfärlig art, ty hans själsförmögenheter, i synnerhet hågkomsten af det förflutna, voro nästan släckta. Knappt nog igenkände han sin fader och moder. Patern satt under sjukdomens långa dagar vid hans säng och förströdde honom med sagoberättande. Han lyssnade och uppfattade blott med möda sammanhanget i de enkla historierna. De sagor, patern berättade, valde han med serskild beräkning: de rörde sig uteslutande kring unga riddare, som blifvit förhexade af bergsrån eller trollqvinnor, och som ur horn, bräddade med gift, insupit kärlek och glömska af det förflutna. I Erlands själ antogo småningom dessa bergsrån och trollqvinnor skepnaden af en ung skön flicka, mot hvars bild han i början log, men som snart förekom honom hemlighetsfull och förskräcklig. Denna flicka var Singoalla. 
<sec/>
Stundom undföll Singoallas namn hans läppar; men det skedde mekaniskt, och ljudet af detta namn, förut så älskadt, trängde då, liksom hade det kommit ur en annan mun, helt främmande in i hans själ och fyllde honom med fasa. 
<sec/>
Han erinrade sig oredigt det äfventyr han utstått i det främmande folkets läger; han kände sina armar bundne och såg en dolk riktad mot sitt bröst. Men handen, som syntes honom föra denna dolk, tillhörde än en mörk man med gnistrande ögon, än en skön flicka, och denna flicka var Singoalla. 
<sec/>
Dock lekte hans inbillning äfven med spillror af ett skönare förflutet. Han såg sig stundom försatt till kullen vid bäcken och plockade der blommor i sällskap med en flicka, som föreföll honom innerligt ljuf och älskvärd. 
<sec/>
Men denna qvinnobild bar icke Singoallas, utan Helena Ulfsax’ milda drag. Och detta var icke underligt, ty Helena Ulfsax vakade ofta vid den sjukes säng, och hans ögon afspeglade då hennes anlete. 
<sec/>
Slutligen var Erland så återställd, att han kunde gå ut. Stödd på sin moders arm och beledsagad af den ljuslockiga Helena, vandrade han in i den doftande skogen och insöp himmelens friska luft. Tillfälligtvis eller måhända af vana gick han den stig, han sjelf banat till kullen vid bäcken, hans förra mötesplats med Singoalla. Granen susade som vanligt på kullens topp, bäcken sorlade ock som vanligt, och samma blommor vexte der som fordom. Erland satte sig vid bäckens rand; en svag hågkomst af något ljufligt förflutet spelade som en ljusstråle genom hans minnes töcken och uppfyllde hans bröst med mildt vemod. Han blickade upp, såg Helena vid sin sida och förde hennes hand till sina läppar. 
<sec/>
Men riddar Bengt hade nu beslutat, att Erland, sedan han blifvit någorlunda återställd, skulle lemna fädernehemmet, för att i lifvets brusande flod återhemta mod och lefnadslust, samt i krigets skola utbilda sig till man och riddare. 
<sec/>
Ingen önskade detta hellre än Erland sjelf. Han ville, såsom forntidens krigare, genom tapperhet förvärfva ryktbart namn och ära. Ynglingahågens lust för äfventyr vaknade med dubbel styrka. Sommaren tillbragtes med rustningar för resan. Tjugo man af riddarens underhafvande utrustades, för att följa ung Erland. Han valde dem sjelf bland bygdens raskaste gossar, och dagligen öfvade han dem i vapen på slottets borggård. 
<sec/>
Hösten nalkades, och nu tog Erland farväl och drog, rikt utrustad med vapen, hästar och penningar, bort i spetsen för sin lilla skara. Vägen togs till Calmar, hvarifrån en skuta skulle föra äfventyrarne till Tyskland, der Erland ville erbjuda kejsaren sin tjenst. 
<sec/>
Men innan Erland lemnade Ekö slott, hade han och Helena Ulfsax svurit hvarandra trohet. 
<sec/>
Då hafvets böljor dansade kring Erlands skuta och förde honom allt längre från fosterlandets strand, hände stundom att besynnerliga tankar bemäktigade sig ynglingen. Namnet Singoalla genljöd i hans sinne och förvirrade det. Han på en gång afskydde och älskade detta namn. I dess klang lågo kärlek och svärmeri, gift och trolldom. Stundom glänste i hans hågkomst bruna ögon, rodnade bruna kinder och ville likasom trotsa den ljusa bilden af Erlands trolofvade, den milda Helena, ville likasom med sin skönhet öfverlysa hennes; då sade Erland: 
<sec/>
– Vik bort, gudlösa trollgestalt ur min själ!... och han hvisslade på vind, ställde sig vid rodret och styrde med säker hand sin köl mot södern. 
<chaptername>SEDNARE AFDELNINGEN.</chaptername>

<chapter/>
<chaptername>Kap12</chaptername>

<chaptername>I.</chaptername>

<chaptername>Sorgbarn.</chaptername>

<sec/>
Tio år hafva förflutit och många förändringar under den tiden timat. 
<sec/>
Herre på Ekö slott är nu riddar Erland Månesköld; hans fru är Helena Ulfsax, och hon bär redan en liten Erland vid sin barm. 
<sec/>
Riddar Bengt och fru Elfrida äro begge afsomnade. Då Erland från sin utländska färd, mätt på krig, blodsutgjutelser och tom ära, återkom till hemmet, hvilade de båda redan i sin murade graf under klosterkyrkans altare. 
<sec/>
Men pater Henrik lefver, och såsom han fordom besökte riddar Bengt, så besöker han nu riddar Erland och sitter om aftonen i salen vid hans sida, samtalande om de märkliga händelser, riddaren upplefvat i främmande länder; fru Helena lyssnar och småler åt sin lille son; tärnorna lyssna äfven, der de längst bort i salen hvälfva sina sländor. 
<sec/>
Erland är lycklig med sin unga maka; men hans lycka är icke oblandad, och hvilken jordisk lycka är väl det? Han har i stridernas vilda hvimmel urladdat sin ungdoms eld; manligt allvar, stundom öfvergående till dysterhet, hvilar på hans panna; han har pröfvat lifvet och menniskorna; nu söker han blott vid den husliga härden, i stillhet och glömska, sin jordiska sällhet. 
<sec/>
Men i djupet af hans själ dväljes en skugga, som suckar i sitt mörker och vill stiga upp i tankens och känslans ljus. Dock, riddaren förbannar hennes suckar och besvärjer henne, som en ond ande, att förblifva stilla i sitt djup – ty alldeles förjaga henne förmår han icke. 
<sec/>
Denna bild är Singoallas. 
<sec/>
Denna skugga följde honom i strider och äfventyr, i glädje och sorg, under tider af uppfyllda förhoppningar och tider af gäckad väntan. Hans minne af den bruna flickan har visserligen klarnat; men står dock i hemsk belysning, lik den, som hvilar öfver heden, då månen blodröd går upp öfver synranden. Det är oupphörligt förenadt med minnen af besynnerliga sammanträffanden nattetid i skogen, af helgerån, giftdrycker, dolkstygn, trolleri och hedniskt väsende. Och likväl tillstår han stundom bäfvande för sig sjelf, att han med kärlek fasthänger vid denna bild; i sådane stunder vågar han ej skåda sin Helena i ögonen; han rider ut i skogen, rider vildt, så att hästen betäckes af skum, rider länge, intilldess natten rufvar på nejden. 
<sec/>
En sommarafton, då riddaren, ansatt af sitt dystra lynne, red i skogen, inträffade åskväder med strida regnskurar, som föranledde honom söka skydd i klostret, i hvars grannskap han befann sig. Brodren portvaktaren, nu så skallig af ålder, att tonsuren för honom var öfverflödig, öppnade porten, helsade riddaren och underrättade honom att priorn befann sig i bokrummet. Riddaren gick in och fann sin gamle lärare, med pennan i hand, skrifvande i en foliant, på hvilken han för tio år sedan börjat arbeta. Det var den outtröttliga fliten, som lägger sandkorn till sandkorn, tilldess berget är färdigt, såsom tiden lägger sekund till sekund och med samlade sekunder härmar evigheten. Rummet var sig likt, dunkelt och högtidligt; björkarne beskuggade som fordom det gröna spetsbågefönstret, och folianterna stodo på sin gamla plats; ja det veck, som patern för tio år sedan, under den siste lästimmen med sin lärjunge, lade vid Extremum hunc Arethusa mihi concede laborem fanns ännu i den gamla Virgilius. Men den fordne lärjungen var icke mer yngling, utan en man med allvarlig panna och bleka, skäggbevuxna kinder. 
<sec/>
Riddar Erland satte sig vid patern sida. Det utanför rasande ovädret, de mot fönstret slående regnskurarnes vemodiga sorl stämde samtalet i dyster ton. De begge männen samtalade om menskliga tingens förgänglighet, men då Erland endast såg det vexlande, bortflyende, skummande och försvinnande i tidens flod, pekade patern mot himmelen och påminde om det oförgängligas tillvaro; då Erland yppade sin erfarenhet, att han ingenstädes funnit ren metall i menniskonaturen, utan alltid slaggblandad, svarade patern: – stoft är stoft, ande är ande. Men äfven här i stoftet skall anden dock blifva herre. Materien är underkastad en andeblifningsprocess, himmelen skall nedstiga till jorden, och en ny tid komma för menniskoslägtet. 
<sec/>
– Tror ni det, fromme fader? sade Erland. – Måhända är det då byggmästaren, som nu går öfver jordens grund och rödjar platsen ren för den nya byggnaden? 
<sec/>
– Hvad menar du? sade munken. 
<sec/>
– Jag menar pesten, den svarta döden, böldsjukan, som härjar verlden. Jag har förut berättat er, hvad jag såg i Tyskland, i Italien, i Frankrike, ja hvarthän jag riktade min kosa. Då jag återvände hit, lemnade jag bakom mig en kyrkogård, omfattande alla söderns länder, full af jemmer, död och förruttnelse. Menniskorna dogo icke annorledes än säden faller för lian. Lübeck var den sista stad jag besökte i romerske kejsarens rike, ty der inskeppade jag mig åter till Calmar, och på Lübecks gator lågo nio tusen lik. Jag har hört omtalas städer, der hundra tusen menniskor dogo inom få dagar. Är ej detta byggmästaren, som vandrar öfver jordens grund och rödjar platsen ren för den nya byggnaden? Skall icke ordningen snart komma äfven till oss? 
<sec/>
– Miserere, Domine! Herre, förbarma dig! mumlade patern med sammanknäppta händer. 
<sec/>
– Se, fortfor riddaren och pekade mot fönstret; – se dessa droppar, som falla mot rutorna och glida förenade till bäckar allt längre ned! Måhända hafva de moln, som alstrat dem, drifvit hit från söderns pestsmittade bygder, der de uppsupit giftångorna från de lik, som betäcka jorden; måhända äro dessa moln endast mordengelns mantel, som fladdrar öfver våra hufvuden; måhända bär hvarenda af dessa droppar i sitt sköte fröet till de lefvandes förintelse. Hvem vet? 
<sec/>
– Herre, förbarma dig! hviskade munken ånyo. 
<sec/>
Mörkret i bokrummet ökades af de svarta skyar, som drogo öfver himlahvalfvet. Då och då ljungade en blixt genom rymden och kastade ett bländande sken i rummet. Det var som om Gud talat från himmelen och hans vredes röst bekräftat riddarens hemska gissning. 
<sec/>
– Det går en sägen, fortfor riddaren, – att pestens ankomst till en ort bebådas genom en syn. Man ser tidigt om morgonen en gosse inträda genom stadsporten med en räfsa i handen. Räfsar han utanför ett hus, der dö många. Stundom åtföljes han af en flicka, bärande en qvast, och sopar hon utanför ett hus, der dö alla. Men detta är väl blott en saga. Visst är, att de flesta menniskor tro yttersta domen vara nära, och derför testamentera sin egendom till kyrkor och kloster. 
<sec/>
– Du sade sannt, utbrast priorn, – det är byggmästaren, som rödjar platsen ren för sitt nya hus. Erland, när jag såg dig anlända hem och såg den hvita mantel med rödt kors, hvilken betäckte din rustning, då sade jag till mig sjelf: Se der en stridsman, som invigt sitt svärd åt trons utbredande, sin kropp åt späkningen, sin egendom åt kyrkan, sitt allt åt Gud! Jag trodde, att du aflagt en andlig riddarordens löfte, att du var munk och krigare i en person. Jag gladde mig deråt, ty det var just sådan jag drömde mig din framtid, då du ännu var gosse; det var detta mål jag ville att du sjelfmant skulle söka. Väl är icke allt detta uppfyldt; du har kämpat mot de otrogne i Litthauen, men är en verldslig man: du har maka och son. Vet, unge riddare, att en byggnad uppföres med jorden till grundval, med himmelen till tak. En ny väldig arbetare har lagt sin hand på verket och påskyndar det med jettefart; ja, denne arbetare är, såsom du sade, ingen annan än Pesten, som nu härjar jorden. Menniskorna, sade du äfven, testamentera allmänt sin egendom till kyrkor och kloster. Väl, byggnaden reser sig således sten för sten. Den mycket hafver, honom skall mera varda gifvet. Guldets onde elementarande kristnas icke förr, än han bundits i kyrkans band; då blir han engel, som ur ymnighetshornet välsignar jorden. Allt, allt, hvad jordisk rikedom heter, skall, penning för penning, samlas i kyrkans sköte; och då allt, allt är samladt der, hvar är då de jordiske furstarnes makt? hvar den rike, som förtrycker den fattige? hvar den nödlidande, som förgäfves ropar på bröd? hvar en andlig förmåga, som ej skall utvecklas i Guds tjenst? hvar en gnista snille, som ej skall framletas ur askan och upplifvas till ett stort ljus? hvar en enda barnasjäl, som ej med alla sina slumrande förmögenheter skall utbildas till en fullkomlig menniskosjäl? Då kyrkan eger allt, så är också allt gemensamt, hela menskligheten ett brödraskap, förenadt i kärleksmåltider kring Kristi bord; då är ingen rik, men heller ingen fattig; då är det tusenåriga riket kommet. Ja, må det komma! Amen! Erland, det är detta mål, till hvilket ett förbund, utbredt öfver hela kristenheten, sträfvar. Förbundets hufvud är vår fader i Rom, och jag är en af dess ringaste medlemmar med föga kraft, men med god vilja och godt hopp ... 
<sec/>
Ovädret fortfor derute. Det var nu mörkt, och patern tände en lampa. Dess bleka ljus kunde ej dölja de hvita blixtar, som alltemellanåt fladdrade öfver fönstrets svarta grund och göt sitt återsken på riddarens och munkens bleka anleten. 
<sec/>
– Följ mig till kapellet ... Guds röst höres i stormen ... låtom oss bedja! sade patern och steg upp. Erland följde honom. 
<sec/>
Munkarne kallades till kapellet. Vaxljusen i altarets grenstakar tändes. Samlade kring altaret och knäböjande vid detta uppstämde munkarne en sång, i hvars högtidliga toner dallrade känslor, som förnummos i allas hjertan: menniskans fruktan för naturens öfvermakt och vilda vrede, dess dunkla alstringskraft och oemotståndliga förstörelseverk, men äfven menniskans förtröstan till ett barmhertigt väsen, hvars kärlek är närvarande äfven i ödeläggelsen. 
<sec/>
Med munkarnes sång förenade sig tonerna från klockornas helgade metalltungor. Men högre och kraftigare än de dånade åskan, brusade stormen. 
<sec/>
När bönen var slutad, återvände patern och riddaren till bokrummet. Klockorna ljödo ännu; de skulle ringa, sålänge stormen fortfor, och mana det kringboende folket till bön. 
<sec/>
Riddaren ville nu återvända hem och ämnade begifva sig till sin häst, som öfverlemnats i brodren portvaktarens vård. Men i samma stund inträdde denne och anmälde, att en gosse af ett främmande besynnerligt utseende ville tala vid priorn. 
<sec/>
– Hvarifrån kommer han i detta oväder? frågade priorn förundrad. 
<sec/>
– Jag vet icke, svarade brodren portvaktaren. 
<sec/>
Priorn och äfven riddaren tänkte ögonblickligt på den syn som troddes bebåda pesten. 
<sec/>
Gossen infördes i bokrummet och betraktades med undran af patern och riddaren. Han var liten, späd, endast omkring nio år gammal. Regnvatten droppade ur hans långa mörka lockar, men en kappa, som han aflagt derute i hvalfgången, hade skyddat hans bruna drägt mot väta. Hans anletsdrag voro sköna, men buro tillika en sådan pregel, att man knappt trodde sig se ett barn; ty det låg så djupt allvar på hans panna, så mörk erfarenhet och hemlighetsfull glans i hans ögon, så mycket tyst och tåligt lidande på hans bleka kinder, i linierna kring hans lilla mun och i den fina åderteckningen på hans stora ögonlock, att det bildade icke en naturlig, utan en öfvernaturlig samklang med hans barnsliga ansigte. Hans drägt var, såsom nämndt är, brun och i tyget grof, men likväl så skuren, som om den förfärdigats af en moder, stolt öfver sitt barns skönhet. 
<sec/>
Var detta pestgossen? Nej, han bar icke den förfärliga räfsan ... Nej, han var ej en skengestalt, utan en liten varelse med menniskoblod i ådrorna. 
<sec/>
– Hvem är du? frågade patern och lyste med lampan på främlingen. 
<sec/>
– Jag heter Sorgbarn, svarade gossen. 
<sec/>
– Har du vandrat långt i detta förfärliga oväder, stackars barn? 
<sec/>
– Ja. 
<sec/>
– Hvarifrån kommer du? 
<sec/>
– Fjerran ifrån. 
<sec/>
– Sorgbarn! Ett ovanligt namn! Är du ensam? 
<sec/>
– Ja. 
<sec/>
– Är du kristen? frågade riddar Erland hastigt, ty de svar, patern hitintills bekommit, gjorde honom underlig i hågen. 
<sec/>
Gossen jakade åter. 
<sec/>
– Kan du uttala Guds och Kristi namn? frågade priorn till yttermera visso.  
<sec/>
– Gud och Kristus, upprepade gossen, idet han böjde hufvudet och gjorde korstecknet. 
<sec/>
– Nåväl, fortfor priorn lugnad, – berätta mig nu, hvad ditt ärende är, och gif mig äfven närmare besked än hitintills om anledningen till din vandring, huru du kommit hit, samt hvem din fader och hvem din moder är. Derefter skall du föras till klosterköket för att äta dig mätt, och sedan detta skett, skall du få en säng att hvila uti till nästa morgon, ty trött och hungrig måtte du väl vara. 
<sec/>
Medan priorn talade så, sken en blixt in i rummet och rullade åskan så häftigt öfver deras hufvuden, att patern och riddaren ovilkorligt korsade sig och mumlade: miserere! Men Sorgbarn stod lugn, med ögonen fästade på golfvet. 
<sec/>
– Kom fram, sade riddaren till gossen, – och låt mig närmare betrakta dig! 
<sec/>
Sorgbarn gick fram och såg riddaren i ögonen. 
<sec/>
Riddar Erland lade sin hand på hans hufvud och suckade djupt – han visste ej hvarför. Han kunde ej skilja sin blick från gossens drag; de påminde honom om något förflutet. Och under det han så betraktade den lille vandrarens ansigte, började åter skuggan, som dvaldes i hans själs djup, att sucka, röra sig och söka tränga upp i själens ljusare, af minnets klarhet belysta ängder. Då grep riddaren med omedveten häftighet om den lilles arm och tvekade, om han skulle trycka honom till sitt bröst eller slunga honom bort med sin arms hela kraft. Men gossen gaf riddaren en blick, som om han ville säga: – Släpp min arm! Du gör mig illa. 
<sec/>
De upplysningar, patern äskade, vann han dock endast genom många upprepade frågor. Se här hvad han fick veta: 
<sec/>
Sorgbarn hade vandrat långt, genom stora skogar, genom många städer och farit öfver vidsträckta vatten. Hvad dessa skogar, städer och vatten hette, det visste han ej, ty han var icke vettgirig i afseende på namn, och de namn han hört hade han också glömt. På sin vandring var han icke ensam, utan hade han haft följeslagare. Men hvilka, derom gaf han föga besked. Då patern närmare frågade om detta, teg han, likasom han ej förstått frågan, och då patern upprepade den, teg han åter. 
<sec/>
Om ändamålet med sin vandring berättade Sorgbarn följande, som icke litet förvånade både patern och riddaren: 
<sec/>
– Det har blifvit uppenbaradt för min moder, att ett kloster skulle finnas i denna nejd, hvilket en gång i förflutna år blifvit plundradt af hedningar. Det blef likaledes uppenbaradt för min moder, att de röfvade skatterna skulle återfinnas genom mig, om hon med mig ville företaga en pilgrimsresa till det aflägsna klostret, och om en riddare, som är herre öfver trakten rundtomkring klostret, ville taga mig till sin ende liftjenare, och jag ville tjena honom i hundra dagar och sofva på mattan vid hans dörr. Då sade min moder, att det vore ett Gud behagligt verk att uträtta detta; min moder sade ock, att hon var mycket olycklig, och att Gud kanske skulle återgifva henne lycka, om denna uppenbarelse blefve uppfylld. Hon sade äfven, att vi borde göra detta för min faders själs skull, ty min fader har syndat mycket, i det han brutit ett heligt löfte. Derjemte var min moder glad, att hon erhållit denna uppenbarelse; hon dröjde icke att begifva sig på väg och tog mig med sig. Jag hade äfven en annan följeslagare på vägen, men nu är jag ensam. Är detta det kloster, till hvilket jag är sänd? Har detta kloster blifvit plundradt af hedningar? Bor här bredvid någon riddare, som heter Erland, ty så skall vara hans namn? 
<sec/>
Så talade Sorgbarn med barnslig, sorgset klingande stämma, och dock så tydligt och bestämdt, som om han varit en man. 
<sec/>
– Den Gud, som beskyddat dig på din långa väg, späde pilgrim, har ock ledt dina steg rätt, sade patern och betraktade Sorgbarn med vördnad. – Ja, detta kloster blef för tio år sedan plundradt af hedningar, och den riddare du söker sitter här. Denne man är riddar Erland Bengtson Månesköld. Det synes, som om Gud med detta ville göra ett underverk i våra tider. Utgången skall visa det. Dock – icke sällan hör man omtalas lika underbara syner och uppenbarelser. Fick din moder sin uppenbarelse i vaket eller drömmande tillstånd, du unge Sorgbarn? 
<sec/>
Men Sorgbarn besvarade icke denna fråga, ty hans blick och hela hans uppmärksamhet var riktad på riddaren. Gossen skakade hufvudet och sade till sig sjelf: 
<sec/>
– Nej, sådan är han ju icke. Min moder sade, att han är ung, vacker och skägglös. 
<sec/>
– Hvad vilja dina ögon? frågade riddaren, som suttit tyst med handen lutad i pannan. Hans röst var sträng, då han gjorde denna fråga. 
<sec/>
– Är du riddar Erland? frågade Sorgbarn. 
<sec/>
– Javäl ... och du, unge landstrykare, hvem är din fader och hvem din moder? Du har sagt mycket, men icke detta. Ditt tal har varit långt och slingrande som en ål. Det har runnit bort utan att efterlemna spår. Hvem är du sjelf? Af allt hvad du sagt vet jag dock ingenting. 
<sec/>
Nu började pater Henrik i väl valda ordalag föreställa riddaren, att detta icke var rätta sättet att bemöta en pilgrim, ung och värnlös som denne, och anländ i ett så underbart ärende. Icke blott för pilgrimens egen skull, icke blott för hans faders och moders, ej heller blott för klostrets, som väl behöfde återfå sina plundrade skatter, ehuru dess förlust blef ersatt genom riddarens salig fader – utan förnämligast för att se, om ej Gud med detta ville bevisa ett underverk, vore det riddar Erlands pligt att emottaga pilgrimen i sitt hus, och låta honom sofva på sin matta. Vore villfarelse eller bedrägeri med uti spelet skulle väl detta snart upptäckas, om icke förr så efter de hundra dagarnes förlopp. 
<sec/>
Patern tillade, att Sorgbarn skulle öfver denna natt hvila i klostret, men att om riddaren för den bestämda tiden ville antaga honom såsom sin tjenare, så skulle det fromma och underbara verk, som barnet med denna tjenst uträttade, följande morgon invigas medelst en högtidlig messa i klostrets kapell, hvilken riddaren och fru Helena inbjödos att bevista. 
<sec/>
– Nåväl, svarade riddaren, – det må så blifva. Om jag ej hört denne gosse uttala Guds och Kristi namn, skulle jag tro honom vara en ond ande, ett hemskt spökelse, ett bländverk från afgrunden. Se hans ögon! Äro de ett barns ögon? Talar ej olyckan ur deras mörka djup? Jag säger er, fromme fader, bestänk detta barn i morgon rikligen med vigvatten! 
<sec/>
– För mig är hans ansigte behagligt, och icke heller ser jag något ondt i hans ögon, svarade priorn. 
<sec/>
– Jag tänker på pestgossen, mumlade riddaren; – måtte den här icke föra olyckan i mitt hus! 
<sec/>
– Hvilken tanke! svarade priorn. – Tala icke så högt! Ni gör den lille främlingen ledsen. 
<sec/>
– Han hör mig icke. Han sjunger sina trollsånger. Hvem sjunger dylikt, då åskan går?... Förbarma dig, Gud! hvilken blixt! ... 
<sec/>
Detta utrop framkallades af en ny ljungeld, som bestrålade det skumma rummet med det hvitaste sken. 
<sec/>
I sjelfva verket hade Sorgbarn alldeles icke lyssnat till de bägge männens samtal, utan sysselsatte sig nu med en egen lek. Barn pläga ju hastigt byta allvar mot lek och lek mot allvar. Sorgbarn hade ur sina kläder framtagit tvenne glasbitar, och lagt dem framför sig på golfvet. Han knäppte med fingrarne på dem, så att de gåfvo underliga ljud ifrån sig, och sjöng, utan att akta på männens närvaro. Hans sång var vemodig och omfattade blott några toner, som bildade en enformig, ödslig och främmande melodi. Om riddaren och patern, i stället för att tala med hvarandra, velat lyssna till Sorgbarns sång, så skulle de på de mellanstunder, då åskan var tyst, kunnat höra följande ord, beledsagade af glasbitarnes toner, regnets sorl derute och klockornas klang från tornet: Vredgas icke, goda moder, Gråt ej heller, goda moder, Om du icke är en syster Till den mörka nattens skyar; Ty när nattens skyar vredgas, Fräsa blixtar öfver verlden, Och den vida verlden bäfvar; Ty när nattens skyar gråta, Då förrinna de i tårar, Då försvinna de i tårar, Och de äro icke mera. 
<sec/>
Dessa ord sjöng Sorgbarn, och när han slutat dem, började han åter sjunga samma ord. Men nu steg riddaren upp, gick hastigt fram till honom och trampade glasbitarne i smulor. 
<sec/>
– Hör du icke åskan? sade han och fattade gossen häftigt i armen. – Vill du gäcka Guds röst i stormen? Hvar har du lärt seder? Plägar ej den fromme korsa sig och böja sitt hufvud för blixten? Är du en hedning? 
<sec/>
Sorgbarn såg på sitt smulade instrument och derefter på riddaren. 
<sec/>
– Får jag tjena dig i hundra dagar eller icke? frågade han, likasom han icke förstått riddarens vrede. 
<sec/>
Denne släppte hans arm, och kunde knappt uthärda hans blick, men svarade: 
<sec/>
– Du må komma, ty det lyster mig att se, hvem du är. Men dessa hundra dagar skola icke blifva dina sötebrödsdagar, var visa derom! Du skall få sofva på min matta, men också vara min hund och lönas med sparkar. Och blifva icke de plundrade klosterskatterna genom dig återfunna, såsom du föregifver, att det blifvit uppenbaradt din moder, då har du ännu värre att frukta. 
<sec/>
Sorgbarn tycktes icke frukta utan glädja sig åt löftet, ty det skimrade likasom fröjd i hans mörka ögon. 
<sec/>
Riddaren önskade nu god natt åt priorn, som i hjertat var bedröfvad öfver hans hårdhet mot den lille pilgrimen. Men pater Henrik sökte godtgöra detta, genom att visa gossen desto större godhet; när riddaren aflägsnat sig, förde priorn Sorgbarn icke till klosterköket, utan till munkarnes bord i refektorium, satte honom vid måltiden mellan sig och den äldsta klosterbrodren och berättade för munkarne om hans pilgrimsvandring och märkvärdiga ärende. 
<sec/>
Sedan bröderna hört detta, visade de Sorgbarn större vördnad än äldre män pläga tillmäta gossar. 
<sec/>
Efter måltiden bäddades åt Sorgbarn en säng i bokrummet, der han öfverlemnades åt ensamheten, sedan priorn önskat honom god natt, välsignat honom och återvändt till sin cell. 
<chapter/>
<chaptername>Kap13</chaptername>

<chaptername>II.</chaptername>

<chaptername>Riddaren och pilgrimen.</chaptername>

<sec/>
Tidigt följande morgon hölls i klosterkapellet den messa, med hvilken pater Henrik beslutat inviga Sorgbarns fromma värf hos riddar Erland. 
<sec/>
Den förflutna nattens åska hade rensat luften. Morgonen var behaglig. Vid Erlands arm vandrade fru Helena till klostret, följd af alla slottets tjenare och tjenarinnor. Riddaren hade för sin husfru berättat sitt möte med Sorgbarn, dennes ärende och sitt löfte att emottaga honom i sitt hus. Mot detta löfte hade fru Helena så mycket mindre att invända, som det gällde en from gerning, genom hvilken måhända Guds kraft på ett underbart sätt skulle uppenbaras. Hon blef tvertom ganska brinnande i hågen att se den unge pilgrimen och kände i sitt hjerta glädje deröfver, att just hennes hus var det, i hvilket uppenbarelsen anbefallt honom botgöra och tjena. Och när fru Helena inträdde i kapellet, munkarnes högtidliga sång tonade henne till mötes, och hon bland deras böjda gestalter upptäckte gossen, iförd en snöhvit drägt, och skönare än någon af de keruber, med hvilka en konstnär smyckat Gudshusets väggar, då knäföll hon och med henne riddaren och allt folket, och förenade sin bön om det fromma verkets framgång med den Ambrosianska hymn, som högtidlig, fastän sjungen af darrande stämmor, fyllde hvalfvet: O rex æterne domine, Rerum creator omnium, Qui eras ante sæcula Semper cum patre filius ... 
<sec/>
Rökelsekaren svängdes och fyllde koret med ljusa skyar; pilgrimen knäböjde på altarrunden och emottog välsignelsen. Sedan detta skett, fattade priorn hans hand och förde honom fram till riddaren. Fru Helena emottog honom med vänliga ord; riddaren sade intet, men han såg noga till, att Sorgbarn, likasom alla de öfrige, fick sin andel från vigvattensqvasten, då de lemnade kapellet. Sedan Sorgbarn åter ifört sig sina vanliga kläder, följde han, ett mål för allas nyfikna blickar, sitt nya husbondfolk till slottet. 
<sec/>
På vägen dit inträffade, att en raggig hund med långsamma steg, likasom stela af ålder, kom gående ur skogen, sällade sig till Sorgbarn och slickade hans hand. Derefter vädrade han på riddaren, uppgaf ett tjut och ville hoppa upp mot hans bröst. Riddaren sparkade hunden tillbaka, men då han betraktade djuret närmare, utropade han, i det han stannade: 
<sec/>
– Min gamle Käck! att du ännu lefver! Hvarifrån kommer du? 
<sec/>
Riddar Erland smekte hunden och kunde inom sig icke nog undra öfver detta oväntade återseende, ty Käck hade för tio år sedan försvunnit, och riddaren trodde, att det främmande folket stulit honom, eller att han blifvit uppäten af vargarne. 
<sec/>
Dock gladde sig riddaren icke öfver detta återseende, utan snarare fyllde det honom i denna stund med vidskepliga tankar och förband sig i hans själ med åtskilliga minnen, från hvilka han helst ville vara befriad. Men Käck vandrade troget i riddarens spår till slottet, välkomnades der af de äldre bland husfolket, för hvilka hans återkomst gaf anledning till mycket tal, och intog, i trots af det yngre hundslägtets förargelse, sitt gamla bo på borggården. 
<sec/>
Nu följer i ordningen att berätta, huru Sorgbarn tillbragte sina dagar på Ekö slott. 
<sec/>
Riddar Erland tycktes med stor motvilja foga sig uti de nya anordningar, som Sorgbarns värf kräfde. Fru Helena utsåg åt sin man ett afskiljdt tornrum till sängkammare, och hon uppmanade honom vänligt, men enträget, att endast af Sorgbarn låta betjena sig, huru illa detta än måtte ske; ty så var ju uppenbarelsens föreskrift enligt fru Helenas uppfattning. Samvetsgrannt iakttogs derför, att endast Sorgbarn fick brädda hans bägare och uträtta hans befallningar för öfrigt. Men ingalunda tycktes det smaka riddaren att emottaga sin bägare ur den lille botgörarens hand; ja de begge första dagarne rörde hans läppar icke pokalens rand. Mörka blickar, tunga ord blefvo gossen ymnigt till del; stundom hände ock, att riddaren lyfte sin hand, för att slå honom; men då stod Sorgbarn, som vanligt, stilla, tyst, med fällda ögonlock och vemodig panna ... och riddaren tyglade sin vrede. Minst tålde riddaren hans ögon; detta visste Sorgbarn och såg honom derför sällan i ansigtet. För att undvika sin påtvungne tjenare vistades riddaren mer än vanligt i skog och mark; han jagade, fiskade, besökte underhafvande och tillsåg deras arbeten på åker och äng. Då hade Sorgbarn sina lediga stunder, och dem använde han till att vandra i skogen, hvarunder Käck vanligen följde honom, eller att sitta ensam i en obebodd tornkammare, der ett sönderblåst fönster gaf honom ämne till ett nytt instrument; vid dess toner sjöng han då sina vemodiga och besynnerliga visor, diktade i hans egen själ. Sorgbarn fick vid dessa tillfällen vara ostörd, ty man trodde, att han i sin ensamhet väntade på uppenbarelsen, hvarest han nämligen skulle finna de röfvade klosterskatterna. Men om natten hvilade Sorgbarn på mattan innanför riddar Erlands dörr, och denne åhörde under sömnlösa timmar med stor otålighet de suckar, som pressades ur den unga barmen. 
<sec/>
Om aftnarne, då riddaren satt i salen hos sin fru, var Sorgbarns plats i ett aflägset hörn. Fru Helena talade ofta till gossen vänliga ord; men hans ansigte lyste dock aldrig af glädje. Dock förstod han hennes välvilja; det märkte hon i hans ögon. Men när riddaren, såsom ofta hände, tog sin son, den lille Erland, i famn, lät honom rida på sitt knä eller smekte och kysste honom; då qväfde Sorgbarn snyftningar, men lät tysta tårar rinna, ty tårar höras icke, och mörkt var hörnet, der Sorgbarn satt. 
<sec/>
Så kom den tionde dagen af Sorgbarns vistelse på Ekö slott. Riddaren hade rott ut på sjön att fiska; Sorgbarn gick till skogen. När riddaren återvände från fisket och satte sig till middagsbordet, var Sorgbarn icke tillstädes. Hans plats var annars bakom riddarens stol, ty han betjente sin herre äfven vid måltiderna. 
<sec/>
– En påpasslig tjenare och en ifrig botgörare, denne Sorgbarn! sade riddaren. – Ve hans arme faders själ, om icke andra öfverloppsgerningar än denne sons kunna lösa henne ur skärselden! 
<sec/>
Men riddaren hade knappt uttalat dessa ord, förrän Sorgbarn inträdde. 
<sec/>
– Kom hit, ropade riddaren, hvars vrede var väckt, det är svårt att säga af hvilken orsak; – är du min tjenare, så må du ock passa på din tjenst, du lilla spökelse! 
<sec/>
Och med dessa ord slog riddaren Sorgbarn så häftigt i ansigtet, att han föll till golfvet. 
<sec/>
Fru Helena gaf sin stränge man en förebrående blick för denna grymhet; men Sorgbarn steg upp, aftorkade en fuktig glans, som fruktan, sorg eller smärta frampressat i hans ögon, och upptog ur sin lifrock ett skinande smycke, det han med blossande kinder räckte åt riddaren. 
<sec/>
Det var Mariabildens gyllene krona, för tio år sedan röfvad ur klostret af det främmande folket. Riddaren igenkände henne och häpnade; fru Helena fattade kronan och utbrast i ett glädjerop. Den lille Erland, som satt bredvid sin fader, sträckte armarne efter henne, ty hennes glans fägnade hans ögon. 
<sec/>
– Hvar har du funnit kronan? frågade riddaren. 
<sec/>
– I skogen, svarade Sorgbarn. 
<sec/>
– Har du funnit allt? 
<sec/>
– Nej, men om tio dagar skall jag finna mer och om hundra dagar har jag funnit allt; så talade min moder. 
<sec/>
Riddaren teg och fortsatte sin måltid. Men fru Helena fattade Sorgbarns arm, lade sin kind till hans och sade halfhögt: 
<sec/>
– Du lille pilgrim, förlåt herr Erland! Han vill dig icke illa, men han är häftig af naturen. 
<sec/>
Vid dessa ord brast Sorgbarn i gråt. Äfven den lille Erland började, kanske blott för sällskaps skull, gråta. Han tyckte om Sorgbarn, ty Sorgbarn lekte stundom med honom och visade stort tålamod med hans nycker. 
<sec/>
Då steg riddaren upp, slängde stolen utåt golfvet, lemnade salen och gick till sin tornkammare. 
<sec/>
Sorgbarn gick efter, ty hans tjenst bjöd detta. Men han fann dörren till tornkammaren låst; riddaren ville väl vara ensam. Då satte sig Sorgbarn vid dörren och väntade i långa timmar. Men först mot qvällen trädde riddaren åter ut. Han gick då till salen, talade föga med fru Helena, åt sin aftonmåltid och vände, följd af Sorgbarn (ty tjensten bjöd ju honom detta) åter till sin sängkammare. 
<sec/>
Dagen föll sparsamt genom det trånga och dunkla fönstret in i rummet. Riddaren synade ett gammalt svärd och teg. Det var så tyst, att sandens rinnande i timglaset förnams som en sakta röst, hviskande om tröst och död. 
<sec/>
– Fyll min bägare! befallde slutligen riddar Erland. 
<sec/>
Sorgbarn hällde lätt aftonvin i pokalen och räckte den med darrande hand, med sänkta ögon, åt sin herre. 
<sec/>
– Det smakade godt, sade riddaren och satte pokalen på bordet 
<sec/>
Derefter gick riddaren till hvila. Sorgbarn gick till sin matta och lade sig. Då märkte han, att hans läger var mjukare än vanligt, och fann några täcken dolda under mattan. Undrande på hvem som gjort detta, ty ingen annan än riddaren och han sjelf hade varit i kammaren, släpade han undan dessa täcken, ty hans värf kräfde det vanliga hårda lägret. 
<sec/>
Detta såg riddar Erland, men sade intet. 
<sec/>
En stund förflöto och endast sanduret hördes i tornkammaren. Då sade plötsligt riddar Erland: 
<sec/>
– Sorgbarn, jemka min hufvudkudde! 
<sec/>
Sorgbarn steg upp, uträttade befallningen och återvände till sin matta. 
<sec/>
– Nu hvilar jag godt, sade riddaren. 
<sec/>
En half timma förflöt. Sorgbarn trodde nu, att riddaren sof och lät derför en suck befrias ur sitt hjerta, förvissad, att den icke skulle uppfångas af sofvande öron. Men han spratt till vid riddarens röst, som en stund derefter frågade: 
<sec/>
– Sorgbarn, sofver du? 
<sec/>
– Nej, svarade gossen. 
<sec/>
Det blef åter tyst. En timma förflöt. Det outtröttliga sanduret hviskade, som alltid, om tröst och död. Sorgbarn lyssnade till hviskningen och tyckte sig förstå den. Då hördes åter riddarens röst: 
<sec/>
– Sorgbarn, sofver du? 
<sec/>
Denna fråga ljöd så mild, att det ljöd en efterklang deraf i Sorgbarns själ. 
<sec/>
– Nej, svarade han och bet i sitt täcke, för att qväfva en suck. 
<sec/>
– Sorgbarn, fortfor riddaren, – hvarför sofver du icke? Barn pläga ju gerna sofva om natten? Är du ledsen, Sorgbarn? Ja, jag har varit hård emot dig, jag har misshandlat dig. Arme lille pilgrim, ensam i verlden, men beskyddad af Gud! Vill du förlåta mig? 
<sec/>
Sorgbarn svarade blott med snyftningar. 
<sec/>
– Sof nu! Sof godt, stackars barn! sade riddaren. 
<chapter/>
<chaptername>Kap14</chaptername>

<chaptername>III.</chaptername>

<chaptername>Grottan.</chaptername>

<sec/>
Icke litet fägnade det fru Helena att se den hastiga förändring, som timat i riddar Erlands sinnelag mot Sorgbarn. Tålamod och mildhet besegra vrede, tänkte fru Helena; dessutom hade det väl bidragit något till riddarens blidare uppförande, att Sorgbarn fann den gyllene kronan, och uppenbarelsen således visade sig sannfärdig. Så trodde åtminstone fru Helena. 
<sec/>
Ja, riddar Erland visade alltifrån elfte dagen af den lille pilgrimens vistelse i slottet vänlighet emot honom. Detta återverkade äfven på Sorgbarn, så att hans väsen blef mer fritt och sig sjelf likt. I riddarens närvaro spelade han på sina glasbitar och sjöng, obekymrad om någon hörde honom eller icke. Han kände nu ingen bitterhet eller hvad det kunde vara, som utpressat hans tysta tårar, då riddaren smekte sin son. Han såg herr Erland fritt i ögonen och smålog, när han framräckte bägaren. Men skogen besökte han dagligen på de timmar, när ej riddaren kräfde hans tjenst, och Käck följde honom nästan alltid. 
<sec/>
På tolfte dagen hände att pater Henrik gick till slottet dels för att se den lille pilgrimen, som han höll kär och betraktade med större vördnad, alltsedan den underbart återfunna kronan ånyo prydde den heliga jungfruns bild i klostret; dels ock för att meddela riddaren innehållet af ett bref, som anländt från ett kloster uppemot norska gränsen. 
<sec/>
Men då patern ankom till slottet, fick han veta, att Sorgbarn länge varit i skogen. Deremot var riddar Erland nyss hemkommen, och pater Henrik gick då till honom. 
<sec/>
Paterns anlete, annars på en gång lugnt och lifligt i uttrycket, bar tydligt vittnesbörd om en tung och orolig sinnesstämning. De begge männen träffades i tornkammaren. 
<sec/>
– En hemsk nyhet, sade patern, lade brefvet på bordet och satte sig tungt i en länstol. – Detta pergament är mig tillsändt från min broder Benediktus, prior i Gudtorps kloster, som ligger vid gränsen af Norge. 
<sec/>
– Nåväl? frågade riddaren. 
<sec/>
– Du spådde sannt ... jag fruktade det ... Läs! Han nalkas oss med stora steg, Guds vredes dag, dies iræ dies illa ... Pesten är i landet och sprider sig hastigt. Förbarma dig, Gud! Hvem undrar, om det starkaste hjerta nu vill bäfva! 
<sec/>
Riddar Erlands bleka kinder blefvo blekare. Han fattade pergamentet, och hans blick föll på följande rader:  
<sec/>
„Den hemske mandråparen lär kommit till norska staden Bergen med ett redlöst angliskt skepp, hvars besättning var i nöd, då skeppet dref in i hamnen. Han skonar hvarken hög eller låg, klerk eller lekman, rik eller fattig. I Trondhiem är ärkebiskop Arne med hela domkapitlet slagen af honom. Han har vandrat från dal till dal och bortsopat allt lefvande, icke blott menniskorna utan husdjuren, vilddjuren, ja fåglarne under himmelen. Nu är han här. Parce, parce, cohibe flagellum, Domine Deus! Mitt kloster är utdödt. Jag är ensam qvar. Mina bröders lik ruttna utanför klosterporten; jag har ej kunnat begrafva dem. Jag ser genom mitt fönster de ännu lefvande bland folket draga i procession kring kyrkan, anropande Guds barmhertighet. Medan tåget skrider, glesna dess leder, och hopen af döende och döde, som ligga deromkring, förökas. Sjelf ser jag stundligen på min kropp, väntande att der skåda dess svarta märken, som äro sjukdomens och dödens förebud. Jag vet, att jag skall dö. Gud vare min själ nådig! En man, som inbillar sig, att han skall få lefva, om blott han lemnar dödens nejd, skall fortbära detta bref. Jag betviflar, att det skall komma i din hand. Pax tecum!“ 
<sec/>
– Gud vare oss nådig! sade riddaren med djup röst. – Detta bref är dock redan gammalt. Måhända är oss den store mandråparen nu helt nära. Svårt är att hafva hustru och barn i sådane tider. 
<sec/>
– Bäst är att ingenting jordiskt älska, sade patern; – då förskräcker icke dödens port. 
<sec/>
– Jag har sett pesten helt nära, fortfor riddaren; – jag har i de sydländska städerna vandrat bland likhögar, burit sjuke på min rygg, kännt deras andedrägt blandas med min, och dock lefver jag ännu. 
<sec/>
– Vårt öde står i Guds hand ... Med denna tanke lyfte patern den fasa, hvarmed olycksposten först slagit honom, från sin själ, och andades åter fritt. 
<sec/>
– Ja, ni har rätt: vårt öde står i Guds hand. Fromme fader, vore Sorgbarn, min munskänk, här, skulle vi lätta våra hjertan med en bägare godt vin. Dock, han infinner sig snart, ty han sköter sin tjenst med noggranhet. 
<sec/>
Och riddaren skådade ut genom fönstret, ty hans hjerta, som grymt bekämpat sin egen känsla, hade nu utan motstånd öfvergifvit sig åt en sådan tillgifvenhet för Sorgbarn, att det längtade efter honom hvar stund han var borta. Denna känsla var hemlighetsfull och oförklarlig. Visst voro Sorgbarns ögon speglar för Sorgbarns egen själ, det kunde väl ej betviflas; men likväl förekom det riddaren, som om ur djupet af dessa ögon blickade tvenne andra, i hvilka han först med bäfvan, sedan med lugn igenkände en likhet med Singoallas ... „först med bäfvanlrdquo;, ty minnet af Singoalla var för honom ett hedniskt minne, genom giftdryckens lekamliga och vidskepliga sagors andliga verkningar förenadt med erinringar af helgerån, svek, mord och trolldom; ty minnet af Singoalla var äfven förenadt med hågkomsten af en ed, visserligen hednisk, men dock en ed, den riddaren brutit, och med minnet af en vedergällning som denna ed skulle draga öfver hans hufvud ... „sedan med lugn“, ty genom den lille pilgrimen blef detta minne likasom kristnadt, och riddaren tyckte sig känna, att han med godhet mot Sorgbarn kunde försona hvad han ofrivilligt brutit mot Singoalla. 
<sec/>
Men vi lemne riddaren och följe Sorgbarns väg i skogen! Så fort, att hans bleka kinder färgades af rodnad, hade Sorgbarn ilat bland granarne längs insjöns strand, tilldess han slutligen kom till en sammangyttrad hop af branta klippor, väldiga delar af ett berg, som urtidens krafter söndersprängt, och hvars stycken nu på ett förvirradt sätt stodo lutande mot eller vältrade ofvanpå hvarandra. Sorgbarn inträngde uti irrgångarne bland dessa klippor, klättrade än upp, än ned, och stod slutligen i en grotta, dit endast matt dager inträngde mellan hällar, slängde som tak öfver lutande granitbranter. Käck hade, flåsande af ansträngning, åtföljt Sorgbarn. 
<sec/>
Grottan var bebodd. En mossbädd, beklädd med skinn af skogens djur, följde de oregelbundna väggarne. En flat sten gjorde tjenst som bord i grottans midt. I en naturlig fördjupning af klippväggen var husgeråd samladt. På golfvet lågo en båge, en bundt pilar och ett svärd, och derbredvid svedda grenar på en hög af kol och aska. 
<sec/>
Tvenne skepnader sutto i skymningen derinne, när Sorgbarn med Käck anlände. Den ena var en man, mager, svartbrun och dystert blickande ur ihåliga ögon. Den andra var en qvinna, mörk och mager likasom mannen. Begge tego och stirrade framför sig. Obeskrifligt lidande suckade ohörbart i hvarje drag af denna qvinnas anlete; trånande smärta hade tecknat linierna af hennes gestalt. Men skönhet låg ännu, ett blekt, händöende skimmer, öfver denna bild af sorgen: en vemodig skönhet, erinrande om sin egen stundande förintelse. 
<sec/>
– Sorgbarn är här, sade mannen, ty qvinnan hade icke hört ljuden af gossens steg, icke ens märkt, att Käck lagt sig på mossbädden bredvid henne, der han gäspade och sträckte sig alldeles hemmavant. 
<sec/>
Qvinnan spratt till och såg upp. Sorgbarn lade sina armar kring hennes hals, kysste henne på mun, ögon och panna, tryckte sin kind mot hennes och sade: 
<sec/>
– Goda moder, jag bär ett gladt budskap till din själ. 
<sec/>
Singoalla ... ty denna qvinna var Singoalla ... svarade då med lifvadt anlete: 
<sec/>
– Ett gladt budskap? Vill du gifva mig en solstråle, du son af en grym fader? Sorgens barn, älskade, älskade, gif mig honom, men låt honom ej försvinna! 
<sec/>
Singoalla fattade Sorgbarns hand, kysste den och förde den öfver sin panna. 
<sec/>
– Min fader hatar mig icke längre, sade Sorgbarn. Det var detta budskap han ville framföra. 
<sec/>
– Assim! ropade Singoalla till den mörke mannen; – hör du! Erland hatar icke längre sin och Singoallas son! 
<sec/>
– Jag hör, svarade mannen doft; – kraften kan då verka. Låt den verka snart! 
<sec/>
– Han hatar dig icke längre, upprepade Singoalla med gränslös förtjusning. – Har han kallat dig son, anar han, att du är hans son? Säger han icke stundom, att du liknar Singoalla? Har han aldrig nämnt mitt namn till dig? Visst har han det! 
<sec/>
– Nej, svarade Sorgbarn. 
<sec/>
Singoalla förde handen till pannan. 
<sec/>
– Nej, sade hon saktare, – jag borde veta det ... Sorgbarn, fortfor Singoalla, – är fru Helena mycket skön? Smeker riddaren ofta sin fru? Älskar han henne mycket? 
<sec/>
– Ja, svarade Sorgbarn, och Singoalla vände bort sitt ansigte och dolde det mot den kalla klippan. 
<sec/>
– Låt kraften verka! hördes Assims röst. 
<sec/>
– Var icke ledsen, moder, bad Sorgbarn och förnyade sina smekningar, tilldess Singoalla åter vände sitt ansigte till honom. 
<sec/>
– Välan, utbrast Singoalla och steg upp. – Kraften skall verka. Sorgbarn, du skall föra din fader till mig. 
<sec/>
– Om Gud gifver mig styrka, svarade gossen. 
<sec/>
– Du har henne, svarade modren; – du har denna styrka, som Alako skänker sina utvalda. Du kan förrätta stora ting med den kraften. Du är son af söderns glöd och nordens köld. Du är son af trohet och svek, af hedning och kristen, af det ljusa och det mörka, af kärlek och mannastyrka. Stackars Sorgbarn! Hvarför är du här? Se, du är en riddares son, ett slott skulle vara din boning, sammet din drägt och guldsporrar klinga vid dina steg. Men du är född till sorg, icke till glädje; din hands linier, din pannas hvälfning, ådrornas väf i dina ögonlock bestämma dig till ve och suckande. Din kind är blek, som blomman, då hon vexer i mörker. I sorg är du född till verlden, en suckande barm har du diat, din vaggsång var klagan, din moders kyss var salt af tårar. Sorgbarn, du skall föra din fader till mig; han har svurit mig trohet på Alakos bild; han är min; jag har rätt att utgjuta hans blod, att stänga hans himmel, om hans och din gud är min gud. Du skall föra honom till mig, ännu denna natt, Sorgbarn. Han skall dragas till doms för sitt svek och sin grymhet. O, har han hjerta, skall han gråta öfver dina bleka klinder och rysa öfver din arma moders qval! 
<sec/>
– Jag skall föra min fader till dig, men Assim får icke döda honom, sade Sorgbarn. 
<sec/>
– Som din moder befaller, sade Assim torrt och sparkade till svärdet, som låg på golfvet. – Jag har lofvat vara din moders slaf, fast min trohet är henne mindre dyrbar än din faders svek. 
<sec/>
– Tyst! ropade Sorgbarn till Assim; – är du min moders slaf, så må du tiga! 
<sec/>
– Jag är en furstes son och hennes slaf, svarade Assim. 
<sec/>
– Nu lemnar jag dig, moder, sade Sorgbarn. Riddaren väntar mig. I natt återvänder jag med min fader. 
<sec/>
– Se der, sade Assim, – på hallen ligga några frön, dem jag plockat vid fullmåne. Lägg dem i riddarens bägare, då lyder han lättare din kraft. 
<sec/>
Sorgbarn tvekade. 
<sec/>
– Tag dem, sade Singoalla; – Assim samlar äfven andra frön än giftiga. 
<sec/>
Vid dessa ord nedslog Assim sina ögon. Sorgbarn tog de frön han samlat. 
<sec/>
– Moder, sade Sorgbarn ängsligt, – ännu ett ord! Har du haft en uppenbarelse, hvar jag nästa gång skall finna någon af de nedgräfda klosterklenoderna? 
<sec/>
– Ja, jag har haft en ny uppenbarelse och skall om åtta dagar visa dig stället, hvar du skall finna nattvardskalken. 
<sec/>
Singoalla kysste Sorgbarn. Gossen lockade till sig Käck, som just höll på att somna, lemnade rummet och ilade genom skogen till slottet. 
<sec/>
Då han var gången, sade Singoalla till Assim: 
<sec/>
– Upp, tag spaden och nattvardsbägaren! Gräf ned honom under den lösa trädroten, som jag visade dig vid bäckens fall i insjön! Sorgbarns själ får ej smittas af svek. 
<sec/>
Assim vältrade undan en sten, som dolde en håla, i hvilken de röfvade klosterklenoderna voro samlade. Han tog nattvardskalken, lät det öfriga ligga, flyttade stenen åter öfver hålan, tog en spade och gick. 
<sec/>
Med dessa röfvade skatter hade Assim öfvergifvit sitt folk, sedan han en tid varit dess höfding efter Singoallas fader, som fallit i en strid med folket på Jutlands sandkust. Under denna tid hade Singoalla åtföljt Assim, och det hette, att de voro man och hustru, men de voro det icke, ty Assims kärlek föraktades af Singoalla, och han var hennes slaf. 
<sec/>
Men Sorgbarn trodde, att det var en uppenbarelse från Gud, genom hvilken den heliga kronan blifvit återfunnen i skogen. 
<chapter/>
<chaptername>Kap15</chaptername>

<chaptername>IV.</chaptername>

<chaptername>Den hemliga kraften.</chaptername>

<sec/>
Sorgbarn återkom till slottet, medan priorn och riddaren ännu sutto vid bordet i tornkammaren, inbegripne i dystert samtal. Sorgbarn fyllde deras bägare, och priorn tömde sin med förtröstan, emedan den räcktes honom af en from pilgrims hand. 
<sec/>
Efter måltiden återvände priorn till klostret. Hvarken han eller riddaren hade med fru Helena eller husfolket talat om det hemska budskap, som kommit från gränsen af Norge, ty de ville icke i förtid förskräcka någon. 
<sec/>
Följd af Sorgbarn gick riddar Erland till tornkammaren, för att njuta nattens hvila. Sorgbarns hjerta skälfde, ty han hade i riddarens aftondryck blandat Assims hemlighetsfulla frön; hans hjerta skälfde, ty han skulle denna natt medelst det, som Assim och Singoalla kallat den hemliga kraften, föra sin fader till sin moder. 
<sec/>
Denna kraft är i våra dagar allmänt känd och likväl ännu en icke afslöjad gåta. Vår tids doctores, som utransaka nervtrådarnes mikroskopiska förlängning, veta lagarne för verldsklotens rörelser i den oändliga rymden och vattendroppens i det hårfina röret, hafva dock ännu icke fullkomligt utransakat denna krafts hemligheter. 
<sec/>
Men innan Mesmer uppdagade den, var den såsom tillvarande känd och använd af Indiens brahminer, och af folket från Assaria. Men folket från Assaria forskade icke; det använde kraften helt enkelt, och lät den vara hvad den var och hvad den är: en gåta. 
<sec/>
Sorgbarn var i högt mått begåfvad med den hemliga kraften; det hade hans moder erfarit. Då hennes hjerta slets af qval, och sömnen flydde hennes läger, plägade Sorgbarn stryka öfver hennes ansigte med sina händer, och sömnen kom, och hjertat vaggades till några timmars ro. 
<sec/>
Nu sofver riddaren: det höres af hans andedrag. Sanduret hviskar. Stjernorna blicka in genom tornfönstret. Sorgbarn stiger upp från sin matta och smyger med ljudlösa steg till Erlands säng. Den lilles hjerta är i våldsam rörelse. Hans händer lyftas tvekande. De sväfva som skuggor öfver riddarens panna ned mot hans bröst. Sanduret hviskar alltjemt. Stjernorna blicka genom tornfönstret. Det är tyst; äfven riddarens andedrag hafva tystnat. Han hvilar i sängen, lik en död, och stjernljuset darrar på hans bleka panna. Som skuggor sväfva Sorgbarns händer öfver riddarens ansigte; de sväfva öfver hans ansigte som tysta skuggor. Då reser sig riddaren upp. Sorgbarn far tillbaka, uppgifver ett halfqväfdt rop och kastar sig på knä. Riddarens ögon äro slutna. 
<sec/>
– Herr Erland, hviskar Sorgbarn, – jag vill dig icke illa. Vredgas ej! 
<sec/>
Riddaren svarade icke. 
<sec/>
Då märkte Sorgbarn, att kraften verkat. Han steg upp och sade lugnt: 
<sec/>
– Riddare, du skall lemna bädden och följa mig! 
<sec/>
– Hvart vill du föra mig, Sorgbarn? 
<sec/>
– Du skall snart få veta det. 
<sec/>
Riddaren klädde sig. Derefter fattade Sorgbarn hans hand, och de lemnade kammaren. 
<sec/>
De stego ned för torntrappan och kommo genom en bakport till stranden der riddarens fiskarbåtar lågo. I den minsta af dessa båtar rodde honom Sorgbarn öfver sundet med så tysta årslag, att väktaren svårligen kunde höra det, fattade derefter hans hand och förde honom in i skogen. 
<sec/>
Den hemliga kraften verkade nämligen så, att riddarens vilja, så stark och oböjlig hon annars var, underordnade sig gossens; ja, sammansmälte med denna till en. Riddarens själ såg in i Sorgbarns, såsom den trogne tjenaren ser i sin herres ögon, hvad han vill, tänker och känner. Snart skulle den hemliga kraften verka ännu djupare. Såsom i det vexande trädet årsringarne bilda sig kring kärnan och förtorka, i den mån nya sådane lägga sig omkring de gamla, så vexa omkring det menskliga väsendets kärna årsringar af lidelser, känslor och tankar, som hvar efter den andra förtorka, medan nya lidelser, känslor och tankar, lägga sig utomkring de vissnade och saftlösa. Men själens äldsta årsringar äro dock de, som ligga närmast dess kärna; derföre äro barndomens minnen så ljufva: de äro närmast andens hjerta. Medan nu gossen förde Erland mellan skogens stammar, trängde den hemliga kraften allt djupare in i hans väsen, från årsring till årsring allt närmare kärnan; och allt som den inträngde, lifvades på nytt de förvissnade och förgätna lidelserna, svällde de åter af lifssaft ur minnets rot. Erlagd blef densamme han var för tio år tillbaka, då han plockade blommor vid bäckens rand med den bruna flickan. Skuggan, som dvalts i hans själs afgrund, steg upp i känslans ljusaste dager; ungdomskärlekens känsla, den ljufvaste, den som annars aldrig återvänder, ilade genom hans varelse, och han tänkte, han kände Singoalla. 
<sec/>
– Sorgbarn, sade riddaren, då de hunnit ett stycke in i skogen; – låtom oss sitta ned och hvila. Natten är så skön. Ser du stjernan, som glänser deruppe öfver ekens topp? Jag älskar dig som en son, som om du vore min lille Erland; ja jag älskar dig mera, bleka barn, och jag ser i din själ, att du älskar mig. Det är så skönt så friskt i natten. Hvart för du mig, Sorgbarn? Jag följer dig till verldens ända. 
<sec/>
– Jag för dig till min moder. 
<sec/>
– Bor din moder i skogen? 
<sec/>
– Ja. 
<sec/>
– O, att du vore min son! Är du icke min son? 
<sec/>
– Jag är din son, svarade Sorgbarn, häpen, rörd och förvirrad öfver dessa ljufva ord. 
<sec/>
– Hvem är din moder? Är det Singoalla ... Singoalla ... Singoalla? 
<sec/>
Klangen i hans stämma blef mildare och mildare. 
<sec/>
– Ja, min moder är Singoalla. 
<sec/>
– O Gud! sade riddaren, och tårar sipprade ur hans halfslutna ögon, – jag är så lycklig. Älskade son, hvi igenkände jag dig icke genast? Du har varit främling i din faders hus, du har lidit mycket af hans orättvisa vrede. Jag ser dock i din själ, att du icke hatar mig; nej, du älskar mig och är lycklig af mina ord. Kom, Sorgbarn, jag vill gå till din moder. 
<sec/>
De fortsatte vandringen. Sorgbarn ryste i natten ... ryste af sällhet, ty så kan äfven ske, då sällheten kommer, såsom en flod af solljus inströmmar i ögon, som, förut blinda, plötsligt blifva öppnade ... ryste af en hemsk känsla, ty riddaren var så blek, så underbart förändrad, hans röst så andelik ... det var som ett bländverk, som om en främmande själ talat ur hans mun. 
<sec/>
De stannade slutligen framför klippbrottet. Sorgbarn fattade sin faders hand och förde honom in i labyrinten. Ett eldsken lyste på afstånd; det försvann igen, ty en klippvägg undanskymde det, men snart visade det sig åter. Det kom från grottan.  
<sec/>
– O, jag darrar, mumlade riddaren; – bor min själs älskade i dessa klippor? 
<sec/>
Ljuden af riddarens och pilgrimens steg genljödo och förberedde den ensliga bostadens innevånare på deras ankomst. Singoalla satt på mossbädden, eldskenet flämtade på de fuktiga klippväggarne och spred en bedräglig rodnad öfver hennes kinder. Äfven Assim satt på sin förra plats, med korslagda armar. Han hade nyss slipat svärdet mot en berghäll; nu hängde det blottadt i hans bälte. 
<sec/>
– Hör, hviskade Singoalla, som alltifrån skymningens inbrott lyssnat och väntat, väntat och lyssnat; – hör! De komma. Assim, gå, gå! 
<sec/>
Assim steg upp. 
<sec/>
– Jag stannar i skuggan, sade han; – om du beslutar, att han skall dö, så rör i elden; det är tecknet. Mitt svärd är skarpt, min hand är säker, ett oväntadt hugg skall fälla den vilde isbjörnen. 
<sec/>
– Gå, gå! hviskade Singoalla med en befallande rörelse. Assim försvann. 
<sec/>
I nästa ögonblick inträdde riddaren och Sorgbarn. Singoalla stod framför Erland. Hon betraktade honom ... Hvem kan beskrifva en blick, sådan som denna? En lefnad med alla dess öden, fröjder och sorger, med hela dess rika skatt af lidelser och känslor kan sammandraga sig i en blick, såsom linsen samlar solens alla strålar i en brännpunkt. Det förflutna, närvarande och kommande kunna sammansmälta i en blick. De sammansmälte ock i Singoallas till en enda fråga, stolt och förkrossande, hotande och dock bäfvande. Det var en fråga om hågkomst eller förgätenhet, om kärlek eller hat, om tårar eller blod. På sina halfslutna ögonlock erfor riddaren en brännande känsla af denna blickande fråga. 
<sec/>
– Singoalla! hördes Erlands röst, mild och fruktande. 
<sec/>
Den ton, i hvilken detta ord klingade, besvarade allt hvad Singoallas själ frågat. Han kom med hågkomst, kärlek och bön om förlåtelse. Huru kunde hon då förkrossa honom med ord om mened, hämd och död? Singoallas hufvud sjönk mot hennes suckande barm, hennes pannas vemod dolde sig i de magra, genomskinliga händerna. Hennes gestalt, nyss så hög och stolt, blef likasom förminskad och kringgöts af de svarta lockarnes sorgedok, nyss svallande bakom henne lik en drottnings släp. 
<sec/>
– Singoalla, upprepade Erland, och tårar framträngde under hans ögonfransar.  
<sec/>
Singoalla svarade ej; hon stod lik en bildstod, men hennes barm och dess suckar förrådde lif. 
<sec/>
Riddaren lyfte Sorgbarn i sin famn och gick ett steg mot Singoalla. Sorgbarn slog sin ena arm kring sin faders hals, den andra kring sin moders. Deras hufvuden lutades mot hvarandra: Erlands bruna lockar blandade sig, såsom fordom, med de svarta böljor, som svallade kring Singoallas panna. 
<sec/>
Det är tyst i grottan. Hvar äro nu qvalen, vreden, de bittra minnena, som bodde derinne, de hemska suckar, som genljödo der, de vilda rop, som stundom gåfvo sig luft ur Singoallas bröst, då hennes förtviflans börda blef henne odräglig? Nu höras endast milda suckar, sakta snyftningar. Erland lägger sin arm kring Singoallas lif och hviskar – hon hör icke hvad, men det ljuder, som när en vindflägt vaggar sig till ro i björkens krona.  
<sec/>
Men utanför grottan glimma Assims ögon. Han skär tänderna af smärta. Han vill Singoallas lycka, men för honom, den förskjutne, att se denna lycka! Bättre vore det honom att dö i eld. 
<sec/>
Singoalla för sin hand öfver Erlands ansigte; hon frågar hviskande, med tårfyllda ögon, ömma underliga frågor: 
<sec/>
– Hvi är du så blek, Erland? Hvarför vissnade dina kinders rosor? Hvart flydde din ungdom? Jag drömde, att du ännu var sjutton år. O, Erland, har du lidit? 
<sec/>
– Hvar har du varit så länge, o Singoalla? frågade Erland tillbaka. – Mins du vår lyckas plats, der granen susade, der bäcken sorlade? Ack, granen susar ännu, bäcken sorlar ännu. Det förflutna har återvändt, vi äro åter unga. Kom, Singoalla, låtom oss leka och plocka blommor vid bäckens rand! Mötestiden är ju inne; himmelens stjernor blinka. Ser du dem icke? 
<sec/>
Erland fattade Singoallas hand och förde henne ur grottan. Knappt tänkande, endast saligt kännande, följde honom Singoalla. Hon vandrade med sänkt panna i svärmisk dröm vid sin riddares sida. Hon såg ej stjernorna, ej träden, mellan hvilka hon skred. O, slute aldrig denna sällhet! Låt dem leka vid bäcken och dö, innan morgonen kommer med sin kalla dager och sin grymma verklighet! Natten, drömmen, svärmeriet, de flämtande skuggorna, de blinkande stjernorna, det obestämda, obegränsade och sammanflödande, de ljufva villor, som födas i det dunklas sköte, o, hvad är solen med dess gyllene sken, dagen med dess klara föremål, dess kalla sanningar mot detta! 
<sec/>
Sorgbarn följde fader och moder. Den lilles ansigte glänste. En okänd makt rörde sig i hans barm och tvang honom sjunga för den lyssnande skogen. Men sången ljöd som en hviskning, och dess betydelse kände endast andarne, som sväfva genom natten. 
<sec/>
De kommo till kullen vid bäcken; han var ej långt från grottan. Erland och Singoalla satte sig vid kullens fot på gräsmattan, der de fordom setat; men leka, men plocka blommor kunde de ej; domnande hvilade de mot hvarandras skuldror; de kunde ej tala, endast sucka och känna hvarandras närvaro, halft vakande, halft drömmande. 
<sec/>
Men Sorgbarn satte sig vid bäckens rand, betraktande stjernorna, som speglade sig deruti, och sjöng för dem. 
<sec/>
Så skredo stunderna, och stjernorna, den ena efter den andra slocknade i vesterns töcken. Grå dimma blandade sig med mörkret; marken fuktades af arladagg. 
<sec/>
Då gick Sorgbarn till sin fader, lade sin hand på hans skuldra och sade till honom: 
<sec/>
– Natten lider. Stig upp och följ mig! 
<sec/>
Riddaren vaknade smärtsamt ur sin halfslummer; hans vilja var underdånig Sorgbarns; han måste lyda. 
<sec/>
Detta gjorde Sorgbarn, ty det var redan långt förbi midnatt, och den hemliga kraften, genom hvilken Sorgbarns själ beherrskade riddarens, började slappas. Det kände Sorgbarn af kyla och mattighet i sina lemmar. 
<sec/>
– Moder, sade han till Singoalla, – kom! Jag är matt och fryser. Vi måste skynda. 
<sec/>
– Säg farväl, o moder. Vi måste skynda, upprepade Sorgbarn ängsligt. 
<sec/>
Singoalla steg upp. 
<sec/>
– Farväl, hviskade hon till riddaren. 
<sec/>
– Nej, nej, sade riddar Erland; – här skola vi stanna evigt. Här är ljuft att vara. 
<sec/>
– Vi träffas åter. Farväl! 
<sec/>
– Fly, moder! Stanna ej! bad Sorgbarn. 
<sec/>
Singoalla ilade bort. Riddaren sträckte sin famn efter henne. 
<sec/>
– Kom, sade Sorgbarn; – du skall följa mig, fader. 
<sec/>
Och Sorgbarn fattade hans hand, och han måste följa. 
<sec/>
Med skyndsamma steg återvände de till slottet, rodde öfver sundet, gingo uppför torntrappan och inträdde i kammaren. 
<sec/>
– Tag af dina kläder och sof! befallde Sorgbarn. Riddaren lydde. Sorgbarn svepte sig i sitt täcke, lade sig på sin matta och somnade straxt af mattighet och ansträngning. 
<sec/>
Sanduret hviskar, de bleknande stjernorna blicka in i tornkammaren, riddaren sofver i sin säng, pilgrimen på sin matta. 
<sec/>
En timma derefter börjar dagningen. Fåglarne stämma upp sin sång; tjenarne på slottet vakna; från skogen ljuder redan den flitige nyodlarens yxa. 
<chapter/>
<chaptername>Kap16</chaptername>

<chaptername>V.</chaptername>

<chaptername>Dag och natt.</chaptername>

<sec/>
Riddaren vaknade tung i hufvudet. Äfven Sorgbarn vaknade straxt derefter, matt, men med en ljuflig efterklang af nattens lycka i sin själ. Fader! var han nära att säga till herr Erland, ty han erinrade sig väl de ord af faderskärlek, riddaren talat under natten, men ordet fader dog på gossens läppar, när han såg upp och skådade det dystra uttrycket i riddarens anlete. 
<sec/>
– Förbannelse, mumlade riddaren. – Jag har drömt en gräslig dröm denna natt. Onda andar hafva plågat mig. En sådan bar ock dina anletsdrag, du Sorgbarn. 
<sec/>
Herr Erland klädde sig skyndsamt och ilade ut att förfriskas af morgonvinden. Hela dagen var han dyster. Han talade föga till sin fru Helena, till Sorgbarn ännu mindre, smekte ej sin lille son, men bannade desto mera gårdens tjenare. 
<sec/>
Mot aftonen red herr Erland ut. Sorgbarn skyndade in i skogen till grottan. Singoalla satt der med strålande ansigte, ännu berusad af nattens minnen. Assim kokade mat i en kittel öfver elden och sade intet. 
<sec/>
Singoalla slöt Sorgbarn i famn, höljde honom med kyssar och frågade efter hans fader. 
<sec/>
– Min fader! svarade Sorgbarn bedröfvad. – Ack, jag vågar i dag icke kalla honom fader. Han är vred och säger, att han drömt en gräslig dröm i natt. 
<sec/>
– Sade han en gräslig dröm? frågade Singoalla eftersinnande. 
<sec/>
– Ja. 
<sec/>
– Det är omöjligt. Han älskar mig, utbrast Singoalla. – Våra fäder veta, att när den hemliga kraften verkar, då visar sig menniskan sådan hon är uti sitt inre. Ja, han älskar mig innerst i sitt hjerta. O, denna natt, denna sälla natt! Sorgbarn, du skall i qväll åter föra min riddare till mig. Men dessförinnan vill jag visa mig för honom, för att öfvertyga dig, att han älskar mig alltid. Kom, Sorgbarn, jag går till slottet. 
<sec/>
– Moder, ropade Sorgbarn, – du gör dig olycklig. Kom ihåg riddarens maka, fru Helena! 
<sec/>
– Hon! inföll Singoalla med blixtrande ögon. – Jag är riddarens första och enda maka, så sannt en Gud lefver i himmelen. Han älskar henne icke; han kan det icke. Såg du ej, hörde du icke under denna natt? Mig, mig ensam älskar hans själ. Jag går till honom. 
<sec/>
Fruktlösa voro Sorgbarns föreställningar. Hon gick. Sorgbarn följde henne gråtande och bedjande. Hon gick, ty ett tvifvel, det hon ville vederlägga, en svartsjuka, den hon förgäfves hånade, hade vaknat i hennes sinne. Assim tog sin båge på axeln och följde henne äfven, men på afstånd. 
<sec/>
Efter en stunds vandring kom Singoalla, följd af Sorgbarn, till en sakta sluttande höjd, öfver hvilken hennes väg låg. Hunnen upp på densamma stannade hon plötsligt, ty hon såg riddaren till häst der nedanför. Hans ansigte var mörkt och skräckinjagande. Hans häst var betäckt af skum. En båge hängde på hans sadelknapp. Äfven han upptäckte henne; han stannade, förde handen öfver ögonen, såg och ropade. 
<sec/>
– Förbannade spökelse! Hedniska troll! Förföljer du mig äfven vid dagsljus? 
<sec/>
Och han ryckte till sig bågen, spände den, lade en pil i dess ränna och sköt. 
<sec/>
Men Singoalla hade redan försvunnit. Assim hade störtat fram, ryckt henne med sig och fört henne ur sigte. Derefter spände Assim sin båge och ilade tillbaka, för att besvara skottet, men då var riddaren redan försvunnen. 
<sec/>
När Assim återvände, satt Singoalla på den gröna mossan och stirrade vildt framför sig. Sorgbarn satt bredvid henne, tyst, men önskade att få dö. 
<sec/>
– Singoalla, sade Assim och böjde sig öfver henne. – Vill du ej, att jag skall döda Erland? Jag har en giftig pil i mitt koger och riktar väl. 
<sec/>
– Jag har rättighet att taga hans blod. Döda honom! svarade Singoalla. 
<sec/>
Assim gick. Hans ögon lyste af fröjd. Äfven för honom fanns ett hopp. 
<sec/>
Men hans fröjd blef icke varaktig. Singoalla ropade honom tillbaka. Han kom som en lydig slaf. 
<sec/>
– Nej, Assim, du vän af giftiga drycker och giftiga pilar! Icke ännu, Assim! sade Singoalla. – Nej, icke ännu! upprepade hon, och förde ett finger likasom eftertänkande till sin panna. – Sorgbarn skall i qväll föra den förrädaren till mig. Jag skall då dömma honom, och blir domen döden, skall du, Assim, döda honom ... 
<sec/>
– Ha! tillade hon, och reste sig stolt; – den ljuslockiga qvinnan, hans blåögda Helena eger honom om dagen; men min, min är han om natten, ty han är slaf af min Sorgbarns kraft. Farväl, Sorgbarn! Jag väntar dig och honom i natt. I natt står domen. 
<sec/>
Långa voro qvällens timmar för Singoalla, der hon vid stockelden i grottan väntade på domens stund. Sorgbarn, mina ögons lust, din kraft skall icke svika ... så talade hon till sig sjelf. Slipa, slipa ... så talade hon till Assim, som oförtrutet, 
<sec/>
med vansinnigt lugn, brynte sitt svärd mot klipphällen. 
<sec/>
Men Sorgbarn, huru långa voro ej timmarne äfven för honom! Hur hemsk den stund, då riddaren åter dukade under för hans kraft! Hur ryslig hans nattliga vandring i skogen vid sin faders sida! 
<sec/>
– Sorgbarn, min son ... 
<sec/>
Så ljöd det åter från riddarens mun. Men nu ryste Sorgbarn vid dessa ord. De voro icke hans faders, de voro en bedräglig andes, som talade med hans faders tunga. 
<sec/>
– Sorgbarn! Du vet ej hur jag älskar dig, sade riddaren under den nattliga vandringen. 
<sec/>
– Nej, släpp min hand! Du må icke röra mig. Jag vill icke vara din son. 
<sec/>
– Natten är mörk, moln betäcka himmelen ... och du, o Sorgbarn, talar ord, som isar mitt blod. Ser du molnen på himmelen, min egen Sorgbarn? 
<sec/>
– Ja, det börjar regna. Skynda dig! Jag skall föra dig till min arma, olyckliga moder. 
<sec/>
Regnet började falla i strida strömmar. Det rasslade i skogen; ingen stjerna lyste den ensliga stigen. Nattfåglarne skreko i klyftorna. Och vid den lille gossens sida gick en blek vålnad med halfslutna ögon ... 
<sec/>
De kommo till klippbrottet. Sorgbarn stannade, och en ny rysning ilade genom hans lemmar. Han tänkte på Assims svärd, på domen, som väntade. Ja, han stannade och önskade sig döden, 
<sec/>
– Sorgbarn, sade riddaren. – Gif mig din hand. Du för ju mig till Singoalla. Elake Sorgbarn, jag skall klaga för din moder, att du talat grymma ord till din fader. 
<sec/>
Så hotade riddaren med smekande röst. Men Sorgbarn grät. 
<sec/>
– Hvarför gråter du? Hvarför vredgas du på mig? fortfor riddaren. – Kom, Sorgbarn! Gif dig tillfreds! Jag skall icke klaga på dig hos Singoalla. 
<sec/>
Och riddaren ville gå in bland klipporna. 
<sec/>
Men Sorgbarns vilja höll honom tillbaka. Gossen utbrast häftigt: 
<sec/>
– Nej, stanna! Fruktar du icke, herr Erland? 
<sec/>
– Vinden blåser i mörka skogen, men hvem fruktar vind och mörker? svarade riddaren. – Du är barnslig, gosse. 
<sec/>
– Hör du icke, hvad vinden säger dig? Det är en sorglig saga, och du borde frukta. 
<sec/>
– Hvad säger vinden? Berätta hans saga! Jag lyssnar gerna, om du blott aftorkar dina tårar och blir glad. 
<sec/>
Medan riddaren talade så, lutade han sig mot en häll, smålog och höjde sin panna mot den mörka himmelen. Ur klippbrottet skymtade en skugga. 
<sec/>
– Vinden säger: „min moder födde mig en natt på kyrkogården. Hon sökte der sin makes graf, men han var icke död.“ 
<sec/>
– Hörde du vinden säga detta, underlige gosse? Hvad säger han då nu? 
<sec/>
– Vinden säger: „Min fader var en riddare, som färdades vida, ostadig i sinnet och trolös.“ 
<sec/>
– Då liknar ju vinden sin fader. 
<sec/>
– „Min moder sökte honom och vandrade från land till land, men fann honom icke. Sjelf trodde hon sig älskad och sökt af honom. Hon trodde honom mycket olycklig, och hon grät öfver honom; hennes tårar föllo som dagg på ängen, som regn på bergen.“ 
<sec/>
– Sade vinden detta? Men hvad säger han nu? Nu höres hans röst omild i skogen. 
<sec/>
– Vinden säger: „Min fader var icke olycklig, ty han hade glömt min moder och sökte henne alldeles icke. Han älskade en annan, som kom från norden.“ 
<sec/>
– Vinden har en trolös fader, sade riddaren. – Men hör, hur det klagar i skogen! Det är åter vindens röst. Hvad säger han nu? 
<sec/>
– Vinden säger: „jag är ammad vid ett suckande bröst; jag vyssades med klagosånger. Min moder är mycket olycklig.“ 
<sec/>
Riddaren sänkte sin panna och lade armarne öfver bröstet. 
<sec/>
– Sorgbarn, sade han, – du som förstår vindens språk, hvad berättar han nu, ty nu ropar han, nu vredgas han, och trädens kronor skälfva. 
<sec/>
Skuggan flyttade sig närmare intill de samtalande. 
<sec/>
Sorgbarn svarade: 
<sec/>
– Vinden säger: „min fader ville i dag döda min moder; han sköt en pil mot hennes bröst, men hon flydde. Hvarför hatar du min moder? Hvad hafver hon brutit mot dig? Svara mig, riddare!“ 
<sec/>
Riddaren sänkte hufvudet mot sitt bröst och frågade: 
<sec/>
– Sorgbarn, sade din moder, att det var natt, då du föddes? Sade hon, att hon framfödde dig bland de dödas grifter, medan hon sökte din faders graf? 
<sec/>
– Ja, svarade Sorgbarn dystert. 
<sec/>
Riddarens barm häfde sig, och hans röst blef djupare. 
<sec/>
– Töcknet skinger sig, fortfor han, – och jag skådar nu in i tvenne verldar. Jag minnes nu, hvem jag är, då solen skiner på himmelen. Jag är vansinnig om dagen, Sorgbarn. Jag ville döda din moder. Jag hatar din moder om dagen, ty då är jag vansinnig. Vill ej din moder döda mig för min trolöshet, min grymhet, för alla de qval jag beredt henne? Sorgbarn, fråga din moder, om hon vill taga mitt blod. Det är hennes rätt. 
<sec/>
Men Sorgbarn svarade: 
<sec/>
– Hör du, hur vinden klagar: „Kan jag föra min fader till döden?“ 
<sec/>
Och Sorgbarn, som ryste för Assims svärd, fattade riddarens hand, för att fly med honom tillbaka till slottet. 
<sec/>
Då framträdde den lyssnande skuggan ur sin skymning. 
<sec/>
– Fly, hviskade hon till Sorgbarn, ty Assim rasar och vädrar blod. Han lurar vid grottans ingång. Jag har väckt hans vrede, men kan ej söfva den åter. 
<sec/>
Riddaren igenkände den hviskandes röst, vände sig om och ville fatta i hennes klädning. 
<sec/>
Men hon upprepade ängsligt: – fly, Sorgbarn! Assim hör oss! 
<sec/>
Sorgbarn skyndade framåt, och riddaren måste följa, fastän hans själ våndades. 
<sec/>
Men äfven Singoalla ... ty det var hon, som skymtat lik en skugga ... följde Sorgbarn på kort afstånd, och när de hunnit ett stycke från det farliga klippbrottet, der döden lurade, bad hon honom stanna. 
<sec/>
Riddaren sjönk till Singoallas fötter och omfamnade hennes knän. 
<sec/>
Singoalla lutade sig öfver honom och strök hans lockar: 
<sec/>
– Erland, sade hon mildt, – vi se hvarandra nu för sista gången på jorden. Farväl, min älskade! 
<sec/>
– Får jag dö? inföll Erland och kysste hennes hand. 
<sec/>
– Nej, svarade Singoalla. – Jag ämnade väl i afton döda dig, men då var jag svart i min själ af vrede och förtviflan. Nu skall du lefva, Erland, för din maka och din son. Du älskar ju Helena, och hon älskar dig ... och din lille son, säg, är han mer lik dig eller din blåögda Helena? Jag ville rätt gerna smeka din lille son.  
<sec/>
– Tyst! utbrast riddar Erland. – Tala icke om Helena! Om dagen, då mina sinnen äro förvirrade, förliker jag mig väl med denna qvinna; men du, Singoalla, är min enda verkliga kärlek, likasom du är min första och rätta maka. 
<sec/>
– Bedrag mig icke, sade Singoalla bedjande; – tala icke så, att jag ännu en gång omfattar förhoppningar, som sedan svikas och efterlemna vrede och förtviflan! Bedrogs jag ej af dina ord, då Sorgbarn första gången förde dig till mig? Jag trodde, att du älskade mig alltid, och att det var din sällhet att skåda mig. Då beslöt jag uppsöka dig. Men du ryste vid min åsyn och vredgades och ville döda mig. Erland, du hatar mig om dagen; älska mig kan du endast om natten, då Sorgbarns hemliga kraft slagit din vilja i bojor. 
<sec/>
– Det ligger en sanning i dina ord, men det är icke hela sanningen, ty nu skådar jag klart, svarade riddaren. – Jag är ej densamme om dagen och nu, då jag är hos dig. Om dagen är jag olycklig och vansinnig; ja, vansinnig, ty en eländig munks lumpna sagor förvredo för alltid min hjerna, medan hon var sjuk af en giftdryck. Du minnes väl Assim och din fader? Det onda, de gjort mig, öfverflyttade min förvirrade själ på dig, och allt det, som munken med djefvulsk slughet förtäljde om trolldom och gudlöshet, öfverflyttade hon äfven på dig. För min sjuka tanke blef du sålunda en outplånlig skräckbild, och sjelfva ditt namn, det ljufva Singoalla, ljöd för mig med hemsk klang. Men i djupet af min varelse qvarlåg hela den skatt af kärlek, som var din. Den skatten var nu utan egarinna. Då kom en flicka, som var min barndomsvän och min vårdarinna, när jag låg sjuk. Jag trodde mig älska henne; men den qvinna jag älskade, var alltid du, min maka; det var du, som bar en mask, liknande Helenas anlete. Ja, jag älskade aldrig Helena, utan dig, omgestaltad till Helena; det känner jag nu. Singoalla, vill du icke döda mig för rättvisans skull, för min brutna ed och de qval, jag förorsakat dig, så döda mig för min egen skull, ty jag ryser för morgondagen. Jag vill icke vakna till vansinne och till hat mot dig, som är min själs hjerta. 
<sec/>
Singoalla svarade: 
<sec/>
– Din mened är dig förlåten; för den skall du icke dö. Ej heller skola dina ord förleda mig tro, det du icke älskar Helena åtminstone om dagen, när du är vansinnig. Hvad gör det, att du är vansinnig, Erland, blott du är lycklig? Se, jag kom till denna nejd och skickade dig min son, att han skulle besegra din själ genom saktmod, ty på en ovänlig själ verkar ej den hemliga kraften, och sedan föra dig till mig. Jag valde min bostad i grottan derborta och väntade dig i elfva dagar. Jag ville blott se och tala med dig ännu en gång före min död, ty jag känner, att jag snart skall dö. Det var den ersättning, jag kräfde af Gud, för alla de sorger jag utstått, och denna ersättning har den barmhertige Guden gifvit mig. Hvad vill jag mer för mig sjelf? Svårare är att tänka på Sorgbarn, ty hvad skall af honom blifva, när jag är död? Om dagen, då din själ är fiendtlig, är han ju icke mera din son! Men Gud skall beskydda Sorgbarn, om han bevarar sin själ snöhvit, och Sorgbarn skall dessutom icke lefva länge. Det har jag sett i ditt ödes linier, älskade, bleke gosse! ... Nej, Erland, nu skola vi skiljas för alltid. I morgon, då du vaknar, så minnes du mig blott som en svår dröm, hvars intryck snart bortföres med dagens vind. Singoallas bild skall sedan icke störa dina tankar, hennes namn aldrig ljuda i ditt öra; hon är för dig försvunnen, som om hon aldrig varit. Men skulle hon likväl återkomma i din själ, någon gång, i en enslig stund, så minns henne icke som en hämnande, hednisk, ej heller som en sörjande Singoalla, utan minns henne såsom den förlåtande som glädjes åt den natt af kärlek, du skänkte henne i grottan och vid bäckens rand! Din lefnad skall med Helenas flyta som en lugn flod genom gröna ängar, under svalkande skuggor. Din Erland skall vexa upp och blifva din ålders glädje. Ditt hus skall länge ega bestånd och din Guds välsignelse hvila deröfver. 
<sec/>
– Farväl, Erland! fortfor hon med innerlig röst. – Farväl yngling vid bäcken! Farväl, min första och enda kärlek! Farväl min lycka och olycka! Välsignad vare du, min make! välsignad du, min fröjd, mitt solljus, min ande, mitt allt! 
<sec/>
Och Singoalla tryckte den kyss, hon tänkte den sista, på sin Erlands läppar och ilade bort. 
<sec/>
Utöfver Erlands kinder strömmade tårar; han vred sina händer och ropade Singoalla, så att det genljöd i skogen; men Singoalla var borta, och Sorgbarns kraft fängslade Erland vid stället. 
<sec/>
Då utbrast Erland i sådane verop, att det skar genom Sorgbarns märg. Den lille darrade och kände sin kraft förminskas, sin vilja slappas, sitt hjerta försmälta. 
<sec/>
– Sorgbarn, ropade riddaren, – jag krossar dig, om du icke svär vid Gud att nästa natt, hvarje natt, återföra mig till Singoalla! 
<sec/>
– Jag svär, suckade Sorgbarn, nästan medvetslös. 
<sec/>
– Fort! Återvändom då till slottet, innan jag vaknar! Jag känner, att din kraft minskas, att jag snart skall vakna. Skynda dig! Vi äro annars begge förlorade. 
<sec/>
Sorgbarn ilade framåt med snabba steg. Erland följde honom. En knapp fjerdedels timme derefter hvilade riddaren i sin säng och pilgrimen på sin mattta ... 
<sec/>
Men Assim lurade förgäfves på sitt rof, der han stod i klippbrottet med det skarpslipade svärdet i handen. När Singoalla återkom till grottan, sade hon blott: – riddaren kommer icke ... Assim slog då svärdet i klippan, så att det brast vid fästet, ilade så till stranden och roade sig hela natten med att härma nattfåglarne och rulla stenar nedför klippornas sluttning i sjön. 
<chapter/>
<chaptername>Kap17</chaptername>

<chaptername>VI.</chaptername>

<chaptername>Den sista nattvandringen.</chaptername>

<sec/>
Sorgbarn höll sin ed. 
<sec/>
Och Singoalla ... hon som redan försonat sig med tanken på evig skiljsmessa och död ... ack, hon glömde snart sitt beslut, då riddaren återvände följande natt vid Sorgbarns hand och anropade henne att stanna. Han sade sig vara vansinnets och Helenas om dagen; han ville vara sällhetens och Singoallas om natten. Han kallade henne maka och bad henne hålla den ed, hon hade svurit på Alakos bild, om ock han sjelf af onda makter drifvits att bryta sin. Huru ljufva voro ej hans smekningar för den arma, hvars allt, hvars lycka och olycka, han varit från hennes första jungfruår! Huru sköna voro ej dessa nätter, genombäfvade af det hemlighetsfulla, då de hviskade med hvarandra i grottan eller i oändlig trånad sutto, hand i hand, på bäckens strand! Singoalla kunde icke motstå; hon stannade och framlefde timmarne i svärmiska drömmar. 
<sec/>
På tjugonde dagen efter pilgrimens ankomst till Ekö slott återvände han ur skogen med nattvardsbägaren i hand. Den öfverlemnades åt priorn, och alla förundrade sig öfver uppenbarelsens sanning och botgöringens kraft. 
<sec/>
Men med Riddar Erland timade en förändring, som med hvarje dag blef tydligare. Hade han förut någon gång varit dyster i hågen, så var han det nu hela dagen, från morgonen till natten. Han magrade förfärligt; hans ögon voro insjunkna, hans kinder tomma, hvarje dag tycktes plöja en fåra i hans panna, hvarje timme gjuta olja på den hemska elden i hans blick. Tjenarne darrade, när han nalkades, fru Helena vågade icke mer fråga, hvad som tärde honom, ty han tycktes likasom ana, när en sådan fråga sväfvade på hennes läppar, och aflägsnade sig då ur hennes grannskap. Han var kall för sin makas sorgsna blickar, skydde hennes smekningar och hade icke mer ögon för sin lille son. Sällan talade han ett ord till någon. 
<sec/>
Fru Helena yppade för priorn sitt bekymmer öfver herr Erlands tillstånd och rådslog med honom om hvad som borde göras till hans räddning, ty ögonskenligt var, att detta svårmod förde honom med brådskande steg mot grafven. Priorn beslöt tala öppet med riddaren och anbefalla honom en fullständig och uppriktig bigt. 
<sec/>
– Hvilar en synd på din själ, min son? Eller hvad är det, som gör dig förtviflande? Rufva icke på din smärta! Ur henne torde annars komma lekamlig och evig död! Fly i Guds och kyrkans sköte! Se, hon står ju villig att taga din skuld och din sorg på sina axlar! 
<sec/>
Så talade priorn till riddaren. Men denne svarade: – Förfölj mig icke med sådane ord, fromme fader! Säg det ännu en gång, och jag lemnar er och flyr till andra bygder! Låt mig vara! När tid blifver, skall jag bigta. 
<sec/>
En annan gång, då riddaren syntes något lugnare till sinnes, yttrade han till priorn: – Min själ är full af sönderslagna bilder. Jag bemödar mig att åter sammansätta dem; derför grubblar jag nu så mycket. När taflan är färdig, då ser jag hvad jag vill se; då vet jag hvad jag vill veta. Först då kan jag bigta, ty icke kan man bigta det obekanta. 
<sec/>
Under dessa dagar betjenade Sorgbarn, såsom vanligt, herr Erland. Men fristunder hade Sorgbarn numera inga, ty riddaren ville knappt för ett ögonblick förlora honom ur sigte. Bittra stunder hade Sorgbarn desto flera. Riddarens ögon riktade nästan beständigt på gossen en blick, i hvilken tillbakahållet hot, fruktan och vild misstanke lågade. Han tycktes bevaka hvarje Sorgbarns ord, hvarje hans rörelse. När de voro ensamme, hände att han plötsligt steg upp, kramade Sorgbarns armar och lyfte honom från golfvet, för att slunga honom tillbaka mot dess stenar. Men han sansade sig åter, och allt slutade dermed, att de blå märkena på Sorgbarns armar voro flera. 
<sec/>
Äfven Sorgbarn led mycket. Hans kinder voro om möjligt, blekare än förr, hans kropp var nästan en skugga. Men han uthärdade tåligt riddarens misshandlingar, räknade dagens timmar och tänkte med fröjd på natten, när detta hemska ansigte åter skulle blifva vänligt, dessa vilda blickar blida och denna stumma mun kalla honom son och slösa med försäkringar om kärlek. Natten var Sorgbarns dag, och dagen var hans natt. Om dagen satt hans moder ensam med den tyste Assim i skogen; om dagen voro hans fader och han sjelf olyckliga; men natten kom med berusande sällhet åt dem alla. 
<sec/>
Med riddaren gick det slutligen derhän, att han föll i en feber, under hvilken han en gång rusade upp ur sängen och var nära att genomstinga Sorgbarn med sitt svärd. Gossen räddades af priorn och en annan munk, som vakade vid den sjukes säng. Riddaren talade under feberyran mycket om en grotta och om en kulle, på hvilken en gran vexer; han kallade Sorgbarn stundom son, stundom en liten djefvul. I få ord: hans feber var svår och hans hjerna uppfylld af förvirrade bilder. 
<sec/>
Under dessa dagar väntade Singoalla förgäfves sin riddare; men Sorgbarn besökte sin moder ofta. 
<sec/>
Då herr Erland åter var frisk, beslöt han bigta. Priorn blef icke litet förskräckt, när riddaren bekände, att han var besatt af tvenne djeflar: den ene uppenbarade sig för honom lik en qvinna; den andre hade antagit Sorgbarns skepnad, utan tvifvel för att derigenom håna pilgrimen och hans fromma värf. 
<sec/>
Pater Henrik kallade riddaren i hemlighet till klosterkapellet och besvor de onda andarne att vika. Riddaren kände sig lättad och trodde sig vara befriad. 
<sec/>
Men följande dygn hade det onda återvändt. Då riddaren vaknade om morgonen, erinrade han sig, att han hela natten varit plågad af de begge afgrundsandarne. 
<sec/>
Icke lång tid derefter hände en natt att riddaren vaknade, icke i sin säng, utan i skogen. Nejden belystes af ett blekt månljus, och då riddaren förvånad skådade omkring sig, såg han en flyende gestalt, som liknade Sorgbarn. Huru hade riddaren kommit till skogen? Han gaf sig icke tid att grubbla häröfver, utan skyndade efter den flyende vålnaden. Men när riddaren öppnat dörren till tornkammaren, låg den lille pilgrimen på sin matta. 
<sec/>
Från denna stund återfingo riddarens tankar sin första riktning. Han arbetade flitigt med att sammansätta de sönderslagna bilderna i sin själ till ett begripligt helt. Han samlade alla sina hågkomster från nattens drömmar, jemförde dem med hvarandra, valde det öfverensstämmande, förkastade tills vidare det andra, iakttog med förnyad uppmärksamhet Sorgbarns uppförande och beslöt att vaka under nätterna. 
<sec/>
Men detta sistnämnda beslut var han icke mäktig att hålla. När qvällen kom, kände han sig så förslappad, att han omöjligt kunde jaga sömnen från sina ögonlock. Att sofva ensam med Sorgbarn ålade honom hans löfte. 
<sec/>
Småningom, efter utomordentligt grubbel, lyckades riddaren få sin tafla färdig. Hon var en hemsk mosaik, hoplappad af sprängda orediga minnen, men gaf dock i sin helhet en aning om verkligheten. 
<sec/>
Från qvällarne och det halfvakna tillstånd, som föregår sömnen, erinrade sig riddaren mer och mer, att tvenne skuggor plägade röra sig fram och åter öfver hans panna, och att Sorgbarns ögon lyste mellan dessa skuggor, såsom stjernor mellan moln. 
<sec/>
Han erinrade sig vandringen i skogen vid Sorgbarns sida och sökte om dagen återfinna den stig, som han trodde sig hafva trampat om natten. Men hågkomsten bedrog honom, minnet gycklade, och han gick alltid åt helt andra håll, stundom milslångt, än åt det, som förde till klippbrottet. 
<sec/>
Han erinrade sig äfven målet för dessa vandringar och mötena med Singoalla; men minnena af dessa förmälde sig med allt det fasansfulla, hans inbillning plägade fästa vid den bruna hedningaflickan, och omgåfvos derför likasom af ett tjockt töcken, ur hvilket de gräsligaste gestalter skymtade. 
<sec/>
Men hans misstankar mot Sorgbarn voro nu rotfäste. Han rufvade på en plan. Hvarje afton han gick till sängs hoppades han kunna utföra den. Men Sorgbarns kraft segrade. Den lilles hela jordiska omklädnad syntes upplösa sig i denna hemliga kraft. 
<sec/>
Den fyrationde dagen från Sorgbarns ankomst till Ekö slott var inne. Det var en mulen dag med regn och blåst. Insjöns böljor skummade, skogens toppar böjde sig, skyarne samlade sig kring klippornas branter. Solen sjönk ned bakom svarta och gulbleka moln. Qvällen kom, och den dystre riddaren gick till sin tornkammare, följd, såsom alltid, af pilgrimen. Men dessförinnan hade riddaren dolt en välslipad jagtknif i sin lifrock. 
<sec/>
Riddaren gick till sängs. Sorgbarn lade sig på sin matta. Sanduret hviskade, vindflöjlarne på taket gnisslade, insjöns vågor brusade. 
<sec/>
Riddaren hade sagt, förrän han lade sig, att han var mycket trött. Också somnade han genast i sin naturliga sömn. Det hörde Sorgbarn af hans andedrag. 
<sec/>
Då smög pilgrimen till riddarens säng, och hans små magra händer rörde sig som genomskinliga skuggor öfver dennes panna ned mot hans bröst ... 
<sec/>
Men blott några sekunder. Riddaren satte sig upp. 
<sec/>
– Nu verkade kraften hastigt, sade den lille till sig sjelf. – Stig upp och följ mig! hördes derefter hans milda röst. Riddaren steg upp. Sorgbarn fattade hans hand, förde honom nedför trappan, öfver det skummande sundet och in i skogen. 
<sec/>
– Det är en ryslig natt, sade Sorgbarn, hvars lockar fladdrade för vinden. – Hör, huru det tjuter omkring oss! Det blåser så kallt. Tänk, om träden falla öfver oss, fader! Låtom oss skynda! 
<sec/>
– Hvart förer du mig? frågade riddaren betänksamt. 
<sec/>
– Till hvem annan skulle jag föra dig än till min moder, till Singoalla? sade Sorgbarn, förundrad öfver denna fråga. 
<sec/>
– Singoalla är således din moder? 
<sec/>
– Javisst ... Hvad du i afton talar besynnerligt! 
<sec/>
Riddaren tycktes inse, att hans frågor icke vore rätt ställlda, och att här vore klokare att tiga än tala, ty han vandrade länge helt tyst vid pilgrimens sida. 
<sec/>
Så kommo de allt djupare in i skogen. 
<sec/>
De mörka sönderslitna skyar, som, likt spillror af ett i stormen förgånget skepp, kringdrefvo på himmelen, läto som oftast månen gjuta öfver nejden en gul sjuklig belysning. Trädens fram och tillbaka gungande grenar och fläktande löf bredde ett dallrande, af tusen skuggor och dagrar flätadt gallerverk öfver de belysta delarne af skogsmarken; der syntes alla föremål lefva, röra sig och hoppa i spökaktigt virrvar. Men der träden voro lummigare och stodo tätare, låg kolmörker öfver vandrarnes stig. 
<sec/>
Hvad är det som lyser derborta djupare in bland trädens stammar? Det är icke månskenet; det är de röda flammor, som spridas af tjärbloss. I skogen ljuda röster, som icke äro vindens. Och hör deras rop: 
<sec/>
– Alako, förbarma dig! Alako ... Alako ... 
<sec/>
Sorgbarn förskräcktes. Riddaren mumlade: – Afgrundsandarne hafva i natt stämt möte. 
<sec/>
– Fader, sade gossen och tryckte sig närmare intill sin följeslagare; – jag är rädd ... det är en ryslig natt ... beskydda mig! 
<sec/>
– Fader! upprepade Erland för sig sjelf; – det var ett besynnerligt ord af denne besynnerlige pilgrim från afgrunden. Frukta icke, tillade han högt och grep hårdt kring gossens arm; – ingen skall kunna taga dig ifrån mig. 
<sec/>
Så vandratte de vidare under susande träd, genom blekgult månsken och svarta skuggor. Alltjemnt, om än på större afstånd, ljödo ropen: Alako! Alako! I stormens toner, i insjöns brus, i månljusets dystra färg, i sjelfva de jagande molnens skepnader lät sig förnimma något ovanligt och dödsbådande. 
<sec/>
– Alako! tänkte riddaren, i det han föraktligt lyssnade till detta rop; – hvad betyder det ordet? Hvar hörde jag det förr? Ah, jag vet ... besvärjelseordet som slog min själ i bojor. Men i natt ljuder det förgäfves. I natt äro alla besvärjelser vanmäktiga emot mitt beslut. 
<sec/>
De voro nu nära klippbrottet. 
<sec/>
– Sorgbarn, är vägen till din moder lång? frågade herr Erland, i det han i lifrocken trefvade efter sin dolk. 
<sec/>
– Du talar nu åter underligt ... Likasom du icke visste detta, sade Sorgbarn och betraktade sin faders ansigte. Det var ej sådant det plägade vara, när den hemliga kraften verkade i honom. Det var dystert som om dagen, ja mörkare, hemskare. 
<sec/>
En förfärande misstanke flög genom gossens själ. Han stannade och utbrast, medan hans inre bäfvade: 
<sec/>
– Herr Erland, vi återvända till slottet. Följ mig! 
<sec/>
– I sanning ett löjligt infall, sedan vi gått ut och vandrat så länge i storm och mörker för att träffa din moder! Nej, fromme pilgrim, vi fortsätta vår väg. Vi måste väl snart vara vid dess mål. 
<sec/>
– Vi återvända! Jag befaller dig! 
<sec/>
– Ha, du skämtar lustigt, inföll riddaren. – Är icke du min tjenare? Är icke jag din herre? Hvem af oss befaller? 
<sec/>
Intet tvifvel återstod. Den hemliga kraften, på hvilken den lille vägvisaren förlitat sig, då han sade: „jag befaller“, verkade icke. Sorgbarns vilja var ej den herrskande. Riddaren var vaken; på detta såg Sorgbarn en bekräftelse i hans vilda ögonkast. 
<sec/>
Gripen af dödsångest föll han ned framför riddaren, omfattade hans knän och bad: 
<sec/>
– Herr Erland ... fader ... gör mig icke illa! 
<sec/>
– Hvad fruktar du? Har du plötsligt fått dåligt samvete? Se så, inga narrstreck! Upp, min gosse, och för mig till din moder! 
<sec/>
Erland fattade gossen våldsamt i armen och ryckte honom upp. 
<sec/>
– Ja, jag skall visa dig till henne. Men ... du vill väl icke döda henne? Du vill väl icke min moder något ondt? 
<sec/>
– Tänk ej på hennes säkerhet; tänk blott på din egen, sade riddaren. – Nåväl, lyder du eller vågar du trotsa? 
<sec/>
– Herr Erland, jag lyder ... jag lyder dig gerna. Men lofva blott ... 
<sec/>
– Tyst! ropade riddaren och drog, ur stånd att längre dölja sin verkliga sinnesstämning, jagtknifven ur slidan. – Du är din moders medbrottsling, och så sannt som hon sugit lifskraften ur mitt hjerta lofvar jag, att hennes eget hjerta skall i denna natt skälfva på udden af min knif. Och dig lofvar jag, att om du ett ögonblick tvekar att visa mig vägen till henne, skall jag döda dig och finna vägen sjelf. Och träffar jag henne icke i natt, skall i morgon jagthornet smattra, kopplen lössläppas och skallgången draga sin kedja kring den djefvulska trollkvinnan. Hon skall icke undkomma mig. Fresta fördenskull icke mitt tålamod med ett ord vidare! Minns för ditt eget bästa den lydnads-ed du svurit mig! Framåt! 
<sec/>
– Nej, nej! utbrast Sorgbarn med styrkan af ett nödrop och omfattade ännu en gång riddarens knän. 
<sec/>
Riddaren lossade våldsamt hans armar och sparkade honom med hat och afsky ifrån sig. 
<sec/>
– Trotsige usling, som jag med ett knytnäfslag kunde krossa! Upp, säger jag, och för mig till målet för vår vandring! Lyd eller dö! 
<sec/>
– Fader, skona mig! Döda mig icke! 
<sec/>
– Fader, upprepade riddaren med ökadt raseri; – du som med sataniska trollkonster länge beherrskat och förderfvat min själ, du som är ett afgrundens afskum, en bastard åf djefvul och hexa, vågar du skända en kristen man med fadersnamnet! Du skall icke hafva gjort det ostraffadt. Du skall dö med din moder. För sista gången befaller jag dig: upp och visa mig vägen! 
<sec/>
Och då gossen icke rörde sig, grep riddaren hans arm och släpade honom med sig. Sorgbarns lemmar stöttes mot trädrötter, sargades af törnbuskar. Smärtan och förskräckelsen framtvungo qvidande ljud från hans läppar, men hans klagan och det svaga motstånd han medvetslöst försökte uttömde den i blodiga drömmar frossande riddarens tålamod. Denne stannade, betraktade sitt offer med en blick af obeskriflig afsky och stötte dolken i dess bröst. 
<sec/>
Han hade aflägsnat sig några steg från platsen, som färgades af Sorgbarns blod, då han stannade och sade till sig sjelf: 
<sec/>
– Fader! Hvilken lögn! 
<sec/>
Han gick åter några steg, men stannade och upprepade: 
<sec/>
– Fader! Hvilken oförlåtlig, grym, förfärlig lögn! Jag skall återvända och ropa i hans öra: Du ljög! Jag är icke din fader ... Jag skall ropa: förbannad vare du för denna lögn! 
<sec/>
Ett svart moln drog förbi månen och lemnade nejden i mörker. Men riddaren tyckte sig höra rosslingar såsom af en döende och lät vägleda sig af dem. Hans fot stötte mot en kropp. Han lutade sig öfver densamma. I detta ögonblick var molnet borta. Månen besken ett ansigte, som ej var Sorgbarns, ett rysligt förvridet, blåblekt ansigte, bestänkt af blodfradga. Den främmandes bröst var obetäckt, och riddaren, som häpen betraktade honom, såg på detta den store mandråparens märken: bölder och svarta fläckar. 
<sec/>
– Pesten! mumlade riddaren med bleknande läppar. 
<sec/>
Han reste sig upp och gick vidare utan att veta hvart. Han förde handen till pannan, inom hvilken blodet brusade genom en förvirrad hjerna. Än påskyndade han sin gång; än stannade han och blickade upp mot den gulbleke, dystert skridande månen. Han gick utan tanke och utan mål. Han hörde trädens löf hviska ord, än rysliga, så att han spratt till dervid; än hånande, så att han skar tänderna af vrede och ryckte de löf, som hviskat så, från deras grenar; än lustiga, så att han gapskrattade; än sorgsna, så att han fällde tårar.  
<sec/>
Men besynnerligast hviskade till nattvandraren, som nalkades henne, granen deruppe på kullen, på mötenas plats vid skogsbäcken, ty dit ledde slumpen hans steg. Hon stod deruppe, såsom fordom, smärt, rak, stolt och trotsig mot stormen. Sörjde hon öfver den brustna anden, den förtärda gestalten, som förr, men uti ädlare former än hennes, bar pregeln af hennes egen kraft och stolthet? Eller hånade hon honom? Han visste icke hvilketdera, men han ville veta det och lyssnade, och medan han lyssnade och betraktade, förnam han deruppifrån eller inifrån sin egen barm någon hågkomst, som ljöd: 
<sec/>
„Det vinkar på kullens topp; är det granen, som rör sina dunkla grenar? är det nyponbusken, som böjer sig, medan vinden plockar dess hvitröda blommor? Eller är det Singoallas klädning, som fladdrar, då hon väntar den hon älskar? Jag vet det icke, men anar mycket och är lycklig ... Ljufligt är att möta sin flicka, ljufligast då skymningen hvilar öfver nejden ... “ 
<sec/>
Bah, hvarför upprepa denna visa? Att nu sjunga henne har ingen mening. Det är icke hån och icke medlidande, utan ren betydelselös barnslighet att så göra. Man kan hvarken vredgas deröfver eller skratta. Derom var nattvandraren enig med sig sjelf. I detsamma erinrade han sig dolken, som han ännu bar i handen, och då han vid månskenet synade dess klinga, tänkte han: 
<sec/>
– Det skulle verkligen kunna vara blod af mitt blod. 
<sec/>
Han slängde vapnet ifrån sig och tyckte, att han dock var rätt lycklig, som fått sitt väsen söndradt i så många delar, att han icke visste hvilken som vore han sjelf. Delarne af den styckade ormen lefva ett förtvifladt rörligt lif, innan de styfna och blifva döda bitar af något, som förr hade sammanhang. Men att de sträfva till återförening, såsom sagan påstår, kunde nattvandraren icke begripa. Han för sin del ville ingen återförening. Bäst vore förintelsen, och han borde egentligen skratta åt allt, då han nu visste, att pesten ginge öfver verlden och skulle utrota det mördareyngel, som hvimlar i stoftet. Sedan finge gräsen och blommorna vexa i fred för djurens tänder, och ingen yxa skulle fälla träden, som fritt finge flägta sina grenar till ett enda hvalf öfver den stilla tigande jorden. Då vore paradiset återstäldt i all sin herrlighet. Men måtte då ingen Adam och Eva komma och förderfva det igen! Menniskoslägtet har ju visat sig vara en misslyckad uppfinning. På en ny Adam skulle följa en ny Kain, som dödade sin broder, och på Kain fäder, som dödade sina söner, och söner, som dödade sina fäder. Under sådane oklara tankar fortsatte riddaren sin vandring kors och tvärs i skogen. 
<sec/>
Så hände fram mot dagningen, att han såg ett eldsken och stälde kosan dit. 
<chapter/>
<chaptername>Kap18</chaptername>

<chaptername>.</chaptername>

<chaptername>Dagningen.</chaptername>

<sec/>
Eldskenet kom från klippbrottet. 
<sec/>
Denna natt – så hade Singoalla bestämt, så hade hon äfven sagt till Sorgbarn – skulle blifva hennes lyckas sista. Var detta en spådom om det som denna samma natt skulle bära i sitt sköte? Nej, Singoalla egde visserligen en spådomsanda, en utbildad aningsförmåga; men sjelf skulle hon försäkrat, att det var ett beslut, icke en förutsägelse. Den sällhet hon njutit var outsäglig; den hade gjort allt hvad hon lidit till intet, hennes hjerta svällde af tacksamhet mot Gud för dessa nätters mystiska fröjd, för timmarne vid hennes älsklings och makes sida. De voro nu räknade, dessa timmar, ty hon såg, att Erland icke kunde bära dem. Han skulle dö, om splittringen mellan dagens lif och nattens fortginge. Men vore icke minnet mägtigt nog att förljufva den saknad hon skulle känna, sedan hon sagt Erland sitt sista oåterkalleliga farväl och gått för alltid bort ur hans grannskap? Dock hvarför saknad! Kan icke lifvet blifva en dröm, i hvilken inbillningen räcker hjertat hvad det åtrår, i hvilken det förflutna blir en återvunnen verklighet, som lemnar saknaden ingen plats? Ja, Singoalla skulle fördrömma sitt återstående lif. På andra sidan hafvet, långt bortom stepperna österut, är ett land, der palmer resa sig mot en grönblå himmel och luften är mättad af söfvande blomsterdoft. Det är hvilans och drömmarnes land. Der står, uthugget i klippan, ett underligt tempel, som vaktas af hvitklädda tigande prester. Der slumra på mjuka kuddar, i skuggan af portikerna, prestinnor, hvilkas enda kall är, då tamtam ljuder, att dansa i gulds och perlors skrud en dans såsom offer åt sinnena, skenet, förändringen, vexlingen, samt att sedan återvända i betraktelsen af det eviga intet. Dit skall Singoalla ställa sin kosa, då hon lemnar barrskogens land. Der skall hon för palmen berätta om granen i Norden, för lotusblomman om neckrosen och för sig sjelf förtälja en ändlös saga om en blåögd yngling och sjunga denna saga som en vaggsång, för sitt hjerta, tills det domnat. Sorgbarn skall blifva gosse-presten i detta tempel, der öfligt är att gudens rökverk tändes af en gosse, i hvars skönhet man tydligen kan läsa förgängelsen. Der skall Sorgbarn i heliga skrifter, som af presterna förvaras, få lära urtidens vishet, innan spådomen gått i fullbordan, som hon läst i ådrorna på hans ögonlock. 
<sec/>
Så hade Singoalla beslutat. Hon hade smyckat sig till en afskedsfest, Hon var skönare i natt än den dag för tio år sedan då Erland första gången såg henne tid skogsbäcken. Sällheten hade återgifvit henne ungdomsfägringen, men förandligad och englalik. Kärleken och offervilligheten, som genomträngde hennes väsen, hade gjort denna skönhet himmelsk i stället för jordisk. Den skulle öfverväldigat ögat som en uppenbarelse från en annan verld, om den ej tillika genomskimrats af ett något ur denna verlden, men ur det outgrundligaste djupet af densamma – något af furuskogens sus och stjernenattens mystik, något trollskt och natursymboliskt ... 
<sec/>
Grottan var prydd med höstens sista rosor. Assim hade tändt elden på härden. Singoalla hade sagt honom, att han nu gjorde det för sista gången, och Assim hade tigande emottagit den upplysningen. Singoalla hade bedt honom hafva allt i ordning för uppbrott nästa morgon, och han hade tigande fullgjort hennes önskan. Nu stod han och stirrade tigande i elden och såg, huru bränderna mörknade, förkolades och blefvo till aska. Han tyckte stundom, att han såg in icke i härdens eld, utan i sitt eget hjertas. 
<sec/>
Singoalla satt på sin bädd af mossa med pannan lutad i handen, försänkt i drömmar eller lyssnande till ljud, som kunde bebåda ankomsten af de efterlängtade. Hon kunde sitta så timme efter timme. Hennes lefnad under dessa dagar hade varit ett sådant förbidande. Hon förnam knappt tidens flygt och aktgaf dock på dess ögonblick. 
<sec/>
Derute rasade stormen. Då och då fann en vindstöt väg mellan klipphällarne in i grottan och hotade att släcka brasan, som upplyste henne. 
<sec/>
– De dröja i natt länge, sade Assim efter timmars tystnad. Och då denna anmärkning, som ej väntat ett svar, ej heller fick ett sådant, sade han till sig sjelf, idet han lade några grenar på elden: 
<sec/>
– Ännu en liten stund skall lågan brinna. Men snart har hon förtärt sig sjelf. Det är godt. Vi skola få ro. 
<sec/>
Assim gick till grottans öppning, såg upp mot himmelen på den bland moln tågande månen och hörde med njutning stormens sång. Herrligare än under denna natt hade nordanskogen aldrig tonat: så tyckte han. Han ville gifva ord åt hvad han förnam, men kunde icke. Så mycket uppfattade han dock, att i sången voro sammansmälta värdighet och vrede, qvar och mannamod, dyster erfarenhet och segervisshet. 
<sec/>
Men bland dessa toner hördes andra, som icke voro stormens. Det ropades ute i skogen Alako, Alako! – och Assims anlete, som uttryckt något svärmiskt och drömmande, fick då pregeln af en helt vaken och lyssnande förvåning. När han öfvertygats, att örat icke bedragit honom, sade han med hög röst till Singoalla: 
<sec/>
– Här i skogen äro menniskor, som åkalla vårt folks gud! 
<sec/>
– Det är genljudet af min bön, sade Singoalla och lyfte sitt hufvud; – jag har bedt mitt folks gud om försakelsens kraft och fått den. Men hör du icke andra röster i skogen? Hör du icke Erlands stämma och Sorgbarns? 
<sec/>
– Nej. 
<sec/>
– Natten är förskräckande för dem som kunna frukta. Måhända bäfvar Sorgbarns hjerta och förvillar rädslan hans steg. Gå dem till möte, Assim och beledsaga dem hit! 
<sec/>
– Här är mycket att erfara i natt i skogen, sade Assim och gick. – 
<sec/>
Då han sent omsider återvände, bar han den döende gossen i sin famn och lade honom vid Singoallas fötter. 
<sec/>
Visst kunde det varit krångligt nog att leta sig fram och klättra bland dessa om hvarandra vräkta klippblock och hällar, helst nattetid vid osäkert månsken; men det gick likväl helt lätt, och riddaren tyckte, att han mer än en gång förr gjort det rönet och egde en viss vana dervid. Han endast undrade, att han i sin gosseålder, då han ströfvade så mycket i skogen samt företrädesvis uppsökte och älskade dess dunklaste gömmor, dock icke gjort närmare bekantskap med denna lustiga stig, som lofvade föra in i bergkungens slott. 
<sec/>
Nu var han långt från grottans öppning. Då hejdades han af en plötslig tanke, att han ju gick ute denna natt för att fortsätta hednaguden Thors verk och döda skogens argaste troll, den förledande jetteqvinna, som sugit lifskraften ur hans hjerta. Men så erinrade han sig pesten, som var kommen öfver verlden för att utrota allt lefvande och sålunda gjorde allt annat dödande öfverflödigt, ja småaktigt och befängdt. Och så erinrade han sig den bleke gossen och ordet fader och dolken, som, drypande af veropande blodsdroppar, slängdes i en buske, och granen på kullens topp och sången: „ljuft är att möta sin flicka, ljufligast då skymningen hvilar öfver nejden.“ 
<sec/>
Detta var en förvirrande blandning af minnen, och riddaren kunde icke reda dem. Nåväl, hvarför icke förhålla sig likgiltig mot dem alla, hvarför fästa den ringaste vigt vid något förflutet, närvarande eller tillkommande? Man är ute och vandrar för vandringens egen skull, man bryr sig icke om ett mål för sin färd, man går in i den här grottan, derför att man råkat rikta sina steg åt det hållet och ej för något annat. Man är en strömbädd för en städse rinnande flod af föreställningar, men man låter floden hafva sitt lopp och söker icke qvarhålla någon af dessa böljor. 
<sec/>
I en sådan känslostämning gick riddaren vidare och steg med obesvärad, likgiltig hållning in i grottan. 
<sec/>
Han såg sig omkring. Bredvid honom stod, lutad mot väggen, en mörk man, som på honom fäste glödande genomträngande ögon. Men detta besvärade icke riddaren. Det var återigen ett af dessa intryck, för hvilka man kan vara alldeles likgiltig. Men längre bort i grottan såg han något annat, som bragte likgiltigheten i glömska. Han såg en qvinna skönare än hans inbillning kunnat skapa, sorgsnare, der hon knäböjde öfver den döde gossens lik, än all den sorg som riddaren kunnat tänka sig – ty den sorg han hitintills sett hade alltid varit blandad med svaghet och begär efter tröst eller ock med förtviflan eller ock med vrede, men denna sorg var enkel och oblandad och intet annat än sig sjelf. Han igenkände hos denna qvinna anletsdrag, som han älskat och hatat, afgudat och fördömt; för hans minne uppgingo taflor af solsken och blomsterdoft, omvexlande med andra af natt och förfäran. Han kände sig ånyo förvirrad. Då hörde han den mörke mannens röst, som sade: 
<sec/>
– Singoalla, riddaren är här. Du behöfver icke längre bida döden. 
<sec/>
Och till riddaren sade mannen, fattande hans arm: 
<sec/>
– Tveka icke, utan fullborda hvad du börjat! Hon känner ärendet, i hvilket du kommer. Sorgbarn hann att anmäla dig, innan han slöt sina ögon. Du kommer för att hämnas den oförrätt Singoalla tillfogat dig genom att göra dig till sina ögons ljus och sitt hjertas åtrå och sitt löftes make och sin sons fader. Hon har grymt förolämpat dig med kärlek och trohet. Hon förtjenar döden och önskar den af dina händer. Hon vill dö bredvid det första offret för din rättmätiga vrede – din egen son. Ja, hon är mycket brottslig och förtjenar döden, det kan jag intyga, som hört de oräkneliga suckar ditt minne afpressat henne, och sett de oräkneliga tårar hon för din skull gjutit. Döda henne, herr riddare! Derefter kommer uppgörelsens stund mellan dig och mig. 
<sec/>
– Det är onödigt, sade riddaren; – jag gick ut för att döda henne, derutinnan har du rätt, men skogen har ingifvit mig andra tankar. Pesten är kommen, och det tjenar till intet att fuska i dödens handtverk. Detta och mycket annat har jag i natt lärt af skogen härute. Föröfrigt är qvinnan icke densamma, som jag söker, fastän de likna hvarandra. Hon derborta är ett menskligt väsen; hon fäller tårar öfver sitt döda barn och hon synes mig så sorgsen, att jag känner ve i min själ, då jag betraktar henne ... 
<sec/>
– Hvad, ropade Assim, – tvekar du att fullborda hvad du börjat? Har du mod att rygga tillbaka? Vågar du besinna dig, då skall du erfara det förskräckliga att ... 
<sec/>
– Håll, sade riddaren, – jag har mod till hvad som helst och fruktar intet. Ingen har ännu kunnat säga, att jag fruktar. Jag har mod nog att besinna mig. Stör mig icke, ty det börjar klarna i min själ, och jag skall snart hafva samlat mina minnen. Denna qvinnas anlete sprider belysning djupt in i det förgätnas schakter. 
<sec/>
– Skynda! sade Assim; – hon vill dö för din hand. Hon kan icke lefva och på samma gång veta, att du, hennes älskling och make, har dödat hennes och din egen son. Var icke grym emot den arma qvinnan! Hon önskar döden som en nåd. Belöna henne för den mildhet hon visar dig. Hon har icke yttrat ett hårdt ord öfver sitt barns mördare; hon har anklagat sig sjelf, men icke dig ... 
<sec/>
– Ja, sade riddaren, – du har rätt. Hennes ansigte uttrycker en innerlig rörande godhet. Jag älskar detta ansigte, fastän dess åsyn vill smälta mitt hjerta. Jag är en hård och sträf man, häftig till lynnet och böjd att förakta menniskor; men denna qvinna skulle genom sin blotta närvaro förändra mig, helst om jag finge sätta mig vid hennes knän och hon ville läsa för mig ur någon helig bok om Guds kärlek och förbarmande ... 
<sec/>
– Han är sig icke lik, sade Assim rysande till sig sjelf; – han talar som en vansinnig. – Herr riddare, ropade han högt, – samla icke dina minnen, akta dig för hågkomsterna från din ungdom, du skall annars erinra dig höfdingens femtonåriga dotter, det späda barnet, hvars hjerta du röfvade ... du finge se en verklighet och skulle gripas af en ånger, omöjlig att uthärda! Nej, behåll de heliga fördomar, hvilka hitintills varit din rustning, din sköld och båge, och rusa blindt framåt på den väg som du bestänkt med blod. Jag säger dig, att denna svartögda qvinna är ett väsen af annan art än du, ett barn af den outgrundliga naturen, hvilket, likasom blomman, ej fått annat dop än af himmelens dagg och regn, aldrig tillbedt under annat tempelhvalf än det stjernbeströdda och aldrig omsväfvats af annan rökelse än markens dimmor. Hon har aldrig bestänkts af vigvattensqvasten, aldrig välsignats af prestens händer och har intet hopp att komma i din himmel. Hon är – förstår du mig icke? – en förkastad varelse, en okristen, ett halftroll, en hexa, som med sina blickars och kinders och stämmas hedniska trolleri förhexat dig och med detta outsägliga brott förtjenat döden. Upp, riddare! stöt ned henne! Du är obeväpnad ... se här ett svärd! Mörda trollpackan, likasom du mördat hennes afkomma! Fort! Ingen besinning! Fort, eller är det jag som dödar dig! 
<sec/>
Och, Assim satte svärdet i Erlands hand och ville rycka honom med sig. Men denne lösgjorde sig från hans tag och sade utan häftighet: 
<sec/>
– Du talar så som jag hört munkar tala. Nog af: du vill förvirra mig, men lyckas icke. Qvinnan derborta är ej en hexa, utan ett Guds barn, som sörjer öfver verldens olycka och har ett ömt hjerta äfven för mitt elände. Ty att jag är olycklig vill jag ej förneka. Jag känner mig benägen att gråta och att ångra, fast jag icke rätt vet, om det är endast jag som förbrutit mig mot någon eller om ödet också förbrutit sig mot mig. 
<sec/>
Han tog några steg fram mot Singoalla och fortfor: 
<sec/>
– Stackars qvinna, du sörjer denne gosse, och du vet kanske icke, att det är jag som dödat honom. På min riddareära försäkrar jag, att jag gerna ville gifva mitt lif för att återvinna hans och stilla din smärta. Men det förmår jag icke och lofvar derför blott hvad jag kan hålla: att aldrig återvända under mitt tak, utan, om pesten skonar mig, kläda mig i tagelskjorta för mina återstående dagar och lefva af vexternas rötter och dagligen bedja Gud om förlåtelse för mig syndare. Detta vill jag göra. Jag skall från denna stund icke återse min hustru Helena och min son Erland; jag skall öfvergifva mitt slott och mina egodelar, samt tillbringa mitt lif såsom botgörare här i skogen. Detta kan väl icke gifva dig någon tröst, men det skall hugsvala mig sjelf, ty att jag är olycklig känner jag för hvarje ögonblick, ju längre jag betraktar dig, ju mer det klarnar inom mig, ju bestämdare mina minnen blifva, ju vissare jag öfvertygar mig, att du ... o Gud! ... att du ... ja, jag igenkänner dig, Singoalla ... du min ungdoms dröm ... min enda kärlek ... min maka! 
<sec/>
Förut orörlig som en bildstod, lutade sig nu Singoalla djupare ned öfver sin sons lik, och riddaren hörde, att hon grät. Då gick han fram, upplyfte henne och slöt henne i sin famn. Hans bröst häfdes, hans ögon fuktades af tårar, genom hvilka framglänste blicken af en klarnad ande. Men denna omfamning var kort; en plötslig tanke upplöste den; riddaren vände sig bort och skred, med handen tryckt mot pannan, ut ur grottan, och Assim, som följde efter honom genom klippbrottet, såg honom långsamt vandra in i skogen. 
<chapter/>
<chaptername>Kap19</chaptername>

<chaptername>VIII.</chaptername>

<chaptername>Pesten.</chaptername>

<sec/>
Dagen kom med tung luft och mulen himmel. Då solen någon gång lyste fram mellan skyarne, var dess sken gulblekt och ovanligt. Blåsten hade upphört och vindstilla inträdt, som oaktadt den mulne himmelen medförde qvalm. 
<sec/>
Tidigt om morgonen väcktes munkarne af en häftig ringning. Den tjenande brodern öppnade porten och såg en man, klädd i brokiga slitna kläder. Han begärde få tala vid munkarne. Snart visade sig några af desse med sin prior i spetsen. Med en hastig blick granskade pater Henrik mannens anlete och utbrast: – Hvad vill du? Du tillhör det gudlösa folk, som för tio år sedan plundrade detta kloster, eller ock bedraga mig mina ögon mycket. 
<sec/>
Men mannen svarade: – Den saken kunde du haft tid att förgäta. Jag kommer nu för att bedja dig om hjelp, ifall du har någon hjelp att gifva. Vi anlände hit i natt och lägra i skogen. Böldpesten rasar ibland oss. 
<sec/>
– Böldpesten? upprepade priorn med stelnande tunga. 
<sec/>
– Ja, svarta döden, sade mannen. 
<sec/>
– Svarta döden! upprepade munkarne och raglade mot hvalfgångens pelare eller kastade sig framstupa på dess golf eller sänkte bleknade anleten mot bröstet, mumlande Miserere domine! 
<sec/>
Pater Henrik sansade sig först och sade till mannen: – Vi skola alla följa dig. 
<sec/>
– Upp! fortfor han till munkarne. – Skördemannen är kommen. Här gäller att rädda hvetet, medan ogräset uppryckes att förbrännas i evig eld. Upp och rusten er till högtidlig procession! Tagen kors, hostia, dopfunt och relikskrin! Upp! 
<sec/>
Munkarne reste sig darrande. En fjerdedels timme derefter skred tåget ur klostret. Den främmande mannen visade vägen. De enskilde vandrare, som mötte det, kastade sig till jorden. Bland desse visste några redan om den hemska gästens ankomst; andra som anländt från sina enstaka hem i vildmarken och på morgonen icke skådat ett menskligt anlete, voro okunniga derom. Munkarne, medan de med kors och fanor, hostia och relikskrin, tågade framåt, sjöngo, men sången förtonade klanglöst i den tunga luften, likasom hade skogens Ekon dött bort: 

Aufer immensam, Deus, aufer iram, Et cruentatum cohibe flagellum: Nec scelus nostrum properes ad æquam 

Non opus summi pereat magistri, Nec sinas passam fore passionem, Corde sed manans lavet omne crimen 
<sec/>
Folkhopen följde processionen, som, förd af främlingen, tågade till svedjelandet, hvarest det främmande folket nu, likasom för tio år sedan, hade lägrat sig. 
<sec/>
Här såg man lik, sjuke och döende. Här såg man stum förtviflan, dödsfasa, sorg och hjelplöshet. Några af det främmande folket upphäfde vilda rop: Alako, Alako! Andra ilade med ömsom fulla och tomma bägare till och från en närbelägen källa, för att med dess vatten svalka de sjuke. 
<sec/>
Jemmerropen tystnade, när processionen framträdde ur skogsbrynet, och pesthymnens dystra toner sväfvade öfver svedjolandet. Insvept i ljusa skyar, som uppstego ur rökelsekaren, skred tåget rundtomkring fältet. Men inom hopen, som nyfikenheten lockeat att följa, spred sig som en hviskning ordet pesten, och den skingrades som agnar för vinden. 
<sec/>
Pater Henrik fattade korset, vandrade fram mellan döde och lefvande och i planterade den heliga sinnebilden midt på jemrens fält. Derefter spredo sig munkarne öfver svedjolandet för att rädda hedningasjälar och lindra plågor. Friska och sjuke böjde sina hufvuden vid dopfunten och emottogo det bad, genom hvilket de skulle vinna nåd hos de kristnes gud. Mången sjuk, som nyss blifvit döpt, fick snart som döende åtnjuta den sista smörjeisen. Med vin och vatten läskades förtorkade gommar, med tröstens ord förtviflade sinnen. De främlingar, som voro friska, uppmanades att fatta spadarne och gräfva en graf åt de döde. Så skedde äfven, och en munk messade timme efter timme med entonig, darrande, men outtröttlig röst vid randen af denna graf, som emottog flera och flera offer. 
<sec/>
Medan munkarne gjorde detta, spred sig underrättelsen om den store mandråparens ankomst öfver hela trakten. Alla hjertan bäfvade. Mången tänkte på menskliga medel att afvända olyckan från sig och de sina. Några flydde med hustru och barn längre sunnanskogs; nybyggarne i ensliga skogshemman lade båge och pilar i beredskap, för att hota enhvar som vågade nalkas deras tak. 
<sec/>
Men den hemska gästen kunde pil och båge icke bortskrämma. Redan under de sistförflutna veckorna hade flerestädes i nejden misstänkta dödsfall inträffat, men ingen trott eller velat tro, att det var den fruktansvärdes verk. Nu, då intet tvifvel om hans närvoro var möjligt, syntes ock de sista osynliga hindren för hans härjningslust vara på en gång nedslagna. Natten efter det främmande folkets ankomst ilade mordengeln från dörr till dörr, och intet förbundstecken på. dörrposten vägrade honom inträde. 
<sec/>
– Nej, deras vatten och vin och olja och sånger och rökelser gagna till intet. Vi måste dö. Låtom oss då lefva, medan vi lefva. De oförskräckte vandringsmännen höfves det att fira lustiga fester vid grafvens rand. 
<sec/>
Så talade män af det främmande folket och togo sina vapen och drogo i en stark skara till Ekö slott, hvars källrar’ säkerligen vore väl försedda med öl och vin. Då de kommit till sundet, funno de fallbron uppdragen och på borggården män, som bundit dukar kring sina ansigten, så att föga mer än deras ögon voro synliga; de vandrade för sig sjelfva, likasom de fruktat att komma hvarandra för nära. 
<sec/>
– Halloh! Ned med bryggan! ropade främlingarne. 
<sec/>
Folket på borggården besvarade denna uppmaning med hotande åtbörder, derefter med stenkast och bågskott. Men främlingarne vadade, obekymrade derom, öfver sundet. Då flydde de andre i båtar öfver sjön åt andra sidan. Sedan blef det lustigt lif på Ekö slott: dryckeslag och sång till inemot natten, då skaran aftågade, belyst af mordbrandsflammor från torn och tinnar. 
<sec/>
Men fru Helena och hennes son och hennes tjenarinnor hade redan om förmiddagen af slottets sista dag begifvit sig till klostret, i hopp att inom helgedomens väggar och i gudsmännens närhet återfinna något lugn för sina bäfvande själar. Hvar riddar Erland och den lille pilgrimen befunne sig visste ingen. 
<sec/>
Sju dagar hade försvunnit, då vid midnattstiden klostrets portklocka häftigt ringde. 
<sec/>
Efter en stunds förlopp hördes steg i korridoren, och en röst frågade: – hvem är der ute? 
<sec/>
– Broder portvaktare! Vän Johannes! Jag igenkänner din röst. Öppna för Erland Bengtson Månesköld! 
<sec/>
– Hvad! utropade rösten – lefver ni ännu, herr riddare? Eller är det en villa, som gäckar mitt öra? 
<sec/>
Porten öppnades, och den tjenande klosterbrodrens bleka affallna ansigte, nu stämpladt med en viss förundran, visade sig vid skenet af en lampa, som han höll i handen. 
<sec/>
– Broder Johannes, sade riddaren – frukta icke! jag är ej en vålnad, utan en lefvande menniska, så märkvärdigt det än vill synas både dig och mig, ty hvarthän mitt öga skådat, är fältet så väl mejadt, att knappt ett ax står upprätt. 
<sec/>
– Allt är förvandladt, sedan jag sist såg er, herr riddare. Vill ni stiga in i denna dödens boning, så blir ni under detta tak den ende lefvande jemte mig. 
<sec/>
– Nej, svarade riddaren, – jag har aflagt ett löfte att icke inträda under ett af menniskohänder bygdt tak. Dödens boning är för öfrigt här ute lika väl som derinne. Verlden är en kyrkogård, och du synes mig, broder Johannes, såsom en dender, ännu lefvande, begrafvits i densamma. Så förekommer jag mig sjelf äfven. Visst är, att mitt hjerta är dödt och begrafvet och ej kan känna någon sorg mer. 
<sec/>
– Väl det! Din barm skulle annars icke kunna rymma all din sorg. Vet du, att din maka är död, att dina trognaste tjenarinnor aflidit, att din fader och lärare, pater Henrik, icke mer är ibland oss? Har du sett den kolade återstoden af ditt slott, herr riddare? Allt är fåfängligt, allt, allt. 
<sec/>
– Lemna din lampa och följ mig ut, sade riddaren – jag är fullt förtrogen med tanken att hafva förlorat allt, som varit mig dyrbart. 
<sec/>
– Herren gaf och Herren tog; välsignadt vare hans namn! suckade munken, idet han trädde ut och gick vid riddarens sida. – Det är blott några timmar sedan jag begrof min älskade prior, men förunderligt! ... mina ögon hafva haft inga tårar för hans minne. Det är med mig som med dig; jag har jordat mitt hjerta i mina bröders grift. 
<sec/>
– Hvem af dem begge dog först, min maka eller min son? frågade riddaren med något sväfvande röst. 
<sec/>
– Din son lefver ännu ... har jag icke sagt dig det? ... såvida han icke dött sedan jag lade honom i tröstarinnans famn. Gud sände mig en engel i skepnaden af en qvinna, som hugsvalande setat vid din makas dödsläger. Hvem hon var, vet jag för öfrigt icke. Hon har aldrig förr varit sedd i denna nejd. Hon talade till den döende fru Helena sköna ord och hugsvalade henne med att ofta nämna ditt namn. 
<sec/>
– Jag vet då hvem denna qvinna är, sade riddaren; – och det var i hennes famn du lade min son? 
<sec/>
– Ja, hvad annat skulle jag göra? 
<sec/>
– Är hon nu borta härifrån? 
<sec/>
– Ja, hon följde det främmande folket eller rättare: det främmande folket följde henne. Det var förvånande att se: när hon visade sig första gången för dem, blef det jubel bland de förtviflade, stillhet bland de våldsamme och farsoten flydde från svedjolandet. Hon är ett högre väsen, och din son hvilar godt på hennes arm. 
<sec/>
De begge männen vandrade en stund under tystnad bredvid hvarandra. Riddaren erfor en känsla af tillfredsställelse deröfver att han egde intet mer att förlora, intet mer att hoppas. Han kände sig ändtligen stå fri emot sitt eget öde. Han var beröfvad allt, men knotade ej; det vore orimligt att i denna förvandlingens, förgängelsens och dödens verld pocka på en varaktig besittning af timlig lycka. Den som spelar med i sinnelifvets brokiga lek må fatta lekens mening. Den guldglänsande sky, som simmar i morgonrodnaden, är i all sin skönhet ej det rätta föremålet för eviga känslor. Solglittret på vattnets yta, böljan, som höjer sig och sjunker, suset i ekens krona, vill du affordra dem en evighet, som de icke ega, vill du kristallisera dem i former, som trotsa förvittring? Hvarom icke, så fordra ej heller evighet af borgar med torn och tinnar, ej af rikedom och ära, ej af huslig lycka, ej af något bland allt, hvarefter den oerfarne griper och hvars bortgång han egnar onyttiga tårar. Den som en gång fått fotfäste på det evigas klippa, fruktar icke, om verldssfärerna sönderbrista, himmel och jord sönderfalla i atomer. Det är blott ett solglitter, som slocknat, en bölja som sjunkit, en susning som förstummats. Riddaren såg upp till stjernorna och kände, att hvad helst hans öde, i dem skrifvet, ännu kunde förbehålla åt en framtid, så skulle han ej förskräckas mer och ej fröjdas mer: han var fri – fri gentemot allt som är företeelse och händelse och tillfällighet och låter mäta sig med tidens mått. Men bakom företeelserna hägrade i hans själ ett annat, som ej försvunne med dem. Hvad Helenas, hvad den lille Erlands, hvad Sorgbarns och Singoallas försvunna gestalter betydde, hvad som symboliserade sig i deras framträdande och bortgång, det voro något för döden oåtkomligt eller kanske hellre något som döden skulle förklara. En hemsk symbol var natten i skogen då månskenet darrade på en blodbefläckad klinga, men äfven den bilden förfärade honom icke mer: han var enig med sig sjelf derom, att skuld måste utplånas och ville gerna, så vidt som skuld på honom hvilade, låta den stränga vedergällningen afbörda den. Han egde ej en vågskål att väga sin egen andel i sitt lifs mörka öden, och hade han egt en sådan vågskål, skulle han bortkastat den utan att väga, ty han kände ingen benägenhet att köpslå, pruta och dagtinga om skuld och vedergällning. Och han tänkte dervid på en annan symbol – försoningens, och det var med andakt han lyssnade, då brodern Johannes, som vandrade vid hans sida, afbrytande tystnaden, sjöng med sakta röst en vers ur pesthymnen: 

Da crucem, clavos, scutiam, coronam, Lanceam, funes rigidamque mortem Inter iratam mediare dextram 
<sec/>
Erland Månesköld och brodern Johannes vandrade hela natten i skogen. Då morgonsolen gick upp öfver ett landskap, hvars stillhet ingen fågels sång, ingen skällas klang, ingen vallande herdes lur upplifvade, emedan svarta döden nyss öfvergifvit det och lemnat tystnaden qvar – då stodo de begge männen på kullen vid skogsbäcken, och brodern Johannes sade: 
<sec/>
– Således, broder Erland, är det här i denna kulle, som vi skola gräfva vår eremitboning. 
<sec/>
– Ja, ja, sade Erland, – här skola vi bo. Han kastade en blick ned på gräsmattan vid foten af kullen, der ännu invid bäckens rand dröjde några af sommarens sista blommor. Derifrån sväfvade hans blick inåt skogen i den riktning, hvarifrån i fordna dagar hans själs älskade hade kommit honom till möte. 
<sec/>
– Gräfva vi här på östra sidan? frågade Johannes. – Vi blifva då väckta af morgonrodnaden och kunna helsa den uppgående solen med en morgonpsalm. 
<sec/>
– Nej, broder, sade Erland, – om du icke föredrager den östra sidan, så låtom oss välja denna åt vester, åt bäcken till, der vi kunna bjuda aftonsolen, bilden af vår egen sjunkande lefnadssol, farväl med hymnen om återuppståndelsens hopp. 
<sec/>
– Väl, vi välja då den vestra sidan ... 
<sec/>
– Om du sjelf icke hellre önskar den andra ... 
<sec/>
– Nej, nej, gode broder, sade Johannes och betraktade med en mild blick den fordne riddarens förr så stränga och befallande, nu så blida och undergifna ansigtsuttryck. – Återvändom till klostret, för att hemta våra spadar. Och sedan till arbetet! 
<chapter/>
<chaptername>Kap20</chaptername>

<chaptername>Slutet.</chaptername>

<sec/>
Det var en vacker sommarqväll. Synkretsen i vester färgades af guld och purpur. Regnet, som fallit vid middagstiden, hade uppfriskat nejden: granar och ängar doftade, menniskorna andades med njutning den rena luften. 
<sec/>
Fjerran i skogen hördes nyodlarens yxa; der pågick ett flitigt arbete, ty uti fält, som i tjugofem år, sedan pestens tid, legat obrukade, gällde det nu att sätta plog. 
<sec/>
Vid ingången till sin grotta satt den ene af traktens eremiter, den af folket högt vördade gudsmannen Erland. För en timme sedan lemnade han örtagården, i hvilken han nästan hela dagen sysslat med hacka och spade. Nu satt han på mossbädden, hvilande från sina ansträngningar, och betraktade med drömmande blick aftonrodnaden, af hvilken ett återsken föll på hans lugna anlete. I handen höll han en bok, en mystisk andes betraktelser, hans älsklingsbok, för flera år sedan hemtad ur det öfvergifna klostrets hvalf. 
<sec/>
Brodren Johannes, den andre eremiten, hade nyss återvändt från fisket i insjön och tillredde nu den enkla aftonmåltiden. 
<sec/>
Johannes, som annars sällan bröt den af Erland älskade tystnaden, var i qväll ovanligt språksam. Han hade på sin väg från insjön sett något märkvärdigt i skogen och kunde icke afhålla sig från att omtala det. 
<sec/>
Han hade sett män af främmande utseende, förnäme och stolte till sitt skick, präktige till vapenrustning, rastande med sina hästar i skogen. De voro utan tvifvel långväga resande, och de hade på latinska målet frågat honom om bästa ryttarevägen norr ut mot Wettern. Hvilka de vore och hvad deras ärende kände han icke. 
<sec/>
Erland lyssnade med välvilja, icke just derför att en sådan händelse verkligen var ovanlig och kanske värd att gissa öfver, utan derför att Johannes synbarligen var road af att omtala den och tycktes utkräfva något anspråk på nyfikenhet från sin väns sida. 
<sec/>
Hvilka dessa män vore och hvad deras ärende visste, såsom nämndt, Johannes icke, och sagan sjelf kan endast antyda, ty mörker hvilar öfver mycket i det förflutna. De hemliga skrifter, som under sju insegel, i ett brödraförbunds gömmor, bevara dettas anor från ett äldre sprängdt förbund, skulle, om de uppslogos för oinvigda blickar, kunna uppenbara åtskilligt om ett tåg, som „riddare af det grusade templet“ och „forskare af de brinnande bålen“ gjorde till Norden, för att äfven der, om möjligt, finna elementer af den urtidens religion, hvaraf de samlat spridda drag från Indiens pagoder, Egyptens graftempel, Delphis’ och Eleusis’ underjordiska hvalf, det salomoniska templets ruiner och druidernas grottor, för att förena dem alla till en gloria kring korset. De skulle kunna berätta, dessa häfder, att med tåget följde en indisk prestinnas unge son, invigd till „riddare af det grusade templet“, förtrogen med öster- och vesterlandens visdom och egare af omätliga skatter. Mer kan sagan icke antyda. 
<sec/>
Medan brodern Erland ännu hvilade vid ingången till sin grotta och drömde sig in i den bleknande aftonrodnaden, sågs på andra sidan bäcken en af främlingarne, en kraftig yngling med brun hy, men blonda lockar, närma sig. Han stannade, såg sig omkring likasom med igenkännande blickar, ehuru han säkerligen aldrig förr varit på denna plats, gick derefter öfver vattnet och fram till eremiten och satte sig på mossbädden bredvid honom. 
<sec/>
Med undran betraktade Johannes, der han stod på något afstånd, detta uppträde, och hans undran vexte, när Erland och ynglingen samtalade med hvarandra och den förres anlete under samtalets lopp preglades af en kraftig uppmärksamhet. Johannes’ undran nådde sin höjd, när han slutligen såg, huru ynglingen först efter en lång omfamning, med tårar i sina ögon, skildes från Erland och gick tillbaka in i skogen. 
<sec/>
Att fråga Erland om betydelsen af denna syn, det ville Johannes icke, ty det vore ju alltför tydligt ett bevis på en för eremitlifvet icke rätt passande nyfikenhet. Men han väntade, att Erland sjelf en dag skulle berätta något derom. 
<sec/>
Erland sade dock intet. 
<sec/>
Följande morgon, när Johannes begaf sig att fiska i insjön, följde honom brodern Erland. 
<sec/>
Johannes sköt ut sin båt och gjorde sitt fiskredskap i ordning. Han sjöng med dämpad röst härunder en visa om Simon Petrus fiskaren. Erland satt vid stranden i skuggan af en lind och fördjupade sig åter i sin kära bok „Om hvilan i Gud.“  
