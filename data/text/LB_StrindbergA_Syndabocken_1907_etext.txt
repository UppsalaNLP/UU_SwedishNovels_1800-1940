<title>TAKLAGSÖL<title_subTitle>TVÅ BERÄTTELSER</title_subTitle>

<chaptername>SYNDABOCKEN</chaptername>

<sec/>
Norr om Holaveden i en bergstrakt ligger en liten stad på botten av en kitteldal; höjderna omkring staden omgiva den som med en mur, så att solen går upp senare än den borde göra och tidigare ned. Muren är dock icke så hög att den beklämmer, men den avstänger och skyddar för vindarne så att det nästan alltid är lugnt. Bergen äro kala, landskapet är naket, men genom staden rinner en å med höga alar och kolvassar, så att ägarne av sjötomter kunna sitta på sina bryggor i små lusthus och njuta av grönska och flytande vatten. 
<sec/>
Staden ägde fordom en ryktbar hälsobrunn, och paviljongen finns kvar ännu med väggarne klädda av upphängda kryckor och käppar, minnen av lyckade kurer. Vattnet är lika kraftigt som förr, aptekaren analyserar det varje år, men ingen begagnar det, ty ingen tror på dess verkningar, numera. 
<sec/>
Ålderstigna pensionstagare, änkor och sjuklingar hava däremot upptäckt den lilla staden utan järnväg, där de få gömma sig med sina krämpor och sår och bereda sig till den sista färden. De sitta i Stadsparken på gröna bänkar, vilja icke känna varandra; somliga rita i sanden med käppar eller parasoller, näsan mot jorden, som om de skrevo sin saga; andra sitta med huvuna högt seende ut över mänskor och trätoppar som om de redan lämnat detta och levde på andra sidan. Men en del hålla sig inne och gå aldrig ut; de sitta vid fönstrens reflexionsspeglar, i vilka man ser allt, utom sig själv; dessa läsa mycket tidningar, umgås med varandra och mottaga besök. När de läsa dödsannonserna lägga de märke till hur gammal den avlidne var; kors han var 80 år, jag är bara 72, kan man få höra! 
<sec/>
Vid stora torget står kyrkan och stadshuset, det senare med Stadskällarn, posten och telegrafen; även polisen bor där, och banken har sin lokal i hörnet av Storgatan bredvid boklådan. 
<sec/>
Nere vid norra gatan låg ett hus, i en våning, mycket långt, mycket otrevligt att skåda med dess små fönster och branta tak. Vid ena ändan fanns ett par trappsteg som ledde in till bondkrogen, men vid andra ändan var en inkörsport till gården, vilken var kringbyggd av stallar och andra uthus inrättade för bondkvarterets räkning. Men genom denna portgång hittade källarkunderna sin väg in till källaren, som var andra-klassig, och besöktes av stadens rådhusskrivare, postexpeditörer, skollärare med flera småfolk, som åto middag på polletter eller på kredit. Ställets stora dragning befann sig dock bakom uthuslängorna, ty där låg trädgården med kägelbanorna och sjöpaviljongerna vid kanten av ån, som strök där förbi. Sommartiden var platsen paradisisk, i synnerhet som det låg ett badhus därnere, mycket litet, men ändå nog för att skölja damm och svett av en hungrig ungherre innan han gick till bords. 
<sec/>
Källarlokalens inre motsvarade icke dess fula oansenliga yttre, utan överträffade detta i så hög grad att den nykomne verkligen blev slagen av det nätta, smakfulla i anordningarne. Själva salen var stämningsfull i sitt halvdunkel, med skänkhyllornas långa rader av flaskor med kedjor om halsarne, gamla gröna remmare, ostindiska bålar från kompaniets dagar, japanska kryddburkar, krukor, krus och glaspokaler med gravyrer och lock. Den solida ekdisken med penninglådan och griffeltavlan, lampetterna på väggen, småborden rätt ut från väggen, inbjudande för två, högst tre, icke för tätt inpå varandra, allt stämde till vila och förtrolig samvaro. Matsalen stötte till den stora glasverandan på ena sidan och våningen på andra. Våningen var smårummen, och dessa voro så många att tre av dem blivit pianorum på vederbörliga avstånd från varandra. Varje sådant litet rum bar sin särskilda prägel och medförde sin stämning, beroende på gardinkappans färg, tapetens mönster, eller oljetrycket som i ram hängde över soffan. Allt var naturligtvis väl inrökt och företedde detta »hemtrevliga halvsnusk» som kommer en att glömma den kalla abstrakta renligheten. 
<sec/>
Stället kallades efter värdens namn helt enkelt Askanius. Denne hade i sin ungdom rest världen omkring som natursångare i en kvartett, sjungit för tsaren, för kejsaren och de flesta konungar. Med samlade pengar satte han sig ner i denna sin födelsestad, köpte bondkvarteret, arbetade upp det till källare och ansågs nu vara tät. Han var egentligen en fin man, tyst, stilla, nykter. Utdelade sina befallningar mest med blickar och åtbörder, gick i redingot, drack sällan med kunderna, konverserade aldrig någon oombedd. Han satt mest vid disken, åt den ändan som vette åt köksluckan, där hans hustru stack ut huvudet då och då, medan middagen pågick. Där växlades aldrig ett kort ord, men icke heller en vänlig blick; det var korrekt och utan pjosk. Serveringen sköttes av flickor vid en viss ålder, utan kurtis, utan slams. Värden var sträng, men rättvis, rättade utan buller. Det låg en familjeton över lokalen, men man kände disciplinen i luften, och de flesta kunderna stodo i förbindelse hos Askanius, genom beviljad kredit. 
<sec/>
Han hade också väl reda på sina gäster, visste vilka som kommo blott när de saknade pengar, och gingo sin väg till Stadskällarn, när de voro rika. Kredit beviljades, »bara man sa ett enda ord» men självtagen kredit vägrades. Att gå till Stadskällarn under pågående griffeltavla ansåg han som otrohet, men han sa ingenting. Konkurrenten, den förstklassiga Stadskällarn ville han icke tävla med, talte aldrig om den, och när någon ville ställa sig in med att förtala den, så teg han, eller sade ett gott ord emot. 
<sec/>
Genom kundernas beroende ställning hade Askanius kommit in i vissa magistertag, och han tålde inga anmärkningar, berättigade eller oberättigade. En dag kom en tysk handelsresande och beställde öl. Han fick en flaska och ett glas. Men han ville ha ett annat glas, ett riktigt glas. Det fanns inte, och när gästen beskärmade sig, inträdde Askanius, utan larm, och med uppspända ögon, viskade han: »Är det något fel på glaset, så får herrn gå på annat ställe.» En dag klagade en gäst på soppan. Askanius gick fram till den missnöjde, lutade sig ner som till ett förtroendes meddelande och viskade: »Det är inget fel på soppan, jag har nyss ätit av den själv.» Jag själv! Gästen klagade aldrig mer. I en liten flygel på gården bodde Askanius med sin hustru i tre rum, mycket vackert möblerade, med utsikt åt trädgården och ån. Där hade de sina goda stunder, och det var om morgnarne och förmiddagarne, även två timmar på eftermiddagen. Han läste då i vackra böcker och spelade på sitt piano, men sjöng gjorde han aldrig. För gumman visade han sina medaljer och diplom; medaljerna värderade han särskilt; de voro mer än ordnar, förklarade han, ty ordnar kunde grosshandlare få. Och stundom talade han om tsarens hov och kejsar Napoleon i Versailles. 
<sec/>
Om söndagarne gingo makarne i högmässan. 
<sec/>
Gumman frågade honom ofta när de skulle draga sig tillbaka på landet. – När jag får summan rund, svarade han, utan att detaljera dock. 
<sec/>
Ibland ville gumman att de skulle stänga bondkrogen, emedan där fördes liv, men bondkanten gav mesta pengarne, emedan där bara dracks. Maten ansågs som ett nödvändigt ont. Ingen av makarne besökte bondhålan, ty den var liksom en skamfläck man blundade för, och syndapengarne kommo ifrån suparne därborta. Där slogs man ibland och spelade falsk bondtolva, men värden gick icke dit, utan skickade bara efter polis. 
<sec/>
Som källarmästare tyckte han ju om att det förtärdes, men han försakade hellre en vinst än han såg en drucken. En gång tillät han sig inträda i ett av smårummen och varna några unga män som tagit in oerhörda kvantiteter: Man ska inte dricka så mycket! sade han bara. – Det var en konstig källarmästare, menade ungdomen. 
<sec/>
Han var sådan, men med stränghet förenade han välvilja och barmhärtighet, ty han hade haft en svår ungdom, och med jämnt sinne väntade han sin ålderdom i lantlivets tillbakadragenhet. 
<sec/>
En dag satt Askanius i middagsstunden vid disken, med griffeltavlan och kladden framför sig, då en halvung okänd man trädde in. Främlingen såg utländsk ut, och med en tillkämpad säkerhet sökte han dölja sin förlägenhet att träda in i ett sällskap där alla andra voro bekanta. Nyfikenheten verkade fientlig, och främlingen fick stå väntande bakom ryggar som avstängde smörgåsbordet. 
<sec/>
Askanius mönstrade den nykomne, såg hans svarta kläder vara nötta och stövlarne något nedtrampade. Ansiktet var icke vinnande, pannan låg, håret svart, mustascherna rullade, hyn sydländskt gulaktig. Det var omöjligt utgissa mannens yrke. 
<sec/>
Främlingens tålamod syntes emellertid vara övermänskligt, ty när han råkat få en brödskiva, stod han med den i handen och väntade få komma fram till smöret, utan en min av förtret; slutligen gjorde en av de anfallande ett baksteg och trampade främlingen på foten. Denne, i stället för att bli ond, framkastade endast med ett sorgset skratt sina trösteord till den skyldige: »Kåss, de va inte falit!» 
<sec/>
Källarmästarn hade följt uppträdet med spänt deltagande; främlingen tilltalade honom icke, men det sorgsna skrattet som kunde vara gråt lika gärna, det grep Askanius, och han reste sig, gick fram till smörgåskolonnen, som han med sin teknik genombröt, utan att såra någon. Därpå tog han en kniv, belade den med smör och räckte den hungrande. Krossad av så mycken vänlighet, bugade denne, lite för djupt, och tackade. 
<sec/>
När slutligen de anfallande dragit sig undan, tog främlingen en smörgås, en sup, och gick sedan att söka en plats, jämte matsedeln. Detta slog an på Askanius, och han såg det var en »fin» karl. Nu fanns intet ledigt bord, och när främlingen tog i en stol, svarades skarpt: den är upptagen. Uttrycket i den ensammes ansikte, där han stod utstött mitt i salen, med smörgåsen i hand, blev så ödsligt förtvivlat, att Askanius än en gång reste sig och erbjöd främlingen sitta ner vid hans eget bord under klockan. 
<sec/>
Källarmästarn var nog nyfiken, och ville även trösta enslingen som var dömd till tystnad, men han var stolt och höll strängt på att tagas för en fin karl, därför teg han. Kanske han erinrade sig då han själv var en främling i något egyptiskt land, och därför övervann han sin motvilja mot detta utseende, som ingenting röjde, men kunde dölja åtskilligt. 
<sec/>
På aftonen samma dag satt stadsfiskalen ini källarsalen. Han var bland de få som källarmästarn språkade med vid ett litet glas, när dagens mödor voro över. De sutto under klockan vid en isad Karlshamnpunsch med flaggorna. 
<sec/>
– Nå, tog Askanius upp en ny tråd, du skall veta vem den nykomne är. 
<sec/>
– Jaså den där! Jo, han är oppe ifrån land och ämnar sätta sig ner som advokat här i stan. 
<sec/>
– Usch! utbrast Askanius, en advokat, en brännvinsadvokat; hittills har vår stad varit förskonad för sådana pjäser sen jag tog bort den sista, du minns inte den juvelen. Det var rätta sorten. Han åt och drack hos mig på kredit, och när jag slutligen helt vackert påminde honom, så blev han ond. Då krävde jag honom formligen, men kan du tänka dig vad han tog sig till? Han stämde mig för olovligt utlämnande av spritdrycker på kredit ... 
<sec/>
– Vad är det för sla? 
<sec/>
– Känner du inte författningarna? 
<sec/>
Det var källarmästarns force att känna författningarne i synnerhet de som rörde spritförsäljningen. 
<sec/>
– Jo, den som lämnar ut spritdrycker på kredit har förlorat sin fordran, och kan mista rättigheterna. Nåväl, jag förlorade min fordran, men fick behålla rättigheterna! – Tänk en sådan usel människa, som jag fött ett halvt år. Jag höll på att förlora all tro på människorna, jag var nära bli obarmhärtig, men minnet av allt medlidande jag varit föremål för höll mig tillbaka, ja jag har haft en svår ungdom ... 
<sec/>
– Jaså, det finns en sådan författning, återtog fiskalen, som icke var åt känslohållet. 
<sec/>
– Tror du mig inte? 
<sec/>
Askanius räckte ut handen och tog ett band av Författningssamlingen, slog upp och visade förordningen, sedan han dock först fått på pincenén. Så snart han skulle läsa eller räkna måste ögonglaset på, och detta förvandlade hans ansikte till dess fördel; näsan måste ändra form på ett aristokratiskt sätt, alla ansiktsmusklerna ställde om sig, så att mannen fick ett intelligent, nobelt uttryck. 
<sec/>
Fiskalens bristande kunskap om författningarne ersattes rikligen av hans oerhörda personalkännedom, ty han var nästan allvetande i ortens krönika, visste vad varje person var värd, varför han också gav Askanius dyrbara upplysningar om kundernas soliditet. 
<sec/>
– Den där betalar aldrig, den där är tvivelaktig, den där är säker; den där tillhör den kategorien som kan men inte vill, den där vill, men kan inte alltid. 
<sec/>
Men Askanius ville veta mera om främlingen, icke för kreditens skull, ty han hade ingen begärt, men för det ovanliga i hans person. 
<sec/>
– Advokat alltså; men hans far, hans släkt? 
<sec/>
– Hans far är lanthandlare och sudd; hans äldre bror är inspektor hos greve X på X-torpa gård. 
<sec/>
– Men det viktigaste ha vi glömt, vad heter han? 
<sec/>
– Han heter Libotz. 
<sec/>
– Libotz, då är han från Böhmen eller Ungern, han ser ut som en fattig musiker också. 
<sec/>
– Namnet låter som vore det taget, troligen heter han Pettersson, men det rår han inte för; hans mor var väl vid cirkus eller varietén, det är de två som kroasera raserna och föda dessa kosmopoliter, vilka aldrig kunna trivas i våra gamla samhällen, utan göra anarkister och fosterlandsförrädare. 
<sec/>
Här stannade fiskalen, ty hans värd med det romerska namnet Askanius började ändra ansikte. Fiskalen kände han gått vilse, men vågade icke förvärra saken med en förklaring. Till all lycka kallades han av en telefon från Stadskällaren, där han om en halv timme satt vid en ny Karlshamnare hos konkurrenten. 
<sec/>
E. o. hovrättsnotarien Libotz hade tjänstgjort i hovrätt, men hade straxt märkt att han icke var behaglig. Oförvitlig, punktlig, skicklig kunde han dock icke vinna förmän eller kamrater. Om det var hans utländska börd, visste man ej, hans utseende var det snarare, ty i hans figur och ansikte lästes ett alldeles bestämt öde skrivet. Han var dömd att lida för eget och andras; och människorna kände som ett slags tvingande plikt att bidraga till hans ödes fullbordande genom att plåga honom. I skolan redan hackades han av kamrater och lärare, och när han beklagade sig för far och mor fick han ovett, han, den förfördelade. Hans långa mörka krusiga hår inbjöd särskilt till hårdragningar, och en blond lärare hade fattat ett sådant hat till detta hår, att han icke kunde gå förbi gossen utan att söka anledning få misshandla honom. Gossen grät aldrig, och detta retade läraren än mera. En dag hade han fått handen full med svarta hårstrån, och som han icke visste var han skulle kasta dem, öppnade han kaklugnsluckorna och kastade in hårtofsen, men det blåste hårt om dagen och vinden låg in genom skorstenen så att hårtofsen rök ut igen och låg på golvet. Då skedde något underligt med läraren; han försvann in i kapprummet, kom ut igen med förgråtna ögon, började tala vackert vid gossen, men efter en stund flög han honom i håret igen, brast i gråt och gick ifrån lektionen. Han måste misshandla detta barn. Två år efteråt hängde sig denna lärare. 
<sec/>
Men gossen måtte tidigt ha upptäckt sitt öde, ty han upphörde snart beklaga sig, blev stum och mörk. På lediga stunder fick han tjäna i fadrens handelsbod, eller rättare i magasinet. Där skulle han blanda in fördärvade varor i bättre sorter. Sjöskadat kaffe måste säljas bort, och därför skulle det fuskas in i säljbart. Yllegarn skulle blandas upp med bomull, snus med kaffesump, de sämsta cigarrerna skulle åsättas höga pris för att smaka bättre och så vidare. Ibland fick han stå vid disken, och då lärdes han vilka kunder som kunde klås, och vilka man icke vågade sig på; barn skulle alltid få falskt mynt tillbaka, och medan man konverserade jungfrurna skulle vågskålen justeras med tummen. Den falska vikten fann gossen svårast av allt, ty vågskålen hade han sett i tingshuset, förgylld på vit grund, med ett svärd ovanför, och den betydde rättvisan. Detta var hans uppfostran. 
<sec/>
En dag när det gick upp för honom i vilken uselhet han levde, så tog han ett rep med sig upp i vinden och hängde sig; saknades, upptäcktes och kallades till liv, men fick stryk åtta dagar i rad. Sedan dess slapp han stå i butiken, läste och blev student. Då ljusnade det lite, och fadren bestämde honom bli jurist. Alla ohederliga människor äga en dragning till rättvisan, älska lagarne i den mån dessa kunna skydda dem för åtal. Liksom någon har uttalat den paradoxen att de som välja domarekallet känna en viss sympati för stolen, av en medfödd fruktan för bänken. 
<sec/>
Edvard Libotz blev jurist, försökte i rådstugor och hovrätter, men hörde icke till fårahuset. Då tvang honom nöden bli advokat, och med en mycken liten summa, hyrde han en dubblett, beställde en skylt, köpte inventarier och blev advokat i den lilla gömda staden. 
<sec/>
Ännu satt något kvar av fadrens principer rörande handel och vandel, så att Libotz tillät sig dessa små knep, vilka egentligen anses oskyldiga i vardagslag, men icke anstå den som ägnar sitt liv åt rättens försvarande. Sålunda hade han låtit gravera på skyltplåten e.o. Hovrättsnotarie, men med så små e.o. att dessa knappast syntes. Han hade visserligen varit e.o. hovrättsnotarie, men var det icke längre, och hade därför bort sätta f.d. framför e.o. I dubbletten som låg på nedra botten var yttre rummet inrättat till byrå. En nitton års yngling var där anställd som skrivare, sedan han lämnat landskansliet. 
<sec/>
Första dagen gick; folk stannade och läste skylten, och varje gång trodde Libotz det var en kund. 
<sec/>
– Skriv! manade han då på ynglingen. 
<sec/>
– Vad skall jag skriva? frågade denne. 
<sec/>
– Låtsas skriva, annars tror de vi inte ha något att göra. 
<sec/>
Ynglingen log och skrev. Det var ett oskyldigt knep, men därpå följde flera lärdomar, vilkas frukter husbonden sedan fick skörda. 
<sec/>
Det kom inga kunder på hela veckan, och Libotz måste spela rik för biträdet, ehuru han icke ägde någonting. Sin middag kunde han ännu betala, och han åt hos Askanius, som behandlade honom med avgjord köld. 
<sec/>
En vecka till gick, utan ett besök. Libotz blev orolig. Han gick utanför sin byrå och undrade vad orsaken kunde vara, tills han trodde sig ha funnit den. Skylten glänste som en stålspegel, så att den endast kunde läsas från en enda punkt på trottoaren. Han lät mattstryka den; men det kom ändå intet folk, på tredje veckan. 
<sec/>
Numera åt han ingen kväll, magrade och blev hartsgul i ansiktet; men när han stängde om kvällarne, och biträdet följde hans steg med blickarne, så tog han vägen åt Stadskällaren, gick in i farstun, och stod där en stund, varpå han gick ut att spatsera. Han ägde nu bara fem kronor. 
<sec/>
Om aftonen skulle den Store Skådespelaren N. från Stockholm uppträda i Advokaten Knifving. Denne berömde artist, den första i Stockholm, hade aldrig varit i landsorten förr, och i denna lilla stad var han okänd. Det blev därför mycket tom salong när Libotz i sin förtvivlan gick dit för att söka en förströelse. Nästan ensam på parkett, såg han den store artistens grämelse vid åsynen av den tomma salongen, och han tänkte hur förgänglig storhet och ära kan vara. 
<sec/>
Men på första radens sida satt Askanius och höll ena ögat på scenen, det andra på Libotz, och när advokatlivets elände rullades opp, så skrattade han med ansiktet vänt mot Libotz. Då kom scenen där en kund bebådas, och när Knifving uppmanar skrivarne att skriva, så gapskrattade Askanius. Libotz, som trott sig ha uppfunnit det enkla knepet, satt som i koleld, och alltefter som scenerna rullades opp, kände han sig avklädd inpå bara kroppen. Efter teaterns slut, gick han ut genom tullen, ut i landskapet, och kom upp på berget, i fjärran, där han brukade meditera. 
<sec/>
Följande middag satt källarmästarn vid sin disk och såg i reflexionsspegeln hur Libotz kom gående gatan uppåt. Med sin rika människokännedom märkte han hur de säkra stegen sökte dölja osäkerheten, och när advokaten stannade framför dörren, vände om, och började patrullera på gatan, då var han klar med att krediten skulle börja, och han beredde sig svara ett hövligt »nej, inte åt okända». Men när den olycklige stannade utanför vid en lyktstolpe, ibland såg ner i marken som om han sökte en grav, ibland uppåt himmeln för att anropa om hjälp, då kunde Askanius icke motstå längre, utan ändrade beslut, önskade bara att den förtvivlade måtte känna på sig att han var välkommen. 
<sec/>
Och hur det var, de vänliga blickarne tycktes ha gått ut genom rutan, Libotz rätade på sig, steg in, gick rakt fram till disken, och pekande på griffeltavlan, frågade han med sitt oändligt sorgsna skratt: tillåter källarmästarn? 
<sec/>
– För allan del, så mycket notarien behagar. 
<sec/>
Libotz ansåg sig böra säga ett ord till för att avrunda den obehagliga ansökningen: 
<sec/>
– Si, jag har haft så stora kostnader med att etablera mig ... 
<sec/>
– Ja, all början är svår, men mod bara, så går det! Mod! 
<sec/>
Det första advokaten sedan gjorde, var att taga bort den oskyldiga Hovrätten ifrån skylten. Askanius råkade gå förbi, när den nya skylten sattes upp. Fönstret stod öppet och Libotz syntes innanför. Källarmästarn bara nickade vänligt, gillande, med en blick på skylten som sade: Det var rätt gjort, så skall det vara. 
<sec/>
Men det kom inga kunder. Dock, slutligen, trädde en gumma in, med en schal som vissna löv och en kjol som aska. Libotz hade sett henne, men icke bett ynglingen skriva; det var första lärdomen av Advokaten Knifving. 
<sec/>
Därpå bad han gumman sitta ner och säga sitt ärende. 
<sec/>
– Jo, började hon, men blev rädd; jag behövde hjälp, men jag har inga pengar – att betala med. 
<sec/>
Libotz kände det som ett hån, var nära be henne gå, men hölls tillbaka, mera av fruktan än av ett medlidande som han själv ansåg sig förtjäna. 
<sec/>
– Vad kan jag hjälpa gumman med? frågade han med sin vänligaste röst. 
<sec/>
Det var en fullmakt, för en son i Amerika, och den blev uppsatt. 
<sec/>
Nu skall han ha tack, och må han få välsignelse för den hjälpen, sade gumman gråtande när hon gick. 
<sec/>
– Det var så litet att tacka för, håll till godo! 
<sec/>
När Libotz denna dag kom upp till matstället, märkte han att Askanius följde honom med ögonen på ett ovanligt sätt; och när middagen var slut, trädde han fram och frågade om icke Libotz ville dricka en kopp kaffe nere i trädgården. Detta var en ovanlig ära, och anbudet mottogs utan invändningar. 
<sec/>
Om en stund sutto de båda nere i en sjöpaviljong vid kaffe och tillbehör. Askanius rörde sig först med allmänna betraktelser, sedan övergick han till livets svårigheter, och slutade med att erbjuda Libotz ett större penninglån utan ränta och säkerhet. 
<sec/>
– Jag tycker visserligen inte om advokater, då vi ha domare och domstolar, men när jag ser en man kämpa ärligt på sin bana, så vill jag gärna hjälpa honom. 
<sec/>
Den arme advokaten undrade vad som inbragt honom denna ynnest, och när han tackade i rörda ordalag, begagnade Askanius till svar precis samma ord, som han själv begagnat till gumman: »Det var så litet att tacka för, håll till godo.» Då frågade Libotz sig, om Askanius skickat gumman för att pröva honom, men det fann han icke sannolikt, och det blev aldrig utrett. 
<sec/>
Från den dagen vände sig emellertid lyckohjulet, och klienter kommo, först en och en, sedan hopar. Men Libotz var rädd för lyckan, då han sett hur strängt den handhades, och hur den endast kunde köpas med offer. Därför tog han icke vilka mål som helst, försvarade icke uppenbar orätt; och när klienten ville han skulle vinna processen, svarade han kort, att det här icke var något spel med vinna eller förlora, att han icke kunde muta domaren, utan att han endast skulle hjälpa vid iakttagandet av laga former och målets utredning. Och när någon föreslog ett högre arvode i fall han vann processen, avsade han sig uppdraget, förklarande sig icke vara fal och icke ägande något inflytande på domaren. 
<sec/>
Denna ovanliga samvetsgrannhet gjorde ett gott intryck på domstolen både i rådstun och vid häradstinget, utom det att Libotz förberett målen genom vittnens hörande och egen rannsakan, så att domaren besparades en hop besvär. Och när ett mål blivit ratat av Libotz, då förstod domstolen att där var något rusk inunder. Trots den aktning han förskaffat sig, blev han ensam, ty ingen sökte ett närmande, av denna oförklarliga repulsion han utövade. Han gick liksom tecknad av ödet, och ingen vågade röra vid honom; man var liksom rädd att komma in under hans trollkrets, få sitt öde i sammanhang med hans. Men han tillhörde nu dessa ovanliga människor, som tidigt upptäckt sitt livs hemliga mening och den tågordning han ägde att följa. Därför jämförde han aldrig sin livslycka med andras. – »Det är deras, ser du», var hans svar, när någon fästade hans uppmärksamhet på en annans oförtjänta framgång. »Och det här passar mig!» Detta var ju också sättet att undgå grämelse och avund. Han hade funnit ut hur han skulle ha sig i livet, och detta genom skarp iakttagelse på egna upplevelser, även dessa oförklarliga, som andra mänskor slå ifrån sig, av lättja eller enfald, kallande dem slumpar. När han sett sammanhanget eller logiken i händelserna, kunde ingen förmå honom tro på den ologiska slumpen. Det blev ro och styrsel på hans liv, en stilla men sorgsen undergivenhet, en viss stränghet mot andra såsom nödvändig följd av hans stränghet mot sig själv. 
<sec/>
I början hade han dock svårt att finna sig i dessa skenbart orättvisa domar som stundom föllo, men med tanken på sin rysliga ungdom då han lidit oskyldigt, brukade han svara den förorättade: »Ja, det kan vi inte förklara; det har väl någon mening det också.» Men ofta märkte han vid domstolen, att bara man fick höra den andra parten, så förlorade den oskyldige martyren sin gloria. Han slog honom i ansiktet, det var ett faktum; men varför han slog, det var viktigare att veta. När en högre rätt dömde tvärt emot en lägre instans, så såg det visserligen illa ut, men granskades protokollen, så befanns saken ofta tvivelaktig, och kunde bedömas från flera än en synpunkt: lagens bokstav eller mänskliga hänsyn. För övrigt såg han hur individer som aldrig aktade rätt och rättvisa, så snart det gällde egen process, skreko mot orätt och orättvisa; och i alla processer ansågo sig båda parterna avgjort ha rätt. Det finge väl gå summariskt detta också, liksom allt annat i livet gick på en höft, menade han. 
<sec/>
För att kunna leva måste han åtaga sig skuldfordringsmål, och inkasseringarne försatte honom i en mindre angenäm ställning. Han kallades indrivare, och ehuru han var mild i tillvägagåendet, ådrog han sig det stilla hat som åtföljer en sådan syssla som att fordra. 
<sec/>
Tiden gick, Libotz var skuldfri och hade pengar på banken. Ehuru han hade råd, gick han aldrig på Stadskällaren, där ämbetsmän, patroner och officerare höllo till, utan han blev Askanius trogen. På någon intim fot kom han aldrig med källarmästarn, ty det kunde man inte, men ett hemligt, aktningsfullt förstånd rådde mellan dem. Askanius kunde fortfarande icke med sin klient, men han såg gärna hans tacksamhet och mådde väl därav. Ibland visade han köld, när någon talat illa om Libotz, och det gjorde alla som krävdes; men ibland måste han själv anlita advokaten för att utfå en fordran, och då ljusnade han igen, men likafullt satt lite missaktning kvar mot den som utförde det han själv icke ville göra. 
<sec/>
Emellertid, en afton vid niotiden kom Libotz från sin enkla aftonmåltid hem till bostaden, som han fann upplyst. Inträdande genom den öppnade dörren, möttes han av en scen som kom honom att frysa genom märg och ben. Rummet var fullrökt, och vid stora pulpeten satt fadren med en butelj konjak och sina kontorsböcker framför sig. 
<sec/>
– Är du här nu, jag har sökt dig kring hela stan, hälsade gubben brutalt. 
<sec/>
Det var lanthandlaren som använt hela sitt liv på att lura bönder, uppspåra falska varor, falskt mynt, falska vikter. Det hade gått bra för honom ända tills för ett år sedan. Då hade han köpt en last sjöskadat kaffe och därmed översvämmat hela landsbygden milar runtomkring. Sjöskadat kaffe ger en dryck som luktar sur svett och smakar dålig ättika. Vid anmärkningar vägrade han byta ut varan och svor på att det var prima Java. Hatet som samlat sig under åratal, växte nu och blev till en ackumulator som laddade ur sig. Fattiga människors enda njutning, och nykteristernas i synnerhet, var förvandlad i olidlig plåga; kunderna kommo hopvis och bannade, spottande framför disken. Köpmannen som saknade blygsel och rättskänsla stod emot en tid, slängd i ordbyte som han var; men hur det led, började han tyna av. Han magrade, blev gul i ansiktet, och upptäckte omsider en leversjukdom. De andras gallfebrar hade kastat sig på honom; vilket han icke trodde, naturligtvis. Ett år drogs han med bannorna och föraktet, men vid nyårstid kom dråpslaget. En konkurrent öppnade handelsbod med goda varor, och Libotz var dödad i ett slag. 
<sec/>
Nu satt den fordom kämpelike mannen, som en liten gul skugga; icke nog med att han magrat, han hade även förlorat en halv fot i sin växt. Bitter som galla, gemen människa född, otacksam, alltid krävande tacksamhet, ohederlig, alltid förebrående sin nästa brist på heder, var han genast tillreds att pocka på hjälp och tacksamhet av den son han en gång pinat fram till självmordet. 
<sec/>
– Vad vill du, far, att jag skall hjälpa dig med? frågade sonen med sin mildaste röst. 
<sec/>
– Du skall hjälpa mig från cessionen. 
<sec/>
– Är det så illa då? 
<sec/>
– Konkurrensen, ser du, dödar oss alla. 
<sec/>
Sonen log och vågade svara: 
<sec/>
– Du är ju också en konkurrent, far, till de andra. 
<sec/>
– Nej, jag var handelsmannen, men så kom det en konkurrent, en humbug, som inbillar bönderna att han har goda varor. Det är de första trettio dagarne, men sen kniper han fram med utskottet. Ser du det finns inga goda varor mer i världen; då alla människor skall ha kaffe, socker, tobak och så vidare, och produktionen bevisligen icke räcker att förse alla, så måste man ta surrogat, och blanda. Grosshandlaren sköter blandningen och jag säljer ut den. Även den rikaste får halvdåligt kaffe, och när han trodde sig kringgå förordningen genom att köpa bönorna, så fabricerades bönorna. Jag är icke socialdemokrat, men jag tycker ändå det ligger något vackert i detta »lika för alla», det är något demokratiskt i det. 
<sec/>
Sonen kunde icke följa detta nationalekonomiska resonemang, utan bad att få se på böckerna, och det fick han. 
<sec/>
Efter en timmes granskning insåg han att ställningen var hopplös, men även farlig. 
<sec/>
– Det här ser illa ut, kassaboken är icke ordentligt förd, och du har låtit det gå för länge. Din ställning var för åtta månader sedan klar och utan hopp ... 
<sec/>
– Si så där, ja, du menar jag skulle ryka in som vårdslös gäldenär. Då skulle alla gäldenärer buras, för ingen kan säga när hoppet är ute, då man sett hur lyckan kan vända sig. Till exempel, du, om du icke lyckats, så hade dina skulder gjorda på förhoppningar fört dig i galgen. 
<sec/>
– Ja, men kära far, det här är oriktig bokföring; du har icke uppfört räntor och en del likvider. 
<sec/>
– Säger du falsk bokföring? skrek gubben. 
<sec/>
– Jag sa’ oriktig, förlåt mig, men domstolen säger falsk. 
<sec/>
– Domstolen, ja, den känner man, men därför har jag kommit hit, för att du skall hjälpa mig. 
<sec/>
Sonen kämpade, men vann på sitt samvete, och svarade: 
<sec/>
– Det kan jag inte. 
<sec/>
– Och du är advokat! 
<sec/>
– Jag vill inte göra orätt! 
<sec/>
Därpå utspann sig en mycket lång debatt, som varade till midnatt, då sonen vänligt föreslog att skaffa fadren ett rum på hotellet. 
<sec/>
– Vill du köra ut mig? röt fadren som tömt konjaksbuteljen. 
<sec/>
– Nej, min far, men jag har ingen liggplats åt dig, och här skulle du bli väckt av mina kunder i morgon. 
<sec/>
Det sista skälet verkade och de följdes åt ut. – Gatorna voro tämligen tomma, men den rusige sökte någon att gräla på, och när han på stora torget fick se en polis, kastade han ett glåpord åt honom, som genast steg fram och ledde av den förfördelande till vaktkontoret. 
<sec/>
Advokaten tänkte först att fly, då hans existens berodde på ett vårdat uppförande, men hans sonliga känslor voro så starka, att han gick med in till kommissarien. Han kunde ju icke vittna mot sin far, men han ville å andra sidan icke bära falskt vittnesbörd emot konstapeln. Det var en rådbråkning, från vilken han slutligen befriades då gubben drogs in i häktet, emedan han var våldsam. 
<sec/>
Det enda sonen kunde utverka, var ett löfte att saken icke skulle komma i tidningen. 
<sec/>
Och så gick han ut ur staden på sin nattliga stråt, och fann berget, där han brukade tala med sin Gud. En egen syn var det att se denne stadsbo i cylinderhatt uppe på det öde berget. Han blottade sitt huvud och mumlade ord, ibland trotsiga, klagande, ibland undergivna. Så betäckte han sitt huvud, satte händerna i fickorna, vandrade av och an som på sitt kammargolv; blev stående, vandrade igen, och steg slutligen ner, sedan han lyftat på hatten och bugat sig för den Osynlige. 
<sec/>
På hemvägen började regna, och han mottog skurarne som en hugsvalande nådegåva, lät vattnet svalka sitt ansikte och kände det som ett efterlängtat bad. 
<sec/>
Följande morgon innehöll stadens tidning en notis om nattens tilldragelse: Libotz, far och son, överlastade, slagsmål med polisen och så vidare. Sonen kunde ju icke beriktiga och säga att fadren ensam var rusig, ty det vore att anklaga honom. Han måste därför tiga och ta emot. 
<sec/>
– Den ena får lida för den andra, suckade han; somliga mer, andra mindre. 
<sec/>
Vid efterfrågan hos polisen, erfor han, att fadren blivit bötfälld och utsläppt, samt icke varit synlig sedan. 
<sec/>
Middagen kom, efter en lugn förmiddag; advokaten gick bakgator upp till Askanius för att slippa schavottera som poliskund. När han trädde in i källarsalen möttes han av källarmästarns rygg och kundernas ögon. Medvetandet att han var oskyldig hjälpte honom icke; mängden pressade in det onda samvetet i honom som kolsyran i flaskan, och han förlorade säkerhet, blev förvirrad som en brottsling inför domaren, men för att återvinna fattningen gick han fram till Askanius, försökte avväpna honom med ett leende, men mötte ett vilt främmande ansikte, som sökte göra sig oigenkännligt. 
<sec/>
– Hur sa notarien? frågade han för att göra sig döv också, ty ögonen hade han redan bländat, så att de tycktes skåda ut i fjärran, bort över personer som överlastade sig och ändå ville inbilla andra att de voro nyktra. 
<sec/>
– Jag frågade bara om min far varit synlig här, upprepade den tillintetgjorde. 
<sec/>
– Jag antar det var han som åt frukost här med några andra, och som blev utvisad på grund av det oväsen han ställde till. 
<sec/>
– Kåss i allan dar; ja, jag kan ju icke rå för det ... så tråkit, så tråkit ... 
<sec/>
– Ja visst är det tråkigt, att man kan misstaga sig på folk så enormt! 
<sec/>
Och därmed gick han mot köksluckan. 
<sec/>
Den arme advokaten förlorade aptiten och gick hem, hungrig. 
<sec/>
Vad hjälpte honom nu hans med möda och umbäranden tillkämpade ställning; när en annan kunde med sin vårdslöshet undergräva den! Vad båtade att han iakttog sig, uppförde sig oklanderligt, när hans öde låg i främmande händer? – Skulle han söka opp fadren på bolagskrogen? Vad kunde han inverka på en oregerlig människa? Bara förvärra saken. Men om han icke sökte ta hand om honom, finge han uppbära förebråelser som onaturlig son. Alltså oundvikligt. – Så grymt, så grymt! sade han sig. – Att gå ner på krogen var honom motbjudande även därför, att han bar en medfödd avsky för det lägre folket, som aldrig respekterade ens personliga känslor, utan alltid var närgånget, påträngande med sina frågor och tillvitelser. Det låg visserligen i hans öde att icke få umgås med de övre, och icke kunna fördraga de lägre, och han hade ju upptäckt att så skulle vara, men han led likafullt därav, ty det berövade honom livets bästa, eller umgänget med likar. 
<sec/>
Han avbröt emellertid grubblet med att sätta sig vid pulpeten och rota i rättegångshandlingarne. Alla klagade på varandra, att dem skett orätt, ingen ända på beskyllningar, intet slut på kiv och nit. Fingo de orätt i domstolen, så gingo de till högre rätt; i hovrätten trodde de sig alltid vinna, ty där fanns upplyste män, som kunde förstå dem, och som måste inse att den klagande hade rätt; hur skulle de kunna annat i en sådan självklar sak? 
<sec/>
Som han satt där trädde den unge skrivaren in. Efter läsningen av morgontidningen hade denne fått ett annat uttryck i ansiktet, och hans skuldror hade skjutit upp. Libotz hade hållit den underordnade på avstånd, visat honom på sin plats, av en naturlig fruktan att först få honom vid sidan och sedan över sig. Den unge mannen hade i fattigdomens första tider blivit något förtrolig, men efter framgången hade advokaten tagit in på tömmarne, och därför tyckte ynglingen att han blivit dryg. Som underhavande hatade han ju sin husbonde av princip, i allmänhet, men efter framgången blev hatet medvetet och strävande mot ett bestämt mål. Endast intresset, brödkakan och tanken på framtiden, höll honom i en dov undergivenhet. Han visste vad lärdomarne här vid skrivbordet och bevakningarne vid domstolen voro värda, därför tog han emot anmärkningar såsom ökningar i det kapital han samlade på, och som en gång skulle göra honom till herre. 
<sec/>
Med övertaget hos en som bär på en dålig underrättelse, kastade han sig vårdslöst ner på stolen och framsade liksom likgiltigt: Nu har de avfört honom till hemorten. 
<sec/>
– Vilken? frågade Libotz. 
<sec/>
– Gubben! 
<sec/>
– Ni menar min far. 
<sec/>
– Ja! 
<sec/>
Det var nya tonfall här, korta, överlägsna, men alldenstund själva faktum var glädjande, så översåg notarien med skrivarens näsvishet. 
<sec/>
Och det blev åter lugnt omkring den stille mannen som aldrig gjorde bråk själv, men alltid var omgiven av andras. 
<sec/>
Redan ett stycke förbi de trettio åren hade Libotz ännu icke tänkt på att gifta sig, mest därför att han ej hade råd. Tillfällen att råka en flicka efter hans sinne saknades också, ty han var aldrig bjuden i familj, och besökte aldrig badorter. Därför låg ju nära till hands att han skulle fästa sig en gång vid den första bästa. Nu voro Askanius flickor berömda mera för sitt stadgade sätt än för sin skönhet, och bland dessa, hans enda kontakt med andra könet, skulle advokaten välja. Karin var en brunblond som gick i källarsalen; hon hade intet tilldragande i sitt yttre, men hennes sätt var ärbart, husligt, hemtrevligt. Libotz såg icke åt henne första tiden, men en dag när han betalade, lade han märke till hennes vänliga röst, och för att få höra den, bytte han några ord. Därefter började han följa henne med blickarne, tog upp hennes figur i sitt öga, raderade lite här och retuscherade där, rätade på en krokig linea och böjde en alltför rak. Uttrycket i hennes ansikte dolde små ojämnheter, och ögats blick kom honom att glömma dess brist på färg och glans. Småningom hade han modellerat om den gängliga figuren, målat om hyn, färgat om håret, och lagat till en urbild, som han gjorde till sin. 
<sec/>
Flickan som var godhjärtad hade först omfattat den utstötte med medlidande; hon var långt ifrån att känna sig stolt över hans uppmärksamhet, blev stundom sårad när han tog hennes medlidande som sympati, och då drog hon sig tillbaka på en tid. Men Libotz som ingen erfarenhet ägde på detta område, levde på gamla föreställningar om fruntimrens tillgjordhet och förmåga att dölja sina känslor; han trodde därför att hennes tillfälliga tillbakadragenhet endast var koketteri. Hennes orädda förtrolighet däremot, som i själva verket härleddes ur hans ofarlighet, fattade han som ett bestämt närmande, och han började så sakta gå framåt. En dag ville han visa sig artigare än de andra, och att han förstod uppskatta arbetets värde. Därför lade han fram två tioöringar efter middan, under det husets sed var en tioöring. Karin förstod icke meningen, utan sköt tillbaka den ena slanten, med ett kort: Det är nog med en. 
<sec/>
Libotz gick utanför staden och skämdes; kunde icke förklara sig, icke försvara sin smaklöshet; han hade begått en dumhet, och han blev alltid dum i fruntimmerssällskap. 
<sec/>
Följande middag såg han så skamsen ut, att Karin hugnade honom med flera vänliga ord än eljest. Han försökte sig med blommor på hennes födelsedag och lyckades bättre. Det var offring av skenbart värdelösa ting som man icke kunde köpa eller sälja med. 
<sec/>
Slutligen upptäckte Libotz ett gemensamt intresse, som kunde sammanföra dem och åstadkomma ett närmande, då längre konversationer icke voro lidna på källaren. Karin var fotgängare, och hon gick ju hellre med sällskap utanför staden än hon gick ensam, utsatt för råa karlars uppmärksamhet. 
<sec/>
Söndagsmorgonen var anslagen till ändamålet, och de båda råkades utanför tullen att icke ge anledning till prat. Karin kom, nätt och fin, och så började de promenaden ut i vårlandskapet. Talet gick så ledigt, då det icke som eljes blev avbrutet av order från gäster och värd. Libotz gick på en snedd för att få se föremålet i ansiktet, och därmed blev hans gång något fjantig, talet hackande och figuren lutande. Karin återvisade varje varmare utbrott med en lätt skepsis, och för att straxt markera avståndet, kallade hon Libotz skämtsamt för farbror. 
<sec/>
– Är jag så gammal då? klagade den blyge mannen. 
<sec/>
– Det har jag inte tänkt på, svarade flickan avvisande. 
<sec/>
Och så gingo de vidare, men höllo dock kurs på berget Tabor. Dit ville icke Libotz gå med någon människa, icke ens med henne, ty där hade han haft sina svåra stunder, då han brottats med Gud, och bett om kraft att bära sitt tunga öde. Han sökte avstyra företaget, men hon ville bestämt dit och ingen annan städes. Att göra henne tillviljes var ju genaste vägen till hennes gunst, och därför fick hon råda. 
<sec/>
Libotz’ konversation gick nu ut på att göra henne missnöjd med sin ställning, för att han sedan skulle få öppna perspektiv till frihet och oberoende i äktenskapet. 
<sec/>
– Är det inte tungt att gå i matos från morgon till kväll och aldrig få sitta ner? frågade han med anspråk på att få ett jakande svar. 
<sec/>
– Nej, det finner jag inte, svarade Karin. Arbetet är sin egen glädje och jag har ju mitt bröd av det. 
<sec/>
– Ja, men, att ha sitt eget är väl ändock något att sträva efter. 
<sec/>
– Eget? Inte har man något eget nånsin. – Och hon började sjunga, hoppa över diket och plocka blommor. 
<sec/>
Hela advokatens taktik att upptäcka sympatier strandade, och deras enda gemensamma var fotvandring. 
<sec/>
Men Libotz’ förmåga att just utleta de farligaste ämnena var alldeles otrolig. När de satt sig vid vägkanten, började han tala om sin brors äktenskap, och huru svägerskan så småningom lärt sig ordning. 
<sec/>
– Sir fröken Karin, talade han, i ett äktenskap måste det vara ordning, annars går det icke alls. I början av min brors giftermål var det ju svårigheter, och när en gång svägerskan klagade för mig på min bror att han var så kinkig, så svate ja: En kinkig man betyder en slarvig fru. – Om du har maten i ådning i rättan tid, så är han icke kinkig. Vet fröken Karin, att hon tog sig för att passa tiden, och så vatt Adolf snäll. Är det inte vätt det? 
<sec/>
Karin hade öppnat stora ögon, därpå blåste hon som en säl med näsborrarne för att släppa ut skrattet den vägen, men säkerhetsventilerna räckte icke, utan explosion följde. Den arme Libotz skrattade först med, utan att förstå orsaken, men så började han fatta, och då såg han ut som om han grät. 
<sec/>
– Vad skrattade Karin åt? frågade han slutligen, men då brast det löst igen. 
<sec/>
– Sa jag någe dumt? förvärrade han saken. Men detta hennes skratt åt sina tysta baktankar skrämde den beskedlige mannen, och han drog sig ihop, kännande att hon var falsk och fientlig. 
<sec/>
Nu inträffade att i samma stund han blev kall och avslutad, så återfick han sin värdighet, och därmed vann han i flickans aktning, så att hon imponerades, märkte avståndet, och sökte minska detta genom ett nytt närmande. Men Libotz förblev kylslagen, icke ovänlig, men igenknäppt. När de slutligen kommo till berget, blev han mörk, överlägsen, oåtkomlig, talade dunkla ord om människors öden och livets grymma lagar som ingen kunde utforska. Karin föll i beundran, ty så hade hon aldrig sett den lille mannen. Det fåniga ansiktet med det dumma leendet som en man alltid sätter opp mot en kvinna, när han vill behaga henne, det var allt vad hon kände av honom, ty hon hade icke sett honom i sitt arbete eller inför domstolen. 
<sec/>
De gingo på bergsplatån där Libotz hade slitit upp en gångstig på lavar och mossar. Han tänkte på de svarta nätter han gått här och ropat ner kraft från himlen för att kunna bära sitt rysliga öde. Nu blottade han sitt huvud, gick några steg avsides och mediterade. Han kände åter det ogunstiga som styrde hans liv, anade nya lidanden större än de förra, bad att få slippa kalken, men utan hopp. Detta var över på några sekunder, så vände han sig till flickan och var densamme som förut. 
<sec/>
– Nu ska vi gå hem! sade han; men nya vägar, jag tycker inte om plagiat. 
<sec/>
Han glömde ibland att Karin hade en annan bildningsgrad än han, och han begagnade utländska ord, endast av tanklöshet. Men hon begärde aldrig en förklaring utan gjorde intrycket av att förstå, skrattade visserligen på orätt ställe, troende att de främmande orden dolde något lustigt som inte kunde sägas på landets språk. 
<sec/>
Från berget sågo de kyrktornen från staden, och siktande på dessa, började han marschen med kommandot, framåt. 
<sec/>
Det bar i väg över diken och renar, trädor och ängsmark. Karin ville icke vara sämre, och så följde hon. 
<sec/>
Men när de kommo in i hög ljung och kråkris, så blev hon rädd för ormar och saktade marschen. 
<sec/>
– Karin är inte född på landet, ser jag. Inte finns det några ormar. 
<sec/>
Hon beundrade detta hjältemod mer än annat, och när hon klev i hans fotspår var hon trygg. 
<sec/>
De nådde en inhägnad där kreatur gingo i bet; hennes mod svek, men Libotz kommenderade: följ bara. Och med ett spö hämtat från marken, gick han mitt igenom hjorden, som skingrades, men snart återvände nyfikna. 
<sec/>
– Tjurn! skrek Karin; men då måste Libotz skratta, ty det var bara kor allesammans. 
<sec/>
Men när de nyfikna kreaturen började dansa omkring dem, så flög Karin fram till advokaten och föll honom om halsen: 
<sec/>
– Var lugn, barn, sade han, det är inget faligt; lugn, lugn! 
<sec/>
Nu skulle den förälskade ha begagnat ögonblicket och erbjudit sitt stöd för hela livet, men närmandet kom för hastigt, och han ville långsamt vinna det som för honom var ovärderligt. 
<sec/>
När de så kommo fram till en träskmark, föreslog Karin en omväg, men älskaren ville icke vika, utan njuta sin triumf i botten: 
<sec/>
– Aldrig vika! sade han, tog flickan på sina armar som ett barn, och sprang så över tuvorna. 
<sec/>
Nu kunde han ha begärt eller tagit en kyss, men han var blyg, och han önskade att frukten skulle mogna på kvisten och falla så i hans sköte. 
<sec/>
Vid tullporten tog Libotz ett vackert avsked, med hatten i handen, förklarande att han icke ville kompromettera henne med att följa in i staden. Karin förstod icke ordet kompromettera, men fattade dock att han menat något väl med henne. 
<sec/>
När Libotz blev ensam, var han starkare och lugnare än eljes, kände att han hunnit ett gott stycke på väg, ångrade att han icke kysst henne, så viss var han nu på hennes känslor. 
<sec/>
– Så komist, sade han sig själv; det där med kona slog mest an på henne. Si, stassbarn och fruntimmer, det är någet säskilt ... 
<sec/>
Om eftermiddagen gick han i aftonsången, och när han hälsade Karin, var det med en nick som om de redan voro du. 
<sec/>
Men när han på aftonen spisade kväll hos Askanius, saknade han Karin. I sitt nya modiga sinnelag tillät han sig fråga källarmästarn var flickan var. 
<sec/>
Denne svarade efter något betänkande: 
<sec/>
– Hon är på teatern. 
<sec/>
– Kåss ä hon där? 
<sec/>
Nu böjde sig Askanius fram och viskade på sitt diskreta sätt: 
<sec/>
– Det är inte rätt att leka med en flickas känslor. 
<sec/>
– Jag leker inte! brast Libotz ut, med en stämma och en blick som Askanius aldrig hört förr. Det var första gången som mannen, den förälskade, den medvetne om sin styrka, talade, och Askanius blev rädd, drog sig tillbaka, tydligen imponerad. 
<sec/>
Libotz ångrade sig genast, ty han kunde icke snäsa människor, men när han såg att källarmästarn varken blev ledsen eller ond, utan bara ökade sin artighet, tänkte han med smärta: 
<sec/>
– Så undeliga människorna äro; man ska bita och slå dem för att få dem vänliga; de ä sojlit i alla fall, och jag kan de inte. 
<sec/>
Efter supén frågade Askanius om han inte fick dricka ett litet glas med Libotz nere i sjöpaviljongen, det var så länge sen de språkade, och fiskalen skulle komma efter. Det fanns inga hinder, och snart sutto de båda nere i Konfidensen den kallades. Efter några preludier, började Askanius temat: 
<sec/>
– Sir notarien, att man dricker ett glas, det är inte någet orätt, men att överlasta sig ... 
<sec/>
– Hör nu, vänta lite, jag har aldrig överlastat mig, det var bara förtal, klippte Libotz genast, med sin nyförvärvade självkänsla. 
<sec/>
Källarmästarn tillhörde de människor som icke kunna korrigeras eller mottaga en upplysning ens, om han redan fått in en annan mening. 
<sec/>
– Får jag lov, svarade han, får jag lov, att tala till punkt .... 
<sec/>
När Libotz murrade, avbröts han igen av gentlemannens: 
<sec/>
– Får jag lov! – Si, det som har skett, har skett ... 
<sec/>
– Men det har aldrig skett! 
<sec/>
– Får jag lov, får jag lov! – 
<sec/>
Han fick lov, och Libotz visade det genom att vända ena axeln till. 
<sec/>
– Och det är människans plikt att glömma ... Jag har glömt! – Skål notarien! 
<sec/>
Libotz lät sitt glas stå. 
<sec/>
– Men, fortfor Askanius, därför att man har begått en förseelse, och behöver överseende, det behöver alla människor, så, skall, man, därföre, icke, tro – att (här turnerade han och föll in i ett accelerando) det-är-så-förbannat-lätt-att-komma-ifrån-en- affär (heltakts-paus) som alltid har sina sviter. – Sir notarien, mänskorna är som en väv, tråd i tråd, och när man drar i skaftet, så skevar det i ränningen. – Jag vill nu inte påstå, att notariens förseelse ... 
<sec/>
– Jag har inte begått någon förseelse, jag följde bara min olyckliga far, som var drucken ... 
<sec/>
– förseelse, icke kan ursäktas, långt ifrån, men sviterna äro i alla fall oberäkneliga. – Saken är den, att jag har en bror som tjänar bokhållare hos greven, där notariens bror är förvaltare. Ett gott namn är alltid en borgen, men om detta namn blir nedsuddat – får jag lov! får jag lov, att tala till punkt, till punkt! – Får jag lov! – Nu är det så, att greven blivit obehagligt berörd av den här polishistorien, fattat liksom agg till namnet Libotz som varit ute och åkt i tidningarne, får jag lov, och en viss misstänksamhet mot förvaltarens vederhäftighet har uppstått, det är min bror som skriver till mig, ja tyck inte illa vara. Med ett ord, greven begär borgen av sin förvaltare, om han skall få behålla platsen. 
<sec/>
– Varför skrev han icke till mig, som är närmare till? 
<sec/>
– Tja, det blir en ny fråga. 
<sec/>
– Jag vet att han föraktar mig sen jag blev advokat. När jag var i hovrätten och han ännu bara bokhållare på gården, då skröt han och flaggade med sin bror, hovrättsnotarien, ibland sade han assessorn; men sedan jag blev brännvinsadvokat, så fick han umgälla sitt förra skryt. 
<sec/>
– Finner inte notarien det helt naturligt då, att man är stolt över att släkten förkovras. 
<sec/>
Det hade notarien inte tänkt på, men nu med ens fann han det mycket naturligt, och släppte därför sitt patos i punschglaset, varpå han sväljde båda på en gång. 
<sec/>
– Men var skall han få borgen ifrån då? upptog han efter en halv takts paus. 
<sec/>
– Dja, det blir ju ... 
<sec/>
– Inte vill greven ha mitt namn på ett papper? 
<sec/>
– Jo, för allan del, bara det finns något bakom; den där affären, med polisen, har icke med penningsaken att skaffa. 
<sec/>
– Herr Askanius, för sista gången, på heder och tro, jag var oskyldig. 
<sec/>
– Men ta inte så illa opp, inte tycker jag att ett litet rus ... 
<sec/>
– Men jag var inte rusig, jag var inte ... 
<sec/>
– För all del skrik inte, det sitter folk här bredvid, man skall dock veta vad man gör ... 
<sec/>
– I alla fall, min bror skall gälda för sin far, och jag för båda ... 
<sec/>
– Ja, man kan inte vara nog försiktig i sitt uppförande, och notarien i synnerhet som har en ställning skulle se sig före, jag menar att den som icke tål något borde dricka mindre än den som tål, det finns ju somliga som tål obegränsat, och de kan dricka, det rör ingen, det kommer ingen vid, det spelar ingen roll, det är egalt ... 
<sec/>
Olyckan ville att Askanius tillhörde den grupp av medmänniskor som icke tåla något. Efter två glas punsch var han på väg, och med tre glas var han färdig. Då ville han utöva vältalighet, prövade språkets alla synonymer, blev ibland hög, ibland låg, vände ut och in på sig, steg upp ur det förflutnas gravar i nya skepnader, överraskade klockan 2 på natten med bekännelser om otillåtna handlingar, som bort leda till tukthuset. Detta var emellertid anledningen till Askanius beprisade nykterhet: han kunde icke dricka; och han var rädd för nattens timmar, då hjärtat öppnade sig som en bok, där varje läskunnig fick se hur han såg ut inuti. I afton hade någon demon gripit honom, han hade icke talat på rysligt länge, och nu måste han ha ur sig flera månaders samlade talträngdhet. Till all lycka inträdde nu fiskalen, så att Askanius’ första start fick göras om. Libotz hade nämligen redan tröttnat på beskyllningarne och gjort sig i ordning att gå. 
<sec/>
Fiskalen var en man som tålde allt, gick i beständigt dovt bakrus. Efter en hel natt såg man ingenting onyktert hos honom, men han liknade en stenstaty; anletsdragen voro stelnade, ögonen frusna så att varken iris eller pupill syntes, tanken hade upphört, tungan var förnaglad. Denne man hade inga sidor som man säger, utan var alltid lika, jämntjock, torr. I sällskap talade han med ögon och miner, var alltid med, uppmuntrade till fortsättning, verkade därför suggestiv så att han narrade folk tala, men sade aldrig ett ord själv, bara interpunkterade med enstaka: Si där ja! – Jag kunde tänka det! – Det var jämnt som en spik, skål! 
<sec/>
Askanius beundrade sin fiskal, liksom han adlade allt sitt umgänge så länge de voro hans och därför att de voro hans. Fiskalen var en O-vanlig människa, och hans personalkännedom var koll-ossal; hans begåvning för polissaker var ut-om-ordentlig, och som Sällskapsmänniska var han o-över-träfflig; taktfull, diskret, intress-ant. Nu var fiskalen i själva verket ingenting av allt det där, men Askanius gjorde homunkler av fullgångna människor och skapade om dem efter sin avbild. 
<sec/>
Fiskalen Tjärne var en lång smal person med för litet huvud; som en orm skapad syntes han kunna gå genom hål bara han fick in huvet. När han reste sig från stolen för att sträcka sig över bordet att ta en tändsticka, såg det ut som om han kröp genom luften, då hans långa arm träddes fram mellan glas och buteljer utan att slå ikull något, men fruktan för taklampan kom honom därvid att vrida på huvet så att ansiktet låg på ryggen. Eljes ansågs han vara en vacker karl, och han hade framgång hos damerna, ehuru han aldrig skröt med det eller ens låtsades om det, och detta av flera skäl. Lik en verklig Don Juan fann han intet märkvärdigt i saken, visste knappt om det, och när man brydde honom, skämdes han såsom inför en svaghet. Men det fanns något i hans öde, som infört disharmoni i hans liv. Libotz som lade märke till allting, hade observerat att Tjärne aldrig talte om fruntimmer, och när skilsmässor eller oregelbundenheter vidrördes, teg han demonstrativt. Han var son till en känd avliden rådman i staden som upplöst sitt äktenskap, men han var så lik en bekant officer att han ofta av okända tillfrågades helt oskyldigt om han icke var en – – –  krona. Detta trassel hade icke blivit klart för Tjärne förrän han exercerade beväring, och de grymma kamraterna kallade honom med kompanichefens namn. Då först förstod han; och därmed jordade han sin mors minne för alltid, utan att anklaga eller döma dock. Det bästa arvet, en obetvivlad börd, saknade han, och han betraktade sig tidigt som föräldralös. De som kände hans sår, aktade sig att röra vid det, men främmande oinvigda skulle alltid peta på det. När han tidigt upptäckt att man fick vara tämligen i fred för människor, om man lät dem vara i fred, så undvek han all frestelse att vara närgången, eller föra intima samtal i sällskap. I tjänsten däremot, och mellan fyra ögon skrädde han icke, ehuruväl han även där var räddhågad, då erfarenheten lärt honom huru demoniskt man stundom ledes in på falska spår. Han angav därför aldrig, utan han »siktade» en misstänkt, lämnande åt domaren att låta i hemlighet rannsaka innan angivelse skedde. Men han hörde gärna, och när någon frispråkare fanns i sällskapet, satt han med öppen mun, spetsade öron och tycktes anteckna. Uppmuntrade talaren att fortsätta mest genom sina enstaka bifallsstötar: Si där! och sådant, eller genom att kasta en stänkfråga in i hopen, men av den art att hans nyfikenhet förblev dold. Det lät som om han intresserade sig för allt och alla, under det han själv upphört vara. 
<sec/>
Askanius mottog sin fiskal som en adept, den där kommit att höra visdomens ord. 
<sec/>
– Har du ätit kväll, ja; sitt då ner och drick ett glas med oss, det är en vacker vårkväll och kräftorna ha gått upp i ån, snart skall jag bjuda herrarna på kalas, emellertid ... 
<sec/>
Fiskalen slog emellan med: Har de verkligen? – Satsen brydde han sig icke om att fullborda, ty han visste den skulle bli klippt. 
<sec/>
Advokaten bestod ett artigt: Nej, kåss ... under det han tänkte på sin bror och den borgen han måste ikläda sig. 
<sec/>
Askanius kände emellertid denna torka hos åhörarne, och han hade i kväll ett behov att göra sig, väcka beundran och intresse. Han började därför med sitt gamla glansnummer, huruledes han sjöng för kejsar Napoleon i Versailles, och han inledde som vanligt med en skildring av vattenkonsterna som kostade trett-i-o-tu-sen frank var dag de spelade. Han beskrev dem så noga som om åhörarne hörde dem beskrivas för första gången, och det egendomliga i situationen var att både advokaten och fiskalen varit i Versailles och sett underverken, men de hade aldrig vågat bekänna detta för Askanius, ty han skulle icke ha trott dem, eller ansett dem som tjuvar vilka ville beröva honom hans uteslutande tillhörighet. 
<sec/>
De båda medbrottslingarne växlade några blickar då och då, varpå Libotz försjönk i kalkyler över borgenssumman, men var gång han såg ner, röcks han opp av Askanius, som påkallade uppmärksamheten med ett danskt: Är ni med? Då visade Libotz sitt ansikte igen, men ögonen voro inåtvända, ty han räknade i huvet. 
<sec/>
Emellertid hade Askanius i afton trasslat in sig i fontänerna, märkte att det skäggade sig i minnet och försjönk i en självdiskussion om vilken fontän som var den största: 
<sec/>
– Ge mig si, sa’ jag Diana, jag menar inte Diana, – här trummade han sig på pannan – vad heter han nu igen? 
<sec/>
Libotz som trodde det var en direkt fråga, spratt ur sin frånvaro och svarade: 
<sec/>
– Neptuns är den största. 
<sec/>
– Nej, inte Neptun, inte ... 
<sec/>
Här glömde sig fiskalen totalt och högg in: 
<sec/>
– Jo, det är Neptun, jag har ju sett den själv. 
<sec/>
Detta var alltför orimligt, så att Askanius tog det som ett slags skämt, och gick vidare: 
<sec/>
– Sir ni mina herrar, sådana fontäner får man endast se maken till i Sankt Petersburg, har herrarne varit i Sankt Petersburg? Nej! Ja, si det ... eller i Schönbrunn? Inte det! Aj, aj, aj, det är det allra största man kan någonsin i hela sitt liv få se. Men Versailles borde varje människa se innan han dör, herrarne skulle slå sig lösa en gång, drick lite mindre punsch, samla, spar, gnid, säg: jag vill bli snål, jag nekar mig det nödvändigaste, men jag måste se Versailles innan jag dör, ni skall få låna Bædeker av mig, jag har två stycken, en på franska, en på tyska, resan kostar 200 frank, det är 150 kronor ... 
<sec/>
– Säg 140! avbröt fiskalen, som icke kunde motstå högmodsandan längre ... 
<sec/>
– Får jag lov! Får jag lov – att tala till punkt! – 
<sec/>
– Var så god, var så god! 
<sec/>
– Emellertid vi sjöng för kejsarinnan, mina herrar, och kan ni tänka er, hon var klädd, dagen till ära, i blått och gult, det var ju artigt ... 
<sec/>
Och så kom kejsarn! Askanius hade visserligen alltifrån sin ungdom hyst ett obeskrivligt förakt för Sfinxen, Badinguet och allt vad han kallades, men efter den dagen han sjungit för fransmännens kejsare, hade denne blivit som förvandlad. Det var ett geni, den största politiker som levat, och som härförare kunde han fullt jämföras med Den Store. 
<sec/>
Källarmästarn saknade resonans i afton och han kunde inte komma opp, därför ringde han efter champagne. 
<sec/>
Hans offer voro svettiga och förkrossade av all denna storhet som låg bolstertung över dem. Och Libotz, som icke ville göra någon ledsen, sökte dyrka opp stämningen igen; men att tala om något annat eller någon annan hade varit att döda Askanius. Därför återknöt han med en skenbart oskyldig fråga: 
<sec/>
– Vikken stämma sjöng då källamästan? 
<sec/>
Askanius låtsades leta i minnet, vände i munnen en lögn som en tugga, varpå han slutligen svarade, diplomatiskt, lagom sårande, och därmed avspisande alla vidare närgångna frågor: 
<sec/>
– Mina herrar, i en väl samsjungen kvartett för mansröster finns endast en stämma, en för alla, alla för en ... Och den som har det minsta begrepp om sångens svåra och stora konst, borde veta, att alla stämmor äro lika maktpåliggande, de må heta första och andra tenor, första eller andra bas. 
<sec/>
Detta var nu för elementärt, och sättet att lämna åhörarne i okunnighet om att han bara sjöng andra tenor, retade fiskalen som var gammal kvartettsångare. Champagnen hade nyss givit geist, och som han icke hade lust instrueras vidare, så upplyste Tjärne helt i förbigående att han varit första tenor i studentsången. 
<sec/>
Här uppstod en fasans tystnad, varunder Askanius kämpade med sitt bättre jag, sin stolthet, sin rättskänsla. Skulle han upptaga ett så farligt stridsäpple, då vore han förlorad, ty Libotz såg ut som vore han beredd att skrida in för studentsången? Nej, han böjde undan, utan att vika, gick omkring utan att snava. 
<sec/>
– Mina herrar, viskade han, det gives två slags sång, liksom det gives flera slags vin, cigarrer, maträtter, kaffe, likörer, icke sant? nåväl vi ha konstsång, och vi ha natursång, är ni med? Jag för min del håller på konsten, och det gör nog varje musikaliskt bildad person, han må tillhöra vilken samhällsklass som helst, för övrigt. Därför, och som ett värdigt svar på den något obefogade anmärkning som fiskal Tjärne tillät sig nyss, ber jag att få höja detta glas för – konsten! 
<sec/>
– Bravo! skrek fiskalen, som var alldeles för lat och njutningslysten för att vilja spilla krafter på ett gräl, och därför drack han med nöje den gamle natursångarens skål för konsten, som ju alltid inbragte honom ett fullt glas. 
<sec/>
Libotz hade farit över ansiktet med flata handen för att torka bort ett skratt, och när han märkte att Askanius numera varken hörde eller såg, vände han sig till Tjärne: 
<sec/>
– Han är rolig i alla fall, sade han högt. 
<sec/>
Klockan var nu inemot tolv. 
<sec/>
– Tala om något trevligt! sade Askanius, icke för att få höra något utan för att få vila sig. Och han satte sig i posityr som om han väntade ut deras snack med tålamod och undergivenhet; under tiden lekte han med sina egna tankar och läste över vad han skulle säga sedan. 
<sec/>
Tjärne, som kände taktiken, vände sig nu direkt till Libotz och började tala om Paris, fick svar och nya bidrag. 
<sec/>
Nu skulle en vanlig människa i Askanius’ ställe ha uttryckt sin förvåning över att de herrarne också varit i Paris, och med en släng av självhumor ha räddat sig med ett leende åt sin narraktighet nyss; men Askanius var ingen vanlig människa, ty med sina goda egenskaper ägde han den största subjektivitet, härsklystnad och egenkärlek. Han var centrum i denna lilla värld av hungriga och skuldsatta som levde på hans barmhärtighet; sången och Paris voro hans enskilda tillhörigheter, och dem fick ingen annan titta på. När han nu hörde att de varit i Paris, vilket han visste förut, frestades han hugga in med anmärkningar och rättelser, men hans högfärd tog överhanden, och han blossade bullersamt på sin cigarr, andades tungt under ansträngningen att hitta på ett spritt nytt samtalsämne, som kunde klippa deras tråd. 
<sec/>
Några gäster som avlägsnade sig, tittade på rutan, och Askanius passade tillfället, reste sig, och drog ner rullgardinen: 
<sec/>
– Jag tror vi dra ner gardinen, sade han, satte sig igen och sporde: Vill inte herrarne röra på glasen. 
<sec/>
Fiskalen hällde ner ett fullt glas, men släppte icke Parisertråden. Libotz, människovännen, tyckte synd om Askanius, som led dödens kval, och därför avbröt han Tjärnes svada med ett: 
<sec/>
– Tillåt oss dricka med källarmästarn. 
<sec/>
Detta glas blev avgörande, och nu började en karaktärsförändring inträda såsom i fjärde akten av ett vårdat drama. Fiskalen blev hög, elak, utmanande och tog upp ett samtal om Shakespeare med källarmästarn. Denne var icke svarslös, men konversationen blev en tuppfäktning; de två talade i mun på varannan, väntade ut varandra, för att icke svara på tal, utan för att få köra fram med eget spann. 
<sec/>
Askanius hörde icke på motståndaren, utan vände sig med vämjelse bort varje gång denne talade, och gjorde miner som skulle säga: prata på din smörja, jag kommer straxt. 
<sec/>
De hade råkat in på citaternas breda väg, och Tjärne kunde många, men Askanius bara ett, detta satt han och höll i handen för att släppa lös, när stunden var kommen. 
<sec/>
– Nej, skrek Tjärne, det här, det är sublimt, det är Macbeth, som säger det: Det är en saga, Berättad av en dåre; låter stort Betyder intet!» 
<sec/>
– Asch! fräste Askanius, det här är stoltare och mycket djupare, jag tror det är Othello eller Hamlet, ge mig si ... 
<sec/>
Nu klickade minnet, citatet uteblev och fiskalen högg genast in i tystnaden: 
<sec/>
– Så här säger Lear: Fast kvinnor ovantill; Till gördeln blott få gudarne regera. Allt nedinunder tillhör djävulen; Där är det helvete, där är det mörker Där är det svavelsjö ...» 
<sec/>
– Uss nej, inte säger man sådant, avbröt Libotz som befann sig i kärlekens första heliga tempelgårdar. 
<sec/>
– Det är ironi, skrek Askanius, sir mina herrar, den som icke förstår ironi, den skulle aldrig få tala om Shakespeare. Par exempel, jag tror det är Köpmannen från Venedig, men det kan vara detsamma, som säger att livet är vävt av samma tyg som våra drömmar, inte menar han det, han låter en toker säga sådant för att visa vilken toker han är; därför skall man vara försiktig när man vill tolka en stor skald, och endast den kan tolka honom rätt, som av naturen fått en känsla av förståelse för det stora, sköna, sanna i liv och natur ... 
<sec/>
Denna ansträngning var för stor, och Askanius inträdde nu i ett nytt stadium, han slöt ögonen, försattes i en trance, under vilken hans själ var frånvarande, under det händerna arbetade med cigarren som oupphörligen tändes och slocknade; fullt vaken var dock icke kroppen, ty cigarraskan skrapades ner i champagneglaset. 
<sec/>
Fiskalen som blivit stukad, förlorade sin taktkänsla och blev brutal, tog konjaksbuteljen och fyllde ett dricksglas till hälften, slog först i sig en slurk varmed han sköljde munnen, varpå han välvde i sig resten. 
<sec/>
Askanius måtte haft sitt öga i handen, ty blundande räcktes fingerna fram, fattade konjaksbuteljen om halsen och flyttade den intill den halvsovande, som sedan girigt fasthöll den tryckt mot västen där pincené-fickan satt. 
<sec/>
Nu talade Tjärne ur skägget, med blodad tand, viss på att Askanius intet hörde. 
<sec/>
– Att sitta och höra på hans guano, det är ju alldeles abnormt, va? Den där våga tala om Shakespeare ... 
<sec/>
– Tyst, tyst, varnade Libotz, man ska inte säga så, man måste vara tacksam! 
<sec/>
– Låt gå för tacksam! Men att vara smickrare och tallriksslickare, hålla med, det är att göra karln högfärdsgalen, ni ska se att han spricker en dag ... 
<sec/>
Libotz ville ha en sidorörelse till stånd och tog upp norska frågan, och det blev långt, men slutligen trasslade båda in sig, så att de under pratet råkade byta ståndpunkter, och slutligen stodo kämpande mot sig själva och varandra. 
<sec/>
Askanius tycktes ha sovit, och nu talade han liksom i sömnen med slutna ögon: 
<sec/>
– Den nationella uppfostran, mina herrar, en nationell uppfostran, ligger icke i folkskolan eller allmänna rösträtten, för oss svenskar aldra minst, det kan låta som en paradox, men är icke en sådan ... 
<sec/>
– Sitter han och rättar temor? avbröt Tjärne. 
<sec/>
– Ingenting, fortfor Askanius orubbligt, har så bidragit till svenska nationens uppfostran i kulturellt avseende som – smörgåsbordet. 
<sec/>
Ett gapskratt klang i paviljongen, belönande roligheten, men det var icke så menat, utan här menades något djupsinnigt. 
<sec/>
– Det låter som en paradox, fortfor Askanius, men tro mig mina herrar, jag kan sitta vid disken och låtsas skriva, eller räkna, eller läsa, en gäst träder in ... 
<sec/>
Här beledsagades den dramatiska situationen med gester, varvid konjaksbuteljen blev ledig, så att fiskalen kunde slå i ett dricksglas till ... 
<sec/>
– En gäst träder in, en obekant, en främling ... Nu har jag en spegel under klockan, och jag ser, jag har ögonen med mig, fastän jag kan blunda ... 
<sec/>
Fiskalen drog sig baklänges på stolen, förvånad över att Askanius kunde vara så falsk. 
<sec/>
– En gäst har ju rättighet att äta så mycket han vill av smörgåsbordet, men en fin karl gör inte det, en fin karl gör sig en smörgås, slår i en sup, går och sätter sig, begär matsedeln, en halv öl. Varför gör han detta? Därför att han är uppfostrad; därför att han har takt. En tysk kan aldrig lära sig detta, kan aldrig, även om man upplyser honom om att det icke är meningen äta sig mätt vid smörgåsbordet, han är icke mottaglig för upplysningar ... Jag tror de sjunger i trägårn! 
<sec/>
– Låt dom sjunga! svarade Tjärne. Skål för smörgåsbordet ... 
<sec/>
– Det finns de som tar sex supar också, när jag vänder ryggen till, men det är sämre folk ... och det finns de som äter ostsmörgås till oxsvanssoppa, det finns hycklare, som tar en sup och går och sätter sig, men stiger opp igen, när jag är ute i verandan, och tar sig en halva, men min hustru ser dom i luckan, och är inte hon där, så talar Karin om det för mig, Karin är en bra flicka som står på husbondens bästa, hon är trogen i döden och skulle aldrig tala om att min hustru på fina middagar serverar salt karlax som Rhenlax, det är yrkets små hemligheter, och dem förråder man icke, om man nämligen lägger salt laxrygg i skummjölk över natten, så blir han som färsk, och när ingen klagar så, Herre Gud, men jag har lärt Karin fråga gästerna: var inte laxen god? och när de svara utmärkt! så har mitt samvete ingenting att förebrå mig ... 
<sec/>
Askanius hade nu kommit in på det farliga stadiet, då han förrådde sig själv. Libotz som kunde gå ut ur sin person, identifiera sig med andra och därför led allas lidanden, han satt med nerslagna ögon, skämdes och pinades på Askanius vägnar, men mest av att se hur Tjärne njöt av att samla upplysningar dem han sedan skulle missbruka. Askanius fortsatte sitt orrspel som intet kunde hejda: 
<sec/>
– Maten förtjänar man intet på, och det måste fuskas i ett kök, man måste tillvarataga och förvandla; de sitter och äter nässelkål om vintern, prisar den, betalar mera än för grönkål, och då är det bara grönkål, det är alldeles som med Pilsnerölet hos bryggarn; han vattnar lagerölet och får mer betalt, det är mänskliga dårskapen; men vinerna, det är min hemlighet, den här champagnen till exempel heter Old England, men det är icke Veuve Clicquot Old England, nu kommer snobbar som vet att det skall stå Old England, och så ser de inte efter det viktigaste eller Veuve Clicquot som kostar elva kronor när den här balchampagnen kostar två och femti, men det är följden av Brännvinsbolagets monopol, jag tvingas köpa av deras varor, och så pang! ä vi där! Men det kommer en dag mina herrar, då bolaget skall avslöjas, jag har en tidningsskrivare på mina fem finger, och när stunden är inne, paff, så ligger bolaget där! 
<sec/>
Tjärne satt med öppen mun, och vid tal om bolaget kröp han fram mellan glas och buteljer för att höra riktigt noga, ty bolaget var den lilla stadens stora eldfara. 
<sec/>
Askanius slocknade efter den sista ansträngningen och föll i verklig sömn; han var icke drucken, ty han hade icke rört ett glas på två timmar. Under sömnen förvandlades hans ansikte igen, masken föll av och Tjärne som hade ögonen med sig observerade noga den sovande: 
<sec/>
– Jag undrar hur den mannen börjat, vad han varit, vad han har gjort, och om han är straffad. Se på dessa ludna händer som likna en kortspelares ... 
<sec/>
– Man ska inte fosska i människors förflutna, avbröt Libotz, som med all sin mildhet ägde en fast karaktär, ty varje människa får lida för sina gärningar, och när hon lidit ut, är hon förlåten. Och en väns svagheter skall man överskyla, Askanius är vår vän, han har hulpit oss i nödens stund ... 
<sec/>
– Och det tar han betalt för nu med ränta! 
<sec/>
– Ja, man skall ju lämna igen vad man lånat ... 
<sec/>
Tjärne hade också fått ett nytt ansikte, en mördares, men Libotz behöll sitt. 
<sec/>
Askanius var efter en stund utsövd och klarvaknade, men han kände icke igen sina gäster; sömndrucken, men icke drucken, tilltalade han Tjärne såsom vore han den främmande  person han liknade. 
<sec/>
– Mister Chester, ni gjorde bättre att gå i dockorna än sitta här, ert föregående är av den natur att ett strängt regelbundet arbete i Brooklyn ville bringa er upp igen. 
<sec/>
– Han har varit i Amerika, viskade Tjärne. 
<sec/>
Men Askanius fortsatte med den engelska brytningen och besvarade Mister Chesters invändningar dem endast han kunde höra: 
<sec/>
– Flickan, ni vet, är förlorad, men jag har ingen skuld, ingen! Skenet låg visserligen emot mig, domstolen frikände, jag har utslaget kvar i min chiffonjé ... 
<sec/>
För att rädda sin vän, tog nu Libotz ett djärvt steg, djärvt för honom, den försagde. Han tryckte på ringet, och om två minuter syntes Karin, något yrvaken, ty klockan var nu två. 
<sec/>
Då vaknade Askanius, och med en vred blick frågade han flickan: 
<sec/>
– Vad vill du? 
<sec/>
– Det ringde, källarmästarn. 
<sec/>
– Vem har understått sig ringa? 
<sec/>
I ett anfall av trots och för att få se Askanius i ögat, svarade Tjärne: 
<sec/>
– Jag har ringt, jag ville ha vatten! 
<sec/>
Askanius betraktade fiskalen noga, for med handen över pannan, och framsade: 
<sec/>
– Kors, jag tyckte, men det är ju ... jag måtte ha slumrat, är det inte ...? 
<sec/>
– Tjärne, svarade Libotz. 
<sec/>
– Ja visst, fiskalen, han ville ha vatten, gå efter vatten, Karin. 
<sec/>
Karin gick. 
<sec/>
– Karin är inte någon vacker flicka som notarien påstår ... 
<sec/>
– Det har jag aldrig påstått, vågade Libotz, men hon är en snäll och en bra flicka; hon är långt ifrån vacker. 
<sec/>
– Tycke och smak äro olika, men att kunna påstå att Karin är vacker ... 
<sec/>
– Jag har inte påstått ... 
<sec/>
– Hennes drag äro icke regelbundna, hyn något passerad och figuren si och så, men en snäll och bra flicka är hon, och den som säger annat han är en baktalare, ja, det är ordet! 
<sec/>
Här fick Libotz en straffande blick, som han måste hålla till godo med ... och Askanius gick på: 
<sec/>
– En snäll och bra flicka, det är mina ord ... 
<sec/>
– Nej, det var notariens, avbröt Tjärne. 
<sec/>
– Och den som skall ha henne en gång, det skall vara en ordentlig karl och inte en som super, så han kommer i tidningarne. 
<sec/>
All Askanius’ infödda ovilja mot Libotz trädde nu fram igen, och han rev och slet i den arme mannen. 
<sec/>
– Knep går till en liten tid ... 
<sec/>
– Karlax går längre! interfolierade Tjärne. 
<sec/>
– Och när man inte är kvar i hovrätten, skall man icke sätta hovrättsnotarie på sin skylt ... Ärlighet varar längst och den som skall handhava rätten måste själv respektera densamma ... 
<sec/>
Här brast Tjärnes tålamod; han reste sig under förevändning att inspektera några diktade brandposter, tackade för aftonen, tog Libotz med sig och gick åt dörrn. 
<sec/>
Men Askanius som var trög i vändningarne, hann endast framstöta några: Får jag, får jag lov ... Karins uppträdande i dörren med vattenflaskorna hejdade de avtågande, och Tjärnes eviga törst kom honom att falla för frestelsen att stanna, varpå Askanius fick en ny ordström i gång: 
<sec/>
– Posten, så här dags; inte är posten öppen så här dags ... 
<sec/>
– Brandposten, sa jag. 
<sec/>
– Telegrafen kan stundom vara öppen om natten, men postkontoret – al-drig! 
<sec/>
– Godnatt, bror, nu skall du gå och lägga dig, slängde Tjärne efter sig, när han flydde, medförande Libotz som ville stanna och ta avsked riktigt. 
<sec/>
Askanius blev sittande och talade ut i mörker och luft sin harm över människors otacksamhet och taktlöshet. 
<sec/>
Men när fiskalen och notarien kommo ut på gatan så brast det lös; allt vad de icke fått säga därinne i paviljongen, kom nu i dagen, och ett nattprat på trottoarkanter, på stora torget, på kyrkogården utspann sig och varade ända till morgonen. 
<sec/>
Åtta dagar senare var advokaten Libotz ringförlovad med Karin, och de spatserade varje morgon ut i naturen. Askanius blev kall emot båda, förebrående Karin otacksamhet. 
<sec/>
Under dessa dagar hade Libotz bestått en svår kamp, då han bestormades med brev från brodern som begärde hans borgen på flera tusen kronor. Advokaten hade svarat att han icke kunde borga för den summan han icke ägde. – »Men du har råd att gifta dig», svarade brodern. Denna sublima yttring av logisk egoism stålsatte Libotz några dagar, ty det var för mycket, även för honom. I samma veva måste han ta hand om fadren, som gjort konkurs, var sjuk och icke kunde få komma på fattigvården, både därför att han var så hatad och därför att han ägde burgna släktingar. Han fördes till stadens sjukhem, där Libotz fick underhålla honom på andra klass. Då tyckte notarien att han gjort sin skyldighet, och kunde slippa borgen åt brodern, men andra tyckte icke så. Askanius kom också fram till Libotz vid middagsbordet och viskade: 
<sec/>
– »Att lämna sin egen bror i sticket, det är inte vackert.» 
<sec/>
– Jag har icke satt honom i sticket! svarade Libotz undergivet. 
<sec/>
– Joo, han får lida för andras vårdslösa uppförande. 
<sec/>
Där var lögntornet igen, byggt på en lögn och som icke kunde rivas. Libotz satt och såg på det, teg, och gick hem. Där fann han ett brev från brodern, i vilket denne skildrade vad han fått lida för honom. Greven hade sålunda förlorat en process, där Libotz fört kärandens talan. Då hade ordet brännvinsadvokat fallit, och när förvaltaren förklarat att det var hans bror, slog hatet ut åt sidan. Kom så tidningen med fyllerimålet, och greven stack bladet under förvaltarens näsa, fräsande: 
<sec/>
– Hade jag rätt! Där är brännvinet, advokaten är därefter. 
<sec/>
Allt med allt, Libotz insåg att han, om ock ofrivilligt, åsamkat sin broder obehag, och han skrev under samt avsände det farliga papperet. Men som han var öppenheten själv, talade han om detta för Karin, och hon uttryckte sitt ogillande, då hon skulle vara med och umgälla detta en gång. Libotz kunde icke neka att hon också hade rätt, och så satt han i en ny slitning. 
<sec/>
Förlovningen gick på, och hade varat en månad. Första veckan talte de om sin barndom, om föräldrar och släktingar; andra veckan om framtiden, om giftermål och bosättningen. Som de voro ense i alla punkter, emedan Libotz beslutat sig överlämna allt sådant åt henne, så var våningen snart hyrd, i fantasien, möblerad i fantasien, och ingenting fanns att tillägga eller diskutera. Tredje veckan talade de om första veckans samtal, och fjärde veckan om andra veckans. Libotz började märka att samtalsämnena tröto, att aldrig något livligare meningsbyte uppstod som kunde elda och ge impulser. Men för att samförstånd skulle råda, stack han under stoln med alla avvikande meningar, eller levde han sig in i den föreställningen att de voro ense i alla punkter, måste vara det, om en varaktig lycka skulle kunna råda i äktenskapet. Äran var så stor för honom, att han älskades av en kvinna, därför ansåg han som en gengäld att hon fick råda i allt, utom hans processer, dem talte han icke om, ty de voro andras tillhörigheter. 
<sec/>
En söndag skulle de roa sig, från morgon till kväll, äta middag ute på landet och ha det riktigt angenämt, ty Karin var ledig hela dan. De startade vid 9-tiden, och flögo ut genom tullen. Först talade de om de små tilldragelserna sedan de skilts i går middag: 
<sec/>
– Nå va de mycke folk i går afton? frågade fästmannen. 
<sec/>
– Ja, det är ju alltid mycket folk om lördagarne. 
<sec/>
(Det visste han ju.) 
<sec/>
– Var källarmästarn vid gott humör? (Det brukade han aldrig vara!) 
<sec/>
– Han knorrade ju som vanligt – men han är snäll ändå i grund och botten. (Detta ordet snäll begagnades oftast av Karin, emedan hon visste att hon själv ansågs som snäll.) Men var var du i går afton? 
<sec/>
– Jag satt hemma och skrev, för att kunna vara ledig i dag, kära barn. – Nej si en sån stor fågel, det är visst en glada. 
<sec/>
– Inte finns det glador här i trakten, inte. 
<sec/>
– Jo, det tror jag bestämt, och det måste vara en glada för han har kluven stjärt. 
<sec/>
– Tror du inte det kan vara en ormvråk, för han skriker så på det sättet? 
<sec/>
– Kanske det, men ormvråken har inte kluven stjärt. 
<sec/>
– Men sädsärlan där på gärsgården har också kluven stjärt. 
<sec/>
– Kåss ja, det har jag inte tänkt på, men det står så i Berlins naturlära, inte vet ja, men du har så rätt Karin lilla. 
<sec/>
Så var gladan förtärd; endast skodonens och klädernas ljud hördes under den raska gången. Libotz tuggade torrt, kände tomhet i huvet, kastade blickar utåt åkrarne för att hitta något att tala om, medan han plågades invärtes av en process, som han dock icke ville vidröra. 
<sec/>
Efter att han en lång stund hade grävt i handlingarne, fann Karin tystnaden opassande, och började känna det genant. 
<sec/>
– Säg något, Edvard! det är så hemskt när du tiger. 
<sec/>
Libotz släppte vittnesmålen ur huvet, men kom av sig, och i sin nöd säger han det han aldrig borde ha sagt, nämligen: 
<sec/>
– Va ska jag säga då? 
<sec/>
Det var bankruttförklaringen, vantarne i bordet, och tråden var klippt. Två främmande personer gingo bredvid varann och tänkte, tänkte över varandra, över deras förhållande, över orsaken till tystnaden. Och straxt blev det främmande förvandlat till fientligt. De kände sig trolösa mot varandra, som kunde gå och tänka tyst utan att säga ut vad de tänkte, och ju längre de tego, dess värre blev det. I sin förtvivlan grep Libotz en växt från renen, och utbrast med hycklat intresse: 
<sec/>
– Nej, si, en sån undelig blomma! 
<sec/>
Karin kände både hyckleriet i förvåningen, och allmosan han räckte henne, därför såg hon icke dit, och svarade icke, men ökade farten bara som om hon ville fly från alltihop. 
<sec/>
Libotz följde, kände sig avdankad, var viss att det var slut, tänkte efter var han skulle äta sin middag hädanefter då han icke kunde gå till Askanius, undrade om det skulle stå i tidningen, vad staden skulle säga. Han var så livligt inne i den nya situationen, att han saktade sina steg och lät Karin gå förut, just där vägen krökte och hon försvann. Men han fann det alldeles naturligt; hon hade brutit, det var slut, och det var en lättnad. Han satte sig på en sten, tog av hatten, torkade pannan, men grät icke: lättnaden att få vara ensam, återfå sig, blev en sådan stor njutning att han småvisslade, under det han ritade. 
<sec/>
– Kåss så undelit de ä, alltihop, tänkte han. Ja – de ä undelit! 
<sec/>
Men så började det att dra, och en ångest överföll honom, han reste sig och gick igen, framåt; och när han krökt om med vägen, stod Karin lutad mot ett träd och grät. 
<sec/>
De gräto tillsammans, tysta först, i gemensam förtvivlan att icke räcka för varandra, icke kunna fylla ut varandras tid, tills Karin slutligen utbrast: 
<sec/>
– Att det var så svårt, det kunde jag aldrig tro! 
<sec/>
– Detta är det svåraste av allt! sade Libotz. Men ska vi skiljas på en stund, du går den vägen, och jag över åkrarne, så råkas vi vid hagen. 
<sec/>
Förslaget var ovanligt, men gott och det antogs. Libotz kom in i sin process, blev sig själv och antog dimensioner, hörde vittnen, talade inför domstoln och övertygade motparten, ett ovanligt fall, som endast kunde ske ute på en åker, då parterna voro frånvarande. 
<sec/>
När han kom fram till hagen och Karin, fann han det helt naturligt att han talade om det som fyllde hans sinne, och utan inledning började han referera målet. Det var visserligen bara en ägotvist, med underhållsskyldigheter, broläggningar och gärsgårdar, men han levde, när han talade om sitt arbete, han fyllde tomrum och han lade ut personligen. Karin hörde mänskoröst; ensamheten hon icke var van vid befolkades, och hennes man visade sig till sin fördel. Hon kastade in småfrågor som eldade honom fortsätta, och hon uppmuntrade honom så att han, när det målet var slut, tog upp ett annat, som han gjort sig till en triumf. Men det var lite långt och invecklat, tröttande genom sin mängd av namn, dock, han talade sig varm, hon gick lättare som efter trumma, och de nådde slutligen Gröndal. Klockan befanns bara vara elva, och det öppnades icke förrän två, då middag skulle ätas. Det var ju en ryslig tid. De gingo ner till den lilla skogssjön, tittade efter löjor, kastade småsten på dem, plockade svärdsliljor, men detta allt fyllde bara ut en timme. Då infann sig torkan igen; men varnade för den farliga tystnaden, snattrade de, om ingenting, togo om gamla tema, och när de upptäckte sig som plagiatörer, kunde de icke se varann i ögonen. De skämdes för varandra, för sig själva, men tystnadens spöke jagade dem framåt, så att de slutligen sade ofrivilliga dumheter, rörde vid sår, som de icke ville åt. Libotz hade mesta oturen. 
<sec/>
– Det är undelit att alla skomakare heter Andersson, sade han, till exempel, bara för att säga något. 
<sec/>
– Min pappa var skomakare, men han hette Lundberg, svarade Karin med en viss godmodig humor. 
<sec/>
– Kära, lilla vän, inte visste jag det, och inte ville jag såra dig. 
<sec/>
– Nej, det vet jag, svarade Karin som var säker på sin fästmans goda sinne; och för övrigt levde de ännu i paradiset, där ingen trodde ont om den andra, och sålunda gräl icke kunde uppstå, grälet som brukar börja där den goda tanken och den goda viljan upphöra. 
<sec/>
Slutligen måste Karin gripa i sitt förråd, och hon gick i tankarne till Askanius och gästerna: 
<sec/>
– Den där Tjärne är en trevlig karl i alla fall, sade hon. 
<sec/>
Nu skulle ju Libotz ha tagit detta som en påminnelse att han själv var tråkig, men det gjorde han inte, utan han tog fatt i Tjärne, som ett motiv, och med sin mänskovänlighet visade han fram hans goda sidor, och belyste med exempel ur livet. Karin auktionerade på, Tjärne blev en ljusets ängel, en martyr, hans tragiska öde med den falska börden tvang en att förlåta honom hans små egenheter ... 
<sec/>
Små egenheter, ja! Där gjorde de halt, och under pausen gick det upp för dem, vilken ryslig figur fiskalen var, och de visste båda att han vilken dag som helst skulle mörda Askanius. Karin gjorde först klart att vända, men Libotz ville icke vara med i vändningen, utan fördröjde sig vid hans tragiska öde, uttryckte sin fasa för det brottet som förfalskade en oskyldig människas hela känsloliv, gick ner genom generationer och straffades på barnen i alla led. Därpå kastade han in på norska frågan, tog allmänna rösträtten med på släpet, utvecklade proportionalismens grundidé; vågade dock icke se på klockan, emedan detta skulle ha antytt att han var otålig. 
<sec/>
I en kyrka i fjärran ringde ut; klockan var ett. En timme till alltså. 
<sec/>
Libotz var förtvivlad, mest över att han plågat Karin med processer och politik; att tala om människor som dock var det enda intressanta, ville han icke, och att bara sitta och berömma lymlar, kände han förnedrande i längden, lika förnedrande som att förtala dem. Trött var han och hungrig, torr och tom; han ville ett tag öppna pulsarne för att svalka sig, och hoppa i sjön, men han föreslog i stället: 
<sec/>
– Ska vi röra på oss lite? 
<sec/>
De rörde på sig, satte sig; betraktade en myrstack, undrade hur så små djur kunde ha det, och se sin värld. Kastade stenar i sjön för tionde gången, tittade upp i tallarne, som om de ville hänga sig i grenarne. Löjorna vågade ingen sig på mera, ty de hade utdiskuterats; svärdsliljorna hade vissnat och blevo bortkastade, men tystnadens spöke smällde med piskan var gång de tröttnade tala. Båda voro dock så upplysta att de icke skyllde ledsnaden på varandra, utan funno den ligga i själva sakens natur, men de vågade icke tala om detta, icke om sitt förhållande, ty det tålde icke kritik och vidrörande. 
<sec/>
Emellertid slog klockan två, och bordet stod dukat under en hägg. Där var intet folk att se, och Karin fann det ensligt, ty hon var van vid rörelse och liv, men Libotz tyckte det var idealiskt att få vara ensamna; detta sade han dock icke, ty han ville i allt vara henne till lags. Därför fick Karin bestämma matsedeln, och när hon fick se sparris, utbrast hon: jag undrar hur det kan smaka. 
<sec/>
– Nej, har du aldrig ätit sparris? 
<sec/>
– Aldrig! 
<sec/>
– Nå så ska vi försöka, fastän de e dyt. 
<sec/>
Så började en middag, och med återvändande krafter steg munterheten. Libotz fann allting roligt, var nöjd med allting, och Karin njöt av att bli uppassad av en kypare i frack. Först taltes om maten, men Karin upplyste att man icke får tala om det man åt. Då försökte Libotz säga kvickheter för att narra fästmön skratta, och när han såg kyparen stå bakom en dörr och lyssna, sade han att kyparen hade Röntgenöron. 
<sec/>
Men Karin kände icke Röntgenstrålar, och därför fick Libotz tillfälle ge en lång historia, som avbröt udden på roligheten. Därpå kom talet på ädla stenar i anledning av en kråsnål, som Libotz bar i halsduken; och när han meddelade sin upptäckt att de billigaste stenarne voro de vackraste, såsom granat, ametyst, topas, under det smaragd och rubin sågo falska ut, så blev fästmön rädd att han var snål. 
<sec/>
– Ja, men diamanter är dock de allra vackraste. 
<sec/>
– De se ut som glasbitar, men är nog så vackra, det har du så rätt i, fast de ä ryslit dyra. 
<sec/>
Efter middagen kom ju kaffet, men det kom något annat också. Libotz var van att sova middag, han kunde inte hjälpa det, och nu kämpade han en kamp för livet; en tyngd i hela kroppen drog honom ner mot jordens medelpunkt, och hans medvetande omtöcknades, föreställningar blandades som kort, bilder gycklade, hägringar döko upp, tid och rum förvandlades, och med klippande ögonlock talade han mörka ord, ur processer, mantalslängder, författningssamlingen; han kallade kyparen Askanius och titulerade Karin fröken, blandade ihop juveler och rökt lax. Karin skrattade först, och frågade om han druckit för mycket, men fästmannen svarade: 
<sec/>
– Inte ha ja de; ja e bara lite sömnig, luften söker när man är ovan ... 
<sec/>
Och så kom det: han gäspade. Då reste sig flickan upp från bänken, Libotz vaknade som vid en örfil, ögonblicket var avgörande, då – en cykel ränner fram, och elegant, med en ryttares rörelse, sitter Tjärne av, hälsar med militärisk honnör, och blir mottagen med ett anskri som räddaren! 
<sec/>
Nu blev det konversation; alla tre på en gång talade; Tjärne hade ätit middag; han föreslog genast käglor och punsch; det blev ett uppsving, alldeles otroligt. Och han konverserade Karin så att hon rodnade av munterhet, och Libotz gladdes oegennyttigt, då han såg hur hon roade sig. Lika osjälviskt applåderade han fiskalens bataljoner och kringskuren kung, njöt av sina nederlag, då de skaffade de andra glädje. De andra började göra narr av honom, och Karin stack åt alla de små svagheter han under dagens lopp lagt i dagen. Hon antydde även hur tråkigt de haft, uttryckte oförställd glädje över fiskalens ankomst, men ångrade sig ibland och strök då fästmannen på skägget med ett deltagande: Men han är så snäll, så. 
<sec/>
Eftermiddagen gick som en dans, det kom folk och där blev musik. 
<sec/>
Mot aftonen började dock fiskalen tyna, och när fästmannen märkte det, beslöt han en uppryckning i stor stil. De skulle åka till stan, supera på Stadskällarn, där Karin aldrig varit med sin fot. Så gick han beställa åkdon, blev borta en stund, och när han kom tillbaka, fann han de båda kvarlämnade inbegripna i en halvhög konversation, som genast avklipptes, varav han slöt att de talat om honom. Men han sade ingenting, fann det helt naturligt, och önskade tro att de bara talat väl om honom. 
<sec/>
Droskan körde fram, Libotz satte sig upp först, upptagande baksitsen, och tvang därmed Tjärne att åka bredvid fästmön. Att det var opassande kunde han icke finna. 
<sec/>
Vägen var lång, Libotz somnade efter att ha bett ursäkta, under det de andra skrattade åt honom; och han log själv i slummern åt sin lilla svaghet. Men när han vaknade fann han Karin och Tjärne inbegripna i ett så livligt samtal av den halvhöga art, att han icke hörde deras ord. 
<sec/>
Han var utanför spelet, försökte ingripa, men åsidosattes, tröttnade och drog sig inom sig själv. 
<sec/>
Ibland kastade dock Karin något skämtsamt åt honom, som föreföll aktningslöst. Och när hon slutligen snäste fram ett »tyst du», så rullade han in sig, blev absolut otillgänglig; och han glömde svara, när han nästa gång benådades med en likgiltig fråga som icke begärde något svar. 
<sec/>
Fiskalen, som icke kände ädelmod eller medlidande, blev ond på Libotz’ trumpenhet, och för att göra processen kort avsköt han den dödande pilen: 
<sec/>
– Du är väl inte svartsjuk heller, gubben min! (De hade nämligen blivit bröder i kägelbanan.) 
<sec/>
Det var nådestöten som mottogs utan klagan, utan motstånd, och den slagne satt bara med huvudet nedböjt mot bröstet som om han uttalat de sista orden här i livet: Det är fullkomnat. När de åkte in i staden och kommo till apoteket, stannade Libotz droskan och med ett hastigt: jag skall bara hämta ett recept! försvann han in i portgången. 
<sec/>
Både Karin och fiskalen pratade så livligt att de icke fästade sig vid Libotz avstigning. Efter en stund funno de dock väntan lång, och fiskalen steg ur för att titta på rutan till apoteket, men när han icke såg någon Libotz, steg han in och frågade, men advokaten hade aldrig varit där. Då förstod han sammanhanget, och inseende straxt att han själv måste rädda sig från den besvärliga och tråkiga rollen som tröstare, slank han som en orm genom portgången och försvann samma bakväg över apotekets gård som advokaten nyss tagit. 
<sec/>
Fästmön satt kvar en stund, men så började hon ana oråd, gick in på apoteket och frågade, fick beskedet, störtade ut och lämnande vagn och kusk sökte hon upp fästmannens bostad. Han var icke hemma. 
<sec/>
Då återstod henne endast att gå till sig. 
<sec/>
Följande morgon mottog Karin ett brev jämte sin ring. Brevet var icke bittert, tvärtom. Libotz påtog sig all skuld, beklagade att han blottställt hennes rykte; förklarade att han icke var den man hon skulle ha; hans tunga lynne, hans svåra arbete med allt mänskligt elände, gjorde honom omöjlig som sällskapsmänniska; icke lycklig själv kunde han icke sprida glädje eller ljus över en annans liv. Och så vidare. 
<sec/>
Karin grät, men insåg att detta var det bästa, och därmed återgick hon i sin tjänst hos Askanius, dit Libotz nu upphörde gå. 
<sec/>
Även fiskalen uteblev en tid, ty i samma stund Libotz släppte taget, förlorade rovet all retelse för honom; han hade bara velat känna sin omotståndlighet och njuta av den andres lidanden, en kort söndagseftermiddag. 
<sec/>
Libotz höll sig inne i åtta dagar, lät hämta mat, bleknade, men skötte sitt arbete med lugn och vanlig uthållighet. 
<sec/>
Hans ställning till stadens innevånare förblev densamma som förut. Hatad av alla som han måste kräva, misstänkt, missaktad, drog han dagens tunga och uppfyllde sina plikter nästan småaktigt. Kom det teater, cirkus eller musiksällskap till staden, så gick han dit, fastän det icke roade honom. 
<sec/>
– Si, vi måste gå dit som ha råd, annars kommer de aldrig igen, och då står teatern tom. Det är en skam för stan, och barnens enda nöje är cirkus; man måste tänka på de andra också. 
<sec/>
Men han lånade även ut pengar, utan ränta, ficklån åt småfolk; skrev på borgen, fick betala, men i tack erhöll han endast det tråkiga ryktet vara procentare. Hans tyngsta plikt var dock att besöka fadren på asylen. Fastän han betalade för andra klass och alltid medförde snus, portvin och andra småsaker, så mottogs han endast av klagomål. 
<sec/>
Gubben var nämligen hatad även inom asylen, där flertalet tillhört hans kunder och lidit i åratal av hans falska varor. Han höll sig därför mest undan, vågade icke promenera på gården, led emellanåt av utbildad förföljelsemani, som nog ägde sin fasta grund i det hat varmed han förföljdes. Sålunda fann han all mat förfalskad, vattnet förgiftat, och sängkläderna impregnerade med elakt luktande ämnen, så att han fick stiga upp om natten och sitta på en stol. För att förbättra fadrens ställning uppfann Libotz sättet att muta hans rumskamrater med små presenter, men fadrens väckta avund omintetgjorde hans bemödanden i den vägen. 
<sec/>
En söndags middag efter gudstjänsten kom Libotz gående den långa tråkiga gatan som ledde till asylen. Till höger låg ett bönehus mitt emot ett berg som icke hunnit sprängas bort och vilket liknade en inälva ur jordens innandöme. Längre bort låg en kolerakyrkogård som man icke tordes röra i, av fruktan att släppa lös pesten. På denna lekte barn, gömmande sig i förvildade busksnår eller klättrade i träden som tagit bisarra former, buro tjocka mörka, fläckiga löv, liksom pestsmittade. Ett enda svart träkors stod lutande till fall, och vid detta syntes ibland en äldre kvinna stå försänkt i tyst bön, under det barnen stimmade omkring. Barnen brukade kasta till måls på korset, så att det föll, men Libotz gick alltid och reste upp det, stöttande med stenar. Det stod något skrivet på korset, men det var icke kvinnans namn, och Libotz räknade ut att det varit hennes stora kärlek som nu förvandlades därnere i jorden, och då undrade han ofta varför icke de rätta råkades. Härpå hade den cyniske fiskalen en gång svarat: Det finns inga rätta (med parentes, andra än de som icke få varann). 
<sec/>
Invid denna mörka plats låg asylen, som först varit kronomagasin, sedan kolerasjukhus, och nu slutligen blivit ett hem för eländet. I dag kom Libotz med sin svarta handsäck, visiterades av portvakten, släpptes in i det halvstora rummet där fadren inhystes med två andra. 
<sec/>
Gubben satt i nattrock vid fönstret, vändande ryggen åt olyckskamraterna för att slippa deras blickar. När sonen trädde in, tog fadren handsäcken ifrån honom utan att hälsa eller tacka, gick bakom en skärm och satte sig att äta och dricka utan att säga ett ord till börja med. Detta gjorde han emellertid med ett skrytsamt buller för att reta de andra två. Särskilt gjorde han sig besvär att snusa så att det hördes, och däremellan sladdrade han. 
<sec/>
– Om de andra också hade snus, hur skulle jag kunna njuta av mitt då? Du understår dig inte ge dem något, Edvard. 
<sec/>
Därpå kröp han fram och undersökte Edvards rockfickor, där alltid någon extra överraskning var att finna. I dag hade sonen berett honom den största och käraste, då han medförde två nya kortlekar. Edvard hatade kort, och två kronor voro syndapengar, men kärleksverket var desto större. 
<sec/>
Gubben bröt de nya lekarne med vällust, det var som att skala en persika, och talken smekte fingerna på den gamle spelaren, då hjärter-ess tittade ut genom omslagets runda ruta. 
<sec/>
Han ville genast börja spela, men sonen gjorde föreställningar: 
<sec/>
– Det är ju söndag och det går aldrig an, för resten kan jag inte spela. 
<sec/>
– Jag ska lära dig, svarade gubben. 
<sec/>
– Neej, du far skall spela med kamraterna här, i morgon. 
<sec/>
– Med de där, aldrig nånsin. 
<sec/>
– Men ensam kan du inte spela. 
<sec/>
Detta var ett förfärligt problem; det var det enda man inte kunde göra ensam; man måste ha någon att rivas med. 
<sec/>
– Sätt dig ner! sa gubben, och var icke otacksam mot din gamle far. Tycker du inte att jag är olycklig nog! 
<sec/>
Jo, det tyckte sonen, och som han hade svårt att göra en människa ledsen, så satt han ett, tu, tre, med korten i hand. 
<sec/>
De spelade knack, det enda sonen kunde. Han skämdes emellanåt, blev rädd att sysslomannen skulle träda in, slängde korten i bordet; men så stark var fadrens makt över honom, att han genast återgick till spelet på ett kraftord av gubben – 
<sec/>
– Du bekände inte, far! vågade sonen, mera i form av upplysning än anmärkning. 
<sec/>
– Säger du att jag spelar falskt? 
<sec/>
– Jag menade icke så, ville bara fästa din uppmärksamhet på... 
<sec/>
Det oundvikliga grälet var i gång, och sköttes av gubben ensam, som både talade och svarade. 
<sec/>
En av olyckskamraterna hade emellertid smugit sig ut, och om en stund stod sysslomannen i rummet: 
<sec/>
– Sitter ni och spelar kort mitt på blanka söndagsmiddan, vet ni inte någon levande skam. Men sådan fader, sådan son! – Tag bort korten, annars skall jag ta bort dem! 
<sec/>
Edvard Libotz satt svarslös, skamsen, förvunnen; han kunde icke skylla på fadren. 
<sec/>
När sysslomannen gått, reste sig Libotz och ville gå. 
<sec/>
– Ska du gå redan? utfor gubben. 
<sec/>
Det var hans vanliga avskedsförebråelse. »Redan», även om han stannat i timmar. Och sonen visste att fadren icke saknade hans sällskap utan bara njöt av att han plågades. 
<sec/>
Edvard tog mod till sig och framställde med mild förebråelse: 
<sec/>
– Om du icke lyder reglementet, far, så kommer jag aldrig igen, sade han. 
<sec/>
– Det kan jag tro dig om, du som ville kasta din bror på landsvägen och försätta din far i konkurs. 
<sec/>
Vad skulle han svara på det? Han ryste bara vid denna yttring av det uronda, det gemena, lumpna, och förkrossad gled han ut genom dörrn. Men han hade en korridor att passera, och smädeord om kortspelare, förförare, procentare, flögo som pilar från båda sidorna. 
<sec/>
Kortspelet var det tyngsta, ty där gav han sig skuld; han hade varit i högmässan om förmiddagen och känt sig hugsvalad av textens: I denna världen haven I tvång, men varer vid god tröst; jag haver övervunnit världen. Där hade röster viskat honom tröst och hopp, givit honom vinkar om att det var prövningar och icke straff han genomgick, att hans öde var Jobs, och han själv en tämligen skuldfri man. Men en timme senare, då han ville helga sabbaten med kärleksverk, befann han sig invecklad i ett banalt kortspel med gräl ... Han föreföll ju vara hycklare, men var det icke. Detta falska sken som alltid skulle falla på honom, dessa tvetydiga situationer, i vilka han släpades mot sin vilja, det var tyngst av allt. Han ville rätt och väl, men handlade illa, då och då. – – –  
<sec/>
När han gick förbi stadskyrkan och fann den öppen och tom, steg han in. Här var tyst, vackert, högt i tak, så olikt alla andra rum därutanför. Och han gick framåt stora gången, rädd för ljudet av sina steg. Vid en bänkdörr stannade han, tog i handen en psalmbok som var kvarglömd och han fick upp Jobs Sextonde kapitel. 
<sec/>
– »Mitt ansikte är rött av gråt, och på mina ögonlock är svartaste mörker, ändock ingen orätt är i mina händer och min bön är ren. O, jord, ej övertäcke du mitt blod och ingen gräns vare för min klagan, ty si, ännu är mitt vittne i himmelen och min målsman är i höjden. Mina vänner begabba mig: till Gud gråter mitt öga, att han må skipa rätt mellan man och Gud, mellan en människas son och hans broder. Ty åren, de lätt räknade, gå sin kos och jag går den väg jag aldrig återvänder.» 
<sec/>
Det var också hans enda hopp, att få dö en gång, ty här väntade han intet gott mer, därför återstod honom endast vara beredd på allt och dricka sina förödmjukelser som vatten. 
<sec/>
Han hade aldrig grubblat eller tvivlat i sin religion, ty lärorna om de högsta tingen voro honom som axiomer; det enda som oroat honom var hans oförmåga att begripa Guds godhet, då livet var så cyniskt elakt, och man formligen släpades vanmäktig in i den onda handlingen. När han såg religiösa människor en vacker dag uppenbara sig som stora brottslingar, så grämde han sig att Gud icke hjälpte sina trogna i frestelsens stund, utan lämnade dem i sticket, därmed prisgivande både sina vänner och den lära de ledo för. Själv kom han i levernet aldrig upp i höjd med sin lära och sin goda vilja, därför fruktade han få anseende som religiös, och höll sin andakt hemlig. Men gå i bönehus om vardagarne ansåg han vara att missbruka Guds namn. Sex dagar skall du arbeta, men på den sjunde hålla gudstjänst, det var hans regel som han höll för sig själv och aldrig prackade på andra. 
<sec/>
Efter ännu en stunds meditation gick han hem och stängde om sig. Söndagseftermiddagarne begagnade han till att överskåda sin ställning och mottaga enskilda besök. Han hade nämligen fått över sig människor som kommo att enskilt begära råd, lassa på honom sina bekymmer, tala ur sig sina sorger, sin grämelse, sitt hat. 
<sec/>
Och på detta sätt var han bliven ett slags läkare med gratispraktik. 
<sec/>
Lokalen var icke vacker, den kunde icke hållas ren, då folk gick ut och in alla vardagar, och han icke tillät rengöring på söndan. Allt elände som här rördes opp lämnade också en atmosfär efter sig, som kvävde, och imman på fönstren efter andedräkterna hade avdunstat men fällt ut damm, så att han endast kunde betrakta gatan utanför genom en hinna av smuts. 
<sec/>
Så satte han sig vid stora pulpeten och tog fram kladden som fördes av skrivaren. Den unge mannen hade utvecklat sig under denna tid han tjänstgjort på advokatbyrån; med tilltagande arbete hade hans nit ökats, så att han även fanns på rummet under vilostunderna, helst under Libotz’ mattimmar. Hans från början öppna person hade blivit sluten, beväpnad, högdragen, slutligen fientlig men städad. Efter en tid av nit började han begära permissioner, gjorde små resor och verkade hemlighetsfull. När han sändes till tingen att bevaka mål, blev han längre borta än han skulle, och ofta hände att klara processer blevo förlorade. 
<sec/>
Libotz hade länge haft misstankar på skrivaren, men han skämdes för att snoka, och han fruktade att göra verklig undersökning, då ju lagen omgivit brottslingen med så starkt skydd, att den förfördelade endast med största svårighet kunde komma åt honom och ändock med risk att själv bliva straffad. 
<sec/>
När han nu började läsa i kladden, fann han den oklar; skulder, fordringar, uppburna medel voro hopförda utan ordning; reseräkningarne voro okvitterade och för höga, det var något på tok. 
<sec/>
Sedan, då han tog sig för att läsa domstolarnes utslag i förlorade mål, fann han att motparten försvarat sig med hans egen motivering, och att partens vittnen gått över till motparten, genom medgivanden, jäv och förtolkningar. Sjögren, skrivaren, skulle sålunda ha praktiserat själv som hemlig sakförare, förrått huvudmannens taktik och detta sannolikt mot mutor. 
<sec/>
Det var en bedrövlig upptäckt, men Libotz blev mera ledsen än ond, ty den unge mannen hade varit med i de svåra tiderna, då visat tålamod och besinning, väntat på avlöningen, haft uppmuntrande ord, alltid hållit humöret oppe. 
<sec/>
Att anklaga honom ville han icke, ty då vore mannen förlorad, men han ville ha full bevisning för sig själv, innan han avskedade honom. Därför telefonerade han till fiskalen och bad om enskilt samtal. Tjärne älskade icke Libotz, men vädrande ett beslag, lovade han genast komma, då han i nödfall väntade sig få del av hemligheter som sedan kunde begagnas. 
<sec/>
Han kom på cykeln, rasade in i byrån och red straxt gränsle på en omvänd stol. 
<sec/>
Libotz, försiktig som vanligt, började med en inledning som lämnade Tjärne alldeles oberörd, men när han nalkades föremålet syntes fiskalens uppmärksamhet väckas. 
<sec/>
– Men du får icke ta detta som en angivelse, fortfor Libotz, jag vill bara ha fredat samvete när jag säger upp honom ur tjänsten. 
<sec/>
Och så gav han hela analysen. Men när han såg att Tjärne antecknade, varnade han honom återigen: 
<sec/>
– Du får icke göra rapport. 
<sec/>
– Nej, det är bara en promemoria, om jag skall kunna anställa privat undersökning. 
<sec/>
– Låt mig lita på det! Men säg, har du märkt om Sjögren lever över sina tillgångar när han är ute? 
<sec/>
Vid namnets nämnande snördes Tjärnes ansikte, som om han knöt igen en påse med hemligheter, och straxt efter svarade han: 
<sec/>
– Jag vet ingenting, men tror att han går på Stadskällarn, och att där spelas kort; och den som spelar kort, den kan man tro om allt. 
<sec/>
Det blev Libotz tur att ändra ansikte, och han forskade i Tjärnes onda ögon om han alluderade på middagens oskyldiga kortspel på asylen; men han såg icke något fientligt mot sig i dessa vassa blickar, ehuru där låg ett underjordiskt hat som sökte ett föremål längre bort. Och han förstod att utfallet endast varit ett sådant demoniskt misshugg, där hans egna tankar framkallat den andres genom hemlig överföring. Dock, vid nämnandet av Stadskällarn, steg ett dunkelt skvallerminne upp hos Libotz om något rivalskap mellan kaféflickan och Sjögren samt Tjärne. 
<sec/>
– Du bär väl icke något agg till Sjögren? frågade han, välvilligt, men obetänksamt. 
<sec/>
– Vad skulle det vara för agg? Vad har jag för affärer med Sjögren? högg Tjärne i, viljande läsa Libotz’ baktankar. 
<sec/>
Denne förstod nu att han rört vid ett sår, och att Sjögren verkligen vunnit på rivalen, vilket den oemotståndlige aldrig skulle förlåta. Och han insåg att skrivaren var förlorad, därför började han bedja för honom; men då sprang Tjärnes hat ut i en gnista som kastade åt sidan, och han unnade icke den lille, nyss besegrade mannen, denna revansch att avslöja Don Juan som övervunnen i kärleksstrid, och av en obetydlig skrivare. 
<sec/>
Ju mer Libotz lade sig ut för den brottslige, ju flera goda sidor han framdrog hos honom, dess högre steg Tjärnes hat mot båda. I sin nöd och förtvivlan försäkrade Libotz, naivt nog, att han aldrig alluderat på något kärleksförhållande ... 
<sec/>
– Vad menar du? avbröt fiskalen. 
<sec/>
Libotz märkte förlöpningen och ville ta tillbaka, men fruktande att förvärra saken, vände han kniven mot sig själv; tog skulden på sig, talade om de små knep, oskyldiga visserligen, som han lärt den unge mannen. 
<sec/>
Tjärne hörde gärna att Libotz förtalade sig, uppmuntrade till fortsatta förtroenden, plockade sin fågel, blev vid gott humör, betade på med några egna små bekännelser, som han hittade på, och så blev det riktigt förtroligt. Det där med advokaten Knifving fann han syperbt; den första gratis-gumman förklarade han sig tro alldeles blint på, ty liknande hade hänt honom också i livet, många gånger. Men när han i samma andedrag började fråga vad Libotz trodde om Askanius och hans föregående, då ville icke advokaten gå med. 
<sec/>
– Man måste vara tacksam, avbröt han, och intet var så farligt som att rota i andras förflutna, när de redan försonat sitt. 
<sec/>
Då vände Tjärne, berömde Libotz för hans trofasthet, och utgöt sig i lovord över Askanius, såsom karaktär betraktad; som människa visste han ju ingenting om honom. Med Askanius höll han på så ivrigt tills han hunnit ut genom dörrn. Då först erinrade Libotz att han glömt ta löfte av fiskalen att icke göra något emot Sjögren, men det var för sent, och Tjärne hade dessutom lämnat ett så gott intryck efter sig genom att tala välvilliga ord, att Libotz kände alla farhågor undanröjda. 
<sec/>
Bliven ensam, satte han sig att bringa ordning i kladden genom att införa utgifter och inkomster på rätta ställena, därmed överskylande den unge mannens svagheter, och fast besluten, att behålla honom i tjänsten, sedan han talat vackert med honom. Därmed skulle han öppna dennes ögon, rädda hans framtid, bindande honom med tacksamhetens starka band. 
<sec/>
Advokaten Libotz var en skarpsinnig man, med klart omfattande förstånd. När han läst ett invecklat mål kunde han referera det inför domstoln i dess stora drag; och han ägde alltid besinning och lugn, bet sig fast i huvudsaken och lät aldrig motparten prata bort sig genom att kränga åt sidan; skötos bisaker fram för att skymma det väsentliga, så tog Libotz fatt i dem, plockade sönder dem, men återkom alltid till ämnet, utvikningarne måtte ha varit aldrig så kringirrande. Men denna starka intelligens var i livet naiv, kunde synas enfaldig till och med, när han satt och förrådde sina små svagheter, hjälpte fienden att skaffa vapen och ammunition, utlämnade sitt huvud på fat åt den förstkommande. Men allt detta härrörde av hans godtrogenhet, som icke var baserad på okunnighet om mänskliga naturens ondska, utan på ett principiellt bemödande att tro gott, inbilla sig tro gott, och där besvikenhet följde, likafullt söka fördraga medmänniskans svagheter, och förlåta i oändlighet. Det var hans natur, helt enkelt, medfödda idéer om världen, mänskorna och hans eget dunkla öde, vilka han benämnde sin religion. Hans vänner ansågo honom, utanför tjänsten vara ett dumhuvud; de som icke kände honom kallade honom hycklare, ty de trodde icke att han ägde dessa vackra tankar om människorna eller besatt sådant oändligt tålamod, vilket de kallade svaghet. Denna godvillighet kunde visserligen ådraga honom beskyllningar för partiskhet och ha ledsamma följder, men det fördrog han som allt annat. Sålunda hade en gång en affärsfirma i huvudstaden tillskrivit honom med förfrågan om en viss handelsmans ställning i och för kredits lämnande. Libotz hade svarat att han icke visste annat än gott om mannen. Men så gick det utför, och advokaten fick ett ovettigt brev därför att han »rekommenderat en skojare». Nu var mannen i fråga ingen skojare, och Libotz hade icke rekommenderat honom, men så där hårdrogos alla uppgifter, »det var han van vid och det kunde man icke göra något åt». 
<sec/>
När man gjorde honom orätt, blev han icke ond, men bedrövad; han kunde icke hämnas, ty han kunde icke göra ont. Han fann »konsten att göra illa» så oändligt svår, att han beklagade de onda, ty han trodde att de ledo mest själva av sin ondska och att de plågades av de lidanden som de tillfogade andra. 
<sec/>
Sedan han emellertid om denna söndagsafton blivit ensam, mottog han besök av en bekant borgare som skulle upplösa sitt äktenskap. I tre timmar fick Libotz över sig ett tioårigt äktenskaps alla fasor. 
<sec/>
– Varför han I icke gått ifrån varann förut? frågade han. 
<sec/>
– Det är inte så lätt att gå när man dumpit i fågellim, ju mer man sprattlar dess fastare sitter man. 
<sec/>
Han fick makarnes gräl och ömsesidiga beskyllningar, referat av intimiteter som han knappt förstod, allt elände som fostras i samlevnaden, och ett oresonligt hat som han icke kunde förstå. När han sökte medla fred, blev färgaren som ett eldsprutande berg, talade om giftmordsförsök med livstidsfängelse, och när advokaten föreslog skilsmässa, så tvekade den olycklige, blev betänksam, tog upp om barnen, lugnade sig, fick tända en cigarr, och slutade med att säga allt gott om hustrun han visste. Och så gick han. 
<sec/>
Libotz satt där tillintetgjord; det var som om han levat tio år av ett rysligt äktenskap; han tycktes ha åldrats på dessa tre timmar, ansiktet hade magrat och huden torkat; så nära tog han sig andras lidanden. 
<sec/>
Men han gick till sängs med lugnt sinne, glad att ha räddat den olycklige skrivaren, som han i morgon skulle väcka till besinning. 
<sec/>
Följande morgon gick Libotz och beredde sig på det tal han ämnade hålla för Sjögren, då Askanius föll in i rummet som en handgranat och kreverade mitt på golvet. 
<sec/>
Han hade röda blommor under ögonhålorna, var en annan människa, hade förlorat sin värdighet, viskade icke utan halvskrek, rörde sig av och an på golvet och kunde icke sitta. Men hela hans ärende bestod i att bjuda Libotz på en middag på Stadskällarn klockan tre precis; bara de två. Det var allt; och så rusade han. 
<sec/>
På Stadskällarn? Det var underligt! Askanius på Stadskällarn! Det betydde något, men vad? 
<sec/>
Klockan slog tio, men Sjögren kom icke som han skulle göra. Libotz blev orolig efter en kvarts förlopp, och vid halv elva var han övertygad att skrivaren hade rymt. För att få klarhet telefonerade han upp fiskalen och frågade om han sett till Sjögren. 
<sec/>
– Har han rymt? blev dennes frågande svar. 
<sec/>
– Det har jag icke sagt! svarade Libotz, rädd att förhasta sig. Jag frågar om du sett honom? 
<sec/>
– Nej, svarade Tjärne, men om han uteblivit från din byrå, kan man, efter vårt samtal i går, antaga att han rymt. 
<sec/>
– Ja, men vänta till middan, innan du anställer forskningar, man skall icke förhasta sig. 
<sec/>
– Var lugn du! svarade Tjärne och ringde av. 
<sec/>
Förmiddagen gick, och Libotz beklagade den unge mannen som förstört sin framtid. Om han bara haft förtroende skulle allt varit hjälpt, men han trodde mänskor bara om ont, därför gick det illa. 
<sec/>
Klockan tre kom Askanius, förvildad, hemlighetsfull men talträngd; dock för att icke röja sitt spel i förväg, talade han om väderlek och torgpris. 
<sec/>
När de inträdde i Stadskällarns matsal, fanns där inga gäster; endast källarmästarn satt vid disken och låtsades räkna. Vid åsynen av Askanius sköt han upp sin jätterygg uppåt halsen och hälsade med ett blottande av hörntänderna, ty framtill voro läpparne slutna. 
<sec/>
Askanius hade beställt middag för två, utan att säga namn, och bordet var dukat vid fönstret, emedan kunderna voro så få, att de enslingar som infunno sig, alltid placerades vid fönstren för att skylta åt gatan. 
<sec/>
Om vintrarne levde Stadskällarn på tillställningar, bröllop, baler, landsting, kommittéer, men om somrarne tog Askanius alla kunderna i sin trädgård. Källarmästarn på Stadt laborerade därför med dåliga affärer, och han hatade den farliga konkurrenten med ett onaturligt hat. Uppfostrad i utlandet hade han lärt en mängd småraffinemanger, vilka Askanius, som i början gick ut för studier, hade bemäktigat sig och lärt bort åt sina biträden. 
<sec/>
I dag skulle Stadskällarn ha velat krossa sin konkurrent med nyheter, om han vetat det var han som skulle komma, men telefonen hade endast anmält två herrar; middagen var i ordning och kunde icke ändras, alltså måste det oundvikliga ske. 
<sec/>
Askanius var hög, braskande, utmanande, talade högt med avsikt och låtsades ogenerad. 
<sec/>
Han började med anmärkningar: 
<sec/>
– Smöret! Hälften margarin! Fängelse eller böter! men det gör ingenting, vi äro icke kinkiga. Sädesbrännvin? Potatis är det, men alla bolag sälja potatis som säd, ehuruväl i Tyskland sådant räknas som förfalskning. 
<sec/>
Och så gick han på. 
<sec/>
– Sherry, tre kronor och femtio öre; det är bara Marsala och är värt femtio öre. Chambertin, säg Beaune, kan alltid drickas. Färsk potatis som är gammal, morkullor, alias snöskator, och så vidare. Under hela middagen hade källarmästarn stannat vid disken, blåst upp sig, fallit ihop, skummat av raseri, men tegat. Varför han teg visste han nog, men att denna kritik utövades i advokatens närvaro, gjorde saken betänklig. 
<sec/>
Efter middagen tågade herrarne in i ett enskilt kafferum, naket, otrevligt, för högt i taket, för många dörrar; ett boningsrum apterat till krog. Askanius kritiserade också, men när allt var redo, började han med att föreslå brorskål, var dock nog uppriktig ange motivet vara bekvämlighet, det gick lättare att tala. Så gick det löst. 
<sec/>
– Du vet ingenting du, min bror, började Askanius, njutande av att få tala om stora nyheter, men här har passerat saker i det tysta, medan du gick i kärleksrus. – Kan du tänka dig att denna förvunna ärkeskälm har låtit skriva i tidningen om »Kökets hemligheter», däri han i förtäckta ordalag pekar åt mig. Det var därför jag svarade på tal i dag, nyss. Men nu kommer något annat. 
<sec/>
Här reste han sig, tog en högre stol i utbyte mot den nedsutna resårstolen, ty han ville opp, dominera. 
<sec/>
– Denna förvunna ärkeskälm har av ren avund sökt inverka på bolaget att få mina rättigheter indragna. Kan du tänka dig något dylikt! – I tre dagar har jag levat i en förfärans ovisshet; jag har sökt borgmästarn, landsekreterarn, slutligen landshövdingen, och jag fick behålla rättigheterna. – Men, för att mota Olle i grind, och förekomma varje nytt försök, i den antydda riktningen, så, har, jag, gjort en mästerkupp; ja, det kan ju låta löjligt – 
<sec/>
Här log han bittert, självironiskt, och fortfor: 
<sec/>
– Jag, har, gjort, en mästerkupp, som skall förhindra varje nytt försök, i den antydda riktningen, sa jag. Det var nämligen någon som en gång, det var länge sen, ville stuka mig, det var på en ångbåt mellan Kiel och Korsör – men det får vara detsamma, jag svarade emellertid ... 
<sec/>
Här måtte han i tankarne ha funnit svaret mindre dräpande än han tyckt den gången, och kännande fiaskot i luften, inställde han citatet och gick vidare. 
<sec/>
– Emellertid, jag har köpt ett hus, ett stort, nytt, utan inteckningar, kan du gissa var det ligger? 
<sec/>
Det var ju omöjligt att gissa, därför nickade den trötte Libotz i öster och väster, som betydde nej. 
<sec/>
Askanius reste sig, tog Libotz i armbågen som om han ville arrestera honom, förde honom fram till fönstret, pekade mitt över torget, skrattade, men sade ingenting. 
<sec/>
Libotz måste ju uttrycka sin förvåning. 
<sec/>
– Ja, Askanius har köpt hus, mitt emot Stadt, flyttar från det gamla, och inrättar en första klass restårang med kafé, och så är det slut med gamla Stadt! 
<sec/>
– Skall bror lämna sitt gamla, med trädgården och kundkretsen; det är farligt! 
<sec/>
– Nääh, det är inte farligt, för bolaget utdömde lokalen såsom osund och mindre tidsenlig. 
<sec/>
– Det ändrar visserligen saken, men det är farligt ändå. 
<sec/>
Nu hade Askanius fått replik, och där utspann sig en timmes diskussion, ändamålslös, emedan ingen tog skäl, som vanligt. 
<sec/>
Askanius, den värdige, den alltid viskande och som helst av allt hörde att han var en fin karl, satt nu här skroderande, en fylld ballong som röck i tågen för att få stiga. Stadskällaren hade han intagit som en fästning, dess källarmästare var hans fånge som skulle avrättas, när tiden var inne. Så höll han på intill kvällningen, då kyparn kom in med den färska tidningen. 
<sec/>
Libotz öppnade bladet tankspritt, men straxt därpå började han darra i armarne så att papperet knistrade. 
<sec/>
– Vad är det för slag? kastade Askanius likgiltigt, halvt förnärmad över något som delade uppmärksamheten. 
<sec/>
– Det är rysligt, svarade Libotz; det är alldeles rysligt. 
<sec/>
– Är bolaget framme igen? 
<sec/>
– Nej, det är annat! Kan bror tänka sig, att min skrivare begått oegentligheter; för att få visshet, anförtror jag Tjärne denna sak, men ber honom icke vidtaga åtgärder. Nu har han gjort sak, satt in notis att Sjögren rymt efter att ha förskingrat medel. 
<sec/>
Saken var ju uppseendeväckande, men Askanius blev ond för att man störde honom i hans planer: 
<sec/>
– Vad är det att tala om, alla biträden stjäla ... 
<sec/>
– Men hans framtid är förstörd ... 
<sec/>
– Asch, han ryker in på tre månar, så får han gå till Amerika sen. 
<sec/>
– Hur kan man säga sådant? 
<sec/>
– Tycker du att bolaget var så hjärtligt mot mig? Tänk att vilja dra in mina rättigheter, beröva mig dagliga brödet ... 
<sec/>
– Det har bror fiskalen Tjärne att tacka för! 
<sec/>
– Säg intet ont om Tjärne, han är min vän, han står över alla misstankar, han är framstående i sitt yrke, en o-er-hörd personalkännedom, en lika förvånande lokalkännedom ... 
<sec/>
Libotz förstod att Tjärne förrått kökets hemligheter, efter den långa natten i paviljongen, då Askanius sömndrucken begått förräderit mot sig, men han ville icke skvallra, utan teg åhörande lovsångerna över denne Judas, som förvandlat ett förtroende till en angivelse. Askanius var ju i sin subjektivitet och själviskhet oemottaglig för en faktisk upplysning, oåtkomlig för bindande bevis. Icke enfaldig av naturen, hade han genom högmod och självförblindelse blivit dum. 
<sec/>
Libotz ville gå hem, men då blev Askanius brutal, slängde omkring sig med ord, om kortspel och fyllor, leka med flickors känslor, matfriare och dylikt, hela lögntornet som förtalet uppbyggt. 
<sec/>
När Libotz endast gjort ett vanmäktigt försök till försvar genom att skicka ut det enda ordet »förtal», uppfångades detta av Askanius, som straxt utlade långa definitioner med synonymer av orden förtal, skvaller och löst prat. 
<sec/>
– Förtal, det är lögnen själv som jag sprider, antingen jag påfunnit den eller hört den av andra, läst den i en tidning, där allt som är tryckt är lögn ... 
<sec/>
Här spårade han lyckligtvis in på sin väg och återkom till kökets hemligheter, började undra vem som förrått honom, ändrade ordet förrått till förtalat, och nu uppstod en misstanke att Karin begagnat sin korta förlovning till förtroliga meddelanden, och att sålunda hemligheterna flugit ut genom Libotz. 
<sec/>
Denne bedyrade att Karin aldrig skvallrat ... 
<sec/>
– Skvallrat? Menar du att det var sant då; tror du att jag serverar falsk mat som den här skälmen därute? 
<sec/>
Askanius var nu kommen in i odräglighetens stadium, och Libotz fann slutligen sin räddning i en dödstystnad, som förlamade allt initiativ hos stortalaren, vilken småningom sinade av brist på replik och resonans. 
<sec/>
Efter en lång obehaglig granskning av räkningen, och ett snöpligt avtåg på grund av för små drickspengar, skildes de åt, under försäkran att de haft mycket angenämt, fastän »maten var miserabel». 
<sec/>
Libotz gick hem, fem år äldre; krossad i smulor av Askanius’ nyvunna storhet, beklagande att en människa kunde så förändras i en handvändning. Och han undrade: är det en ny Askanius, eller har den gamle stigit upp, den gamle vi icke känt, men om vars tillvaro han givit vinkar under sitt sömngångeri vid dryckesbordet. 
<sec/>
Följande morgon satt Libotz ensam i sin byrå, och granskade kladden ännu en gång. Vid närmare påseende fann han införingarne mera slarviga än avsiktliga, och trogen sin natur, sökte han urskulda den skyldige. 
<sec/>
Då öppnades dörren, och in trädde en liten rund bonde med rättarkrans och blyörhängen; tupén stod på ända på den trånga pannans krön, och ögonen glödde. 
<sec/>
– Är det advokaten Libotz? frågade han genom-mönstrande rummet. 
<sec/>
– Ja, det är jag. 
<sec/>
– Mitt ärende är att meddela det ni är stämd för rådhusrätten i ärekränkningsmål. 
<sec/>
– De va dalen, hur kan det komma? Och vem talar jag vid? 
<sec/>
– Jag är fjärdingsman Sjögren, far till er skrivare, som ni falskeligen beskyllt för rymning och förskingring av medel. 
<sec/>
– Har han inte rymt då? 
<sec/>
– Nej, han reste i går morse klockan sex till häradshövdingen i era ärenden, fick ofrivilligt tåghinder, och uteblev med laga förfall. 
<sec/>
– Kan han bevisa det då? 
<sec/>
– Det står två vittnen utanför. 
<sec/>
Libotz tittade ut åt gatan, och såg två typer jämte skrivaren. 
<sec/>
– Och vad förskingringen beträffar tillhör er att för domstolen bevisa anklagelsens riktighet. 
<sec/>
– Se på den här kladden, svarade Libotz, men redan något osäker på målet. 
<sec/>
Fjärdingsman besåg kladden en god stund; lade den sedan ifrån sig och sade: 
<sec/>
– Den här bevisar ingenting, den är slarvigt förd, men ert biträde behöver icke kunna bokföring och av posternas sammanföring kan man icke sluta till någon förskingring. 
<sec/>
– Då skall jag upplysa fjärdingsman, att jag icke gjort anmälan, utan endast enskilt anförtrott mig åt fiskalen. 
<sec/>
– Allmän åklagare mottager icke enskilda förtroenden, utan allt inför honom är offentlig sak. För övrigt har han återtagit sin rapport, och hänvisat till er som upphovsmannen till ryktena. 
<sec/>
– Har han återtagit? 
<sec/>
– Ja, och nu står ni er slätt; för övrigt har fiskalen meddelat att ni påtagit er skulden, i händelse skuld föreligger, då ni erkänt att ni lärt gossen en hop knep ... 
<sec/>
– Oskyldiga knep, som jag sedan ångrat och bestraffat mig själv för. 
<sec/>
– I alla fall knep ... 
<sec/>
– Oskyldiga, såsom att låtsas skriva när en kund trädde in ... 
<sec/>
– Ni har att motse stämningen innan klockan tolv, och vi yrka ansvar enligt strängaste lagbestämmelsen, jämte ett års lön i skadestånd. 
<sec/>
– Så kan ingen hjälpa det, svarade Libotz på sitt undergivna sätt. Men det vill jag säga fjärdingsman, att min avsikt aldrig varit att störta gossen, tvärtom ... 
<sec/>
– Nu efteråt, ja! Men nu är det för sent! 
<sec/>
Med dessa domedagsord gick den förfärlige lagkarlen, lämnande Libotz, den oskyldige, åt perspektivet av tre månars fängelse. 
<sec/>
Nu började en process lik många andra, där boven förde sak mot den icke allenast oskyldige utan den förfördelade; tjuven åklagar den bestulne. För att skydda sig anställde Libotz genast en bokförare, som erhöll full bevisning om förskingringarne, men då den anklagade icke fick förete bevisning, emedan han icke väckt åtal, så var detta spilld möda. När han sökte få upplysningar om vad skrivaren förehaft på tingen, möttes han av tystnad; ingen vill ju vittna, tar heldre något orätt. 
<sec/>
Libotz fann fiskalen oförklarlig, ty han hatade rivalen Sjögren, men vände ett tu tre till hans favör. Och när han ansåg sig skyldig rentvå sig för Askanius, och medförande kladden, framlade bevisen för sin oskuld, sköt denne undan boken, förklarande att han icke kunde döma i denna sak. 
<sec/>
– Jo, du skall se att jag är utan skuld ... 
<sec/>
– Det vill jag inte! svarade egoisten; för resten (här vågade han uttala den gamla lögnen) är det inte den enas fel att två gräla. 
<sec/>
– Här är icke något gräl, här är process, där tjuven yrkar fängelse på den bestulne. 
<sec/>
– Kan det bevisas? 
<sec/>
– Det står här i boken, läs! 
<sec/>
– Jag vill inte läsa, jag vill inte ha me’t att göra, gå din väg, du stör mig. 
<sec/>
Så var det över allt. Libotz trodde denna köld härrörde av att han var främlingen; och han kände nog detta kamratskap som liknade tjänares, straffångars och militärers, vilka svuro falskt för att rädda en kamrat, eller medbrottsling, rättare. 
<sec/>
I första instans dömdes han slutligen till 3000 kronors skadestånd åt tjuven. Han gick till hovrätt utan att vidare beskärma sig. Åt Askanius sade han: Eget att bara ärelösa människor anlägga ärekränkningsprocesser. Men Askanius hånade honom: 
<sec/>
– Tror du ännu på rättvisan och det godas seger? 
<sec/>
– Ja, svarade Libotz, ehuru det ser illa ut ibland; men de finns så mycke saker, min bror som vi inte kan förklara. 
<sec/>
Askanius beundrade honom ibland, grubblade över honom, analyserade honom tillsammans med fiskalen, och när han var utvilad och kry stannade han i ett alternativ: antingen är denne Libotz den största räv som släpat svans, eller är han en ängel. Men när Askanius var trött och sömnig, avrättade han Libotz med ett enda hugg: det är ett fä! 
<sec/>
Libotz själv gick bakgatorna med böjt huvud och höjda axlar; gul i ansiktet, blev han allt fulare, och väckte motvilja blandad med fasa. Ty när han vandrade ute och mottog hatets blickar, så parerade han icke, utan träffades; och när i varje ansikte han läste ogillande, så gick han och tänkte på den möjliga orsaken, och då först reagerade han, kände sig anklagad för det och det, försvarade sig i långa tysta tal, men genom att han sysselsatte sig med deras onda tankar, fastnade dessa på honom som kardborrar. Ibland blev han så nedtryckt av hatet att han förlorade motståndskraften, och sade sig: icke kan jag ensam stackare ha rätt gentemot hela staden, som ju består av lika goda borgare som jag. Då anklagade han sig för allt; smått blev stort, förgätet och försonat grävdes opp, och han tyckte sig vara den sämsta av alla människor. Nu försummade han sin klädsel också, när han icke hade någon kvinna att göra sig till för; förfallen såg han aldrig ut, icke osnygg heller, men kläderna »satt» icke på honom, och han blev alltid lurad av skräddarn som tog mått, lät sig betalas efter beställda, men lämnade färdiggjorda plagg. När någon upplyste honom om sveket, svarade han: Va kan man göra vid de? Han gick därför alltid och axlade sig för att få kläderna att sitta, han knäppte oupphörligt upp och igen rocken, som kändes för trång över bröstet; särskilt bestyr gav honom hatten, vilken vinglade åt vänster och höger, så att han genom ideliga kast på huvudet sökte få den att balansera. 
<sec/>
Om söndagarne gick han efter gudstjänsten, med sin svarta handsäck opp till asylen att träffa fadren. Denne var i det närmaste ihjälhatad; led av tre sjukdomar och låg till sängs. 
<sec/>
Där fick sonen en timmes tortyr extra. Fadren tog allt lögnaktigt skvaller såsom fakta. Började med falsk förutsättning en rad av förebråelser, förmaningar, varningar. Sonen hade upphört svara, ty mot oresonligheten fanns ingen hjälp; den enda räddningen bestod i att leda gubbens tankar åt sidan, in på falska livsmedel. Då blev han vältalig; men först försvarade han förfalskningarne från sin forna ståndpunkt som handelsman, och såg saken från demokratisk, nationalekonomisk synpunkt, och utvecklade teorien för materiens tillvaratagande. Men så ändrade han plötsligt ståndpunkt, när han tänkte på sitt nuvarande lidande som konsument; och hans klagomål hade ingen ända, förrän sonen måste gå. Då kom det vanliga: 
<sec/>
– Ska du gå redan? 
<sec/>
– Jag måste ju, efter som besöktiden är ute. 
<sec/>
– Skyll på det! 
<sec/>
Sonen skämdes då såsom om han ljugit, och det hade han ju strängt taget, när han begagnade en förevändning. 
<sec/>
Hans affär gick bra, men mest därför att han ansågs vara en räv som icke skydde medel. På ett oförtjänt dåligt rykte hade han riklig utkomst. Detta insåg han, och han läste i kundernas ögon huru de liksom stodo i hemligt förstånd med denne skojare som de skapat av sin ondska och ympat på honom. Slutligen fick han en vana att betrakta detta sitt andra jag som en person med självständig tillvaro, vilken han stridde emot. 
<sec/>
Så började stadens tidning med karikatyrer, och Libotz kom med. När han första gången såg sin vrångbild i sammanhang med Advokaten Knifving och den fattiga gumman (det var fiskalens förräderi) så höll han på att förlora förståndet. Han fasade över sin egen bild: kan jag se ut på det sättet? frågade han sig; och han trodde han såg ut så; betraktade sig i en spegel, jämförde, och fann likheter. Då blev han rädd för sig själv, tänkte att han var en sådan genomvävd hycklare att han icke kunde upptäcka sig, trodde sig fördömd, gick i bönhuset, men vände om, drog ut ur staden, brottades med sin Gud på berget och kom hem lugnad och stärkt i sin fasta tro, så att han kunde fortsätta leva. 
<sec/>
Under sommaren som följde blev staden folktom, och när Askanius’ Karin flyttat till annan stad, återvände Libotz till sitt gamla matställe. Detta var honom en lättnad, ty han fick nu sitta ute under träd, bland blommor, och se ån rinna förbi. Men Askanius var icke mycket synlig, emedan han höll på att inreda sitt nya hus nere vid torget. 
<sec/>
Nu hade Libotz suttit i åtta dagar under sitt äppelträd som aldrig bar frukt, och han hade sett fiskalen varje afton söka sällskap, men förgäves. Dessa två hade undvikit varandra, utan någon förklaring, efter de ledsamma historierna med processen. Tjärne kom igen, slingrande mellan bord och träd för att söka en människa, att få tala med. Libotz såg den ensamme mannens förtvivlade, liksom uthungrade ansikte, och fick medlidande med honom: 
<sec/>
– Vill du inte sitta ner här? frågade han. 
<sec/>
– Djo, svarade Tjärne, om du inte är ond på mig. 
<sec/>
– Inte e ja de! 
<sec/>
– Ja, jag var trolös mot dig, men det är mitt yrke, sade Tjärne. 
<sec/>
– Jag begär ingen trohet av mänskor, bara jag får lite sällskap, svarade Libotz, angenämt berörd av fiskalens flotta bekännelse. 
<sec/>
Och så började de språka, turvis ivrigt som två skeppsbrutna på en obebodd ö. Om småsaker och ingenting, bara för att få höra rösterna; och av fruktan att törna på det obehagliga förflutna, undveko de allt som rörde deras egna personer, gjorde sig behagliga för att icke behöva stiga upp och gå ut i ensamheten, förljuvade varandras tillvaro vid denna bordkant, visade ädelmod och vackra sidor. Tjärne konverserade utmärkt, höll repliken i ordning och lagom kort, och när han förirrat sig i ett längre anförande, avbröt han med ett: »det blir för långt» (han tänkte på Askanius’ ändlösa monologer); hans intresse för den andres anföranden var aldrig hycklat deltagande, utan intresse, framtvingat visserligen av behovet glömma sig själv och sitt, men därföre uppriktigt. Begäret att försonas förefanns även hos honom, och därför halkade han över blindskären, så att när händelsevis Karins namn av förbiseende kom att nämnas, han genast kastade åt sidan på ett annat spår. 
<sec/>
Samvaron var angenäm och slutade med en sexa i paviljongen. 
<sec/>
De hade hittills undvikit ämnet Askanius, men härinne där allt erinrade om honom, började hans verkligen starka person att trycka sig på dem. Taklampan var tänd, de oljestrukna furuväggarne påminde om kutter, och kvistarne i brädena sågo ut som en oändlig mängd ögon, vilket kom rummet att se befolkat ut, då man lätt kunde föreställa sig ansiktena hörande till dessa ögon. 
<sec/>
I början voro båda liksom rädda för ämnet Askanius, och de tyckte sig ha honom vid bordet eller åtminstone äga hans ögon på sig. Men mat och vin gav mod, och snart togs det farliga ämnet opp. Mannen vändes ut och in, synades, analyserades, begrubblades. Slutligen föll Tjärne in i huvudtemat: 
<sec/>
– Nå, hur skall det gå med hans nya affär? 
<sec/>
– Ja, si de kan man inte veta, men vi ska hoppas de bästa. 
<sec/>
– De går åt skogen naturligtvis, bröstade Tjärne av. 
<sec/>
– Åh nej! 
<sec/>
– Jo, för jag vet det! svarade fiskalen, och tillade: jag vet det. Men det är en hemlighet. Stadskällarn låter inte konkurrera ihjäl sig, för den har Stadsfullmäktige bakom sig. 
<sec/>
Då Libotz drog sig tillbaka från det farliga området, retades Tjärne fram; tyckte ibland han sagt för mycket, fick ånger, skämdes över ångern, fann sig feg, och i förtvivlans mod reagerande mot fruktan, tog han i ett andetag och blottade alla myndigheternas intriger. Ibland tittade han efter lyssnare, blev riktigt rädd, sköljde ner fegheten med konjak ur dricksglas, öppnade slussarne igen, men så greps han av panik vid Libotz envisa tystnad. 
<sec/>
– Du säger ingenting, du, men jag talar huvut av mig. 
<sec/>
– Jag skall glömma allt vad du sagt, bedyrade Libotz. 
<sec/>
– Du förråder mig väl icke? 
<sec/>
– Jag är icke sådan, svarade Libotz enkelt. 
<sec/>
Ordet sådan stack nog i Tjärne, men han var för lat att gräla, och hade beslutat sig för en angenäm afton. Ordet fick gå förbi, men svadan måste ha utlopp, och nu rasade han i vällust att en gång få tala ut. Han yppade sin mening om Sjögrens process, erkände att skrivarn var en skojare, som snart skulle etablera sig i staden, understödd av vederbörande; och han visste att Libotz skulle förlora i hovrätten, men kanske vinna i högsta domstolen om han fick resning i målet. Därpå kastade han sig in på kapitlet Karin, gratulerade Libotz till brytningen, den flickan var inte något för honom, lik alla andra ... 
<sec/>
Då tog Libotz i, bekände sig icke varit värdig henne, och att det var hans fel, för han var så tråkig i fruntimmers sällskap. När de sågat en stund, började Tjärne att sacka av; efter de stora nummer han nyss givit i extasen, bleve allt snack om småsaker banalt, och han uppgav varje försök att intressera. Samvetet med ångern, mest fruktan, gjorde honom benägen att gå, de många ögonen i tobaksmolnen genomskådade honom, och han reste sig, betäckande återtåget med den modiga försäkran att han vore beredd stå för varje ord han sagt. 
<sec/>
– För resten är det mig så egalt, om myndigheterna får höra’t. Det kunde göra dem gott! 
<sec/>
Och så bröto de upp. 
<sec/>
Den första oktober var inne, och Askanius öppnade vid middagstid sin nya restårang med kafé. En väldig skylt på fasaden bar det enda namnet i två fots höga guldbokstäver Askanius, med tydlig avsikt att kunna läsas från Stadskällarn utan glasögon. Inredningen var vitt och guld, samt stödde på speglar. Libotz hade saktmodigt varnat för de många speglarne: 
<sec/>
– Herrar begagna endast spegel när de raka sig, och när de dricker, vill de inte se sig, för de ä aldrin för vackra då. 
<sec/>
Askanius klippte bara med anmärkningen att det var modernt. 
<sec/>
Så kom den stora dagen med table d’hôte-middag och musik. Askanius beräkning var att samla; småfolket skulle här möta med herrefolket, alla bli lika behandlade; därigenom skulle gammalmodiga osunda lokaler göras överflödiga. Så stod det i annonsmanifestet han lancerat i tidningen. Och där stod även att alla rökiga smårum voro avlysta; tidens kräfta individualismen skulle här ryckas med rötterna(!) och mänskorna måste vänja sig fördraga varandra. 
<sec/>
Denna uppfostringsmetod misshagade en del av publiken, men den infann sig av nyfikenhet. 
<sec/>
Där blev dock icke den väntade stämningen. Herrarne tittade ont på småfolket, och dessa kände sig generade av det fina sällskapet. Där var för fint och ljust för de nötta rockarne, och uniformerna funno det för tarvligt. När en champagnekork smällde vid officerarnes bord, ryste de små, krympte och gjorde anmärkningar. Skräddarn talade om den obetalta räkningen, skomakarn tittade på ridstövlarne; det skar sig med ett ord. 
<sec/>
Men där funnos även andra omständigheter som spridde olust. Rockfångaren generade med sin tioöring, kyparne sågo kontinentala och högfärdiga ut, och Askanius som satt på en tronstol vid disken föreföll räkna suparne. Köksluckan fanns där, men numera växlades replikerna icke så tyst som förr. 
<sec/>
I kaféet fanns icke ett intimt hörn, ty allting var speglar, så att man såg sin bild i alla faser på en gång, och musiken omöjliggjorde dessa grundliga samspråk där man fick säga sista ordet i botten, kasta maskerna och visa vem man var. 
<sec/>
Från Askanius upphöjda plats kunde han se över torget till Stadt. Där stod i dag Brune, källarmästarn med en marinkikare (han hade varit flaggskeppare vid flottan) och kikade över till konkurrenten. Hans matsal var tom, och han darrade, men vågade icke visa fruktan. 
<sec/>
Middagskonserten var slut, Wiener-Zigenarkapell, och herrarne sutto i kaféet. Askanius vittjade kassan och fann den enorm. 
<sec/>
– Si de här, det tar det! sade han till Libotz, som också var där. Det blir pengar, och så slipper man krediten. (Griffeltavlan var indragen.) 
<sec/>
På aftonen av denna stora dag, vid sjutiden, inträffade en händelse som ännu lever i minnet och i stadens krönika. Då kaféet var fyllt och musiken skulle börja, slogos dörrarne till lilla matsalen upp av sig själva, gasen slocknade och alla speglar och fönster sprungo i bitar. 
<sec/>
Det var en gasexplosion. Gästerna flydde huvudstupa. Verkställd polisundersökning kunde icke finna ut orsaken, och Askanius blev rädd. 
<sec/>
I åtta dagar reparerades, varunder Askanius gick som en skeppare, kommenderande manövern, mutande arbetarne, intalande sig mod: 
<sec/>
– De kommer igen, de kommer igen, sade han tvärsäker som en förtvivlad, ty han kunde icke befria sig från det nedtryckande i denna dåliga början. Ibland sökte han kasta misstankarne på Brune, men Libotz varnade honom och bevisade att det var omöjligt. 
<sec/>
När lokalen var färdig igen, annonserades åter med ett manifest, som var en alltför tydlig erinran om värdens Amerika- vistelse. Det var osmakligt, övermodigt, utmanande. »All vår början bliver svår», »Lyckan står den djärve bi» och sådant. Därpå kom hygienen, luft och ljus, individualismens bekämpande, och så Samling igen, demokrati, allmän rösträtt till på köpet. 
<sec/>
Detta gjorde misstämningen medveten, och efter första dagens recett då nyfikna kommo att »se på explosionen», förtunnades publiken efter hand. 
<sec/>
Då blev Askanius nervös, men hans tröst i början var den, att Stadt icke tog kunderna. Herrarne gingo i en improviserad klubb, småfolket som fann det för dyrt, odlade upp en okänd liten källare, som hastigt utvecklade sig, så att värden fick ta hål i taket och hyra övre våningen. 
<sec/>
Nu började Askanius en fruktansvärd kamp med sig själv och mot sitt öde. För stolt att böja sig, grep han till humbug; intog själv sina måltider vid fönstret åt torget för att visa där fanns folk; lärde kyparne att gå och städa tomma borden; bjöd in bekanta till sexor om kvällarne. 
<sec/>
Men hans spelade munterhet osade galge, och hans orubbliga mod verkade hemskt; hans hår vitnade, hans ögon sjönko in, hans händer darrade. Han bokstavligen skrämde bort de sista kunderna, och inbjudningarne mottogos icke mer. 
<sec/>
På trots sparade han inga kostnader; han lät rockfångaren sitta och sova på galoschhyllan för 25 kronor i månaden; elektriska ljuset brann i hela lokalen alltid, och slutligen köpte han ett orkestrion för en stor summa. 
<sec/>
Kyparne flyttade var tredje dag, och han måste ta flickor med fast lön. Men det kom intet folk ändå. 
<sec/>
Till råga på eländet hade hustrun blivit sjuk, av förskräckelse och sorg. Askanius kände detta som en förebråelse, vilken han endast kunde bekämpa med absolut känslolöshet. Hon bodde en trappa upp, och gick aldrig ut, hade rullgardinerna fällda; vågade icke fråga om där fanns några kunder. 
<sec/>
Slutligen kom där ingen gäst mer, ty de få resande som av okunnighet besökte lokalen, blevo skrämda av ensamheten; och när de märkte att de flesta rätterna »voro slut», på den vidlyftiga matsedeln, kommo de aldrig igen. 
<sec/>
Ännu höll Askanius emot, och hans glädje var att stå med en operakikare och se över till det tomma Stadt, där Brune också stod i fönstret med sin tub. De båda fienderna uppehöllo varandras mod med denna duell. 
<sec/>
Den siste gästen hade varit den trogne Libotz. Han offrade sina böjelser, schavotterade vid ett fönsterbord till de förbigåendes åtlöje. Men Askanius kände på sig att det var medlidandets allmosa, och han blev brutal, fattade hat till sin enda vän, och förklarade att han icke behövde besvära sig, om han icke ville. 
<sec/>
När Libotz rådde honom att ändra lokalen, ta bort speglarne, göra smårum, lägga igen fönster och bilda hörn, så svarade Askanius ohövligt. Den trogne vännen led av den övermodiges olycka, tänkte alltjämt på hans öde, brydde sitt huvud med planer till hans räddning, men förgäves. 
<sec/>
Att icke rörelsen upphörde av sig själv, berodde av att huset gav så stora hyror. 
<sec/>
Det blev julafton, och Libotz, för vilken alla familjer voro slutna, hade gjort parti med fiskalen för kvällen, utan att ha bestämt var de skulle jula. 
<sec/>
När de gingo ut, sågo de hela Askanius lokal upplyst, och han själv stå, ensam, spelande ett parti biljard. Det såg ut som en spöksyn och de gingo ut att spatsera för att bli fria från intrycket. Men efter en stund blev Libotz orolig: 
<sec/>
– Vi måste gå in till honom; hans hustru ligger mycket sjuk, och han får icke vara ensam; vi är ju människor dock, och han har varit vår hjälp i svåra tider. 
<sec/>
– Kör då! svarade fiskalen. 
<sec/>
När de nu trädde in i den ödsliga restårangen, sågo de straxt förfallet. Där var smutsiga gardiner; döda flugor sutto smetade på speglarne, borden voro dammiga och ritade med namn. Men inifrån kaféet ljöd musik, en marsch, père-la-victoire, och när de öppnade dörren, funno de Askanius sittande ensam med hundra tomma bord omkring sig, åhörande musiken och ensam drickande en butelj champagne. Denna festdryck som fordrar vänner, fränder, en »glad anledning» eller en skön kvinna, för att ta sig ut, den verkade gravöl här på platsen. Och den osynliga musikkåren med skrällande trumpeter och trummor, det var spökmusik. 
<sec/>
Askanius ville först vara hög, men kunde icke, utan uttryckte verklig glädje att se bekanta ansikten; gick straxt beställa sexa, och stängde lokalen. 
<sec/>
Han var visserligen exalterad, men lagom krossad för att vara angenäm, och av fruktan för plågsamma frågor, tog han ordet genast, talade oavbrutet, om politik, landstinget, kommunalskatten, järnvägarne. Libotz och Tjärne läto honom hållas, själva ytterst rädda att säga något, då marken var så vattensjuk att ett tungt ord icke kunde bäras. 
<sec/>
Sexan kom, varifrån visste man ej; man trodde den var hämtad från »Gropen» som den lilla källaren kallades, vilken stigit på Askanius’ fall. 
<sec/>
Straxt efter supen visade Askanius hur djupt krossad han var, då han tog upp sin olycka: 
<sec/>
– Jag var för gammal, bekände han, och för resten, högmod går för fall; jag är förlorad människa ... 
<sec/>
– Du skulle ha stängt, för en månad sen, viskade Libotz. 
<sec/>
Men då vaknade den rätte Askanius: 
<sec/>
– Stängt? Jag stänger aldrig. 
<sec/>
Hans själ tycktes röra sig som en gunga, ibland djupt nere, ibland oppe i rymden. 
<sec/>
– Vänta bara, nyåret kommer och jag får in hyrorna, så ska ni få se! – Här skall ske stora saker; vet herrarne att vi får järnväg! 
<sec/>
Tjärne lät honom skrodera en stund, ty han tyckte synd om honom; men så blev Askanius odräglig och påflugen, och fiskalen fann för gott att klubba honom, då han redan var halvdöd: 
<sec/>
– Det är inte värt att du stretar emot, för om sex månader öppnas Grand Hotel och då kan både du och Brune slå vantarne i bordet. 
<sec/>
Askanius föll ihop som en säck: 
<sec/>
– Vad är Grand Hotel, för slag? 
<sec/>
– Det är ett bolag som bolaget bildat. 
<sec/>
Askanius irrade med ögonen, sökande liksom utvägar, men fann inga, talade om maten, kritiserade den, och föreslog återvända till kaféet, där orkestrion straxt sattes i arbete. Den försvagade mannen tyckte sig få kraft av denna ackumulator; larmet tystade så mycket inom honom; han blev nu barnslig, trallade med melodien, steg upp och ställde sig framför instrumentet, låtsades anföra kapellet, markerade piano och forte, nickade åt stämmorna att falla in. Det var en ny inkarnation av den värdige mannen, och den skrämde dem som uppenbarelsen av en ny okänd person i ett rum med stängda dörrar. 
<sec/>
Uppasserskan kom nu in och viskade något åt sin husbonde, som rått svarade: 
<sec/>
– Det bryr jag mig icke om! 
<sec/>
Men därpå fördes de in i ett litet rum med många flaskor och glas, varpå flickan anmodades gå och lägga sig. 
<sec/>
Askanius började nu en av sina Proteus-föreställningar, han bytte skinn, karaktär och ansikten var tionde minut, ibland tycktes han tala i sömnen, rent av drömma. Ibland var han i Versailles, kejsarn kom fram, sade något artigt åt sångarne; därpå befann han sig i Amerika, i Brooklyn, och där skedde något hemlighetsfullt, som intresserade fiskalen på det högsta, men när han ville veta mera, och riktade en fråga, så vaknade Askanius ur sin trance, och nyktert, vasst, högg han ifrån sig: 
<sec/>
– Va sa du för sla? Fick du veta något? Vänner, det är bara utklädda poliskonstaplar ... 
<sec/>
Tjärne ämnade bli ond, men han tänkte det var bättre sitta här än ligga vaken hemma, och han skrattade ironiskt som åt en toker, lät udda vara jämnt. 
<sec/>
Askanius fortsatte sin monolog: 
<sec/>
– När man blir äldre (han ville aldrig säga gammal) så blir ens förflutna oöverskådligt, tid upphör och man lever igenom det förgångna som det vore nu. Jag minns i min ungdom (här blev verkligen hans ansikte trettio år), jag var precis som nu, densamme, det vill säga, hmja, inte fullt. Ponera nu att mänskans karaktär är hennes öde, men karaktären är medfödd, så är mitt öde också medfött, och då är jag utan skuld, inte sant? 
<sec/>
Detta betydde att man skulle svara ja; men Tjärne var trött och ville ha omväxling: 
<sec/>
– Det är inte alls på det sättet. Libotz säger sig ha upptäckt sitt öde vid tretti år, och sedan dess drog han örona åt sig, började utbilda sin karaktär, och blev sist självplågare. 
<sec/>
– Jag är ingen självplågare, vågade Libotz, det finns inga sådana, ty det ligger i mänskliga naturen att vilja njuta; jag skulle helst vilja ha fest varenda kväll, musik, sång, kandelabrar, blommor, vin, men arbetet ville jag ändå ha på förmiddagen för att ge mig aptit till middan och sömn till natten, men jag får icke; jag skulle ha råd till ett sådant levnadssätt, jag har lust till det, men när jag söker ett nöje, får jag en plåga; och pliktens tysta bud manar mig att avstå, fruktan för ett större obehag håller mig igen, och så strider jag ... 
<sec/>
Askanius hade tittat skarpt på Libotz som om han aldrig hört hans röst förr; resonemangets första del hade han glömt, Tjärnes avlivande av hans paradox om karaktären var förbi, och endast Libotz bekännelse sysselsatte honom: 
<sec/>
– Vad mänskorna kan vara underliga, sade han för sig själv liksom. De tror att de känner varandra, men de veta intet. Jag, till exempel, jag vet inte vilka herrarne äro, jag vet inte om Tjärne är en hederlig karl. Och om Libotz verkligen är den han visar sig, då är han icke en människa; men hans naiva uppriktighet nyss låter mig misstänka att han är en person, full av hemligheter, som det icke tillhör mig att utforska, ty man skall respektera varandras hemligheter, det är min maxim, inte sant? 
<sec/>
Genom detta närgående på personerna, uppstod en hemlig fruktan i sällskapet; man blev rädd, den ena för den andra, och därunder skiftade ansiktena, som om de ville skydda sig för angrepp, ställde sig i ordning att parera anfall, logo på orätt ställe för att neutralisera ett väntat skarpt ord. Tjärne var hemsk att se; han hade druckit så mycket whisky att ögonen voro gula som om de gråtit saffran; han satt också som på nålar, väntande att Askanius skulle avslöja honom såsom upphovsmannen till artikeln om kökets hemligheter och rättigheternas indragning. Libotz letade i sitt samvete efter något obetänksamt ord han fällt om de andra i deras frånvaro. Askanius, uppskuren levande, förtvivlad styrdes av en längtan få begå psykiskt självmord, dragande de andra med sig i avgrunden, men endast för att komma opp, ovanpå, känna sig utomordentlig, sublim i sitt fall. Han måste säga något som framställde honom i en förfärande dager, så att de tvingades beundra honom. Och så började han liksom ett liktal: 
<sec/>
– Mina herrar, nattens tystnad sveper in oss i hemligheternas slöjor, vi sitta här och hålla varann sällskap av fruktan för drömmarne; mina herrar, (nu kom det!) jag vet vilka jag sitter till bords med, men ni vet – icke – vem – jag – är! 
<sec/>
– Nå, säg nu! avbröt Tjärne. 
<sec/>
I detsamma inträdde uppasserskan och sade högt: 
<sec/>
– Frun är mycket sjuk, och ber att patron kommer upp. 
<sec/>
– Det bryr jag mig inte om! röt Askanius, vred på henne, som förstört hans stora scen, den han förberett i så många år. 
<sec/>
Men han ångrade sig genast, reste sig och bad om ursäkt. 
<sec/>
– Det är rätt, sade Libotz, vi ska inte sitta längre, och du ska gå till din hustru. 
<sec/>
Men Askanius hade svårt att skiljas, och han började ett långrandigt tal om »den bästa bland kvinnor», då det bultade i taket uppifrån våningen. 
<sec/>
Om Askanius hörde det som spikandet av en likkista han mindes från barndomen, eller om ljudet eljes erinrade om något hemskt, blek blev han, och anande en katastrof, men ännu kämpande med förargelsen att ha måst avbryta ett nöje, tog han avsked såsom för hela livet, och gick ut igenom kafét, där de hundrade tomma borden stodo som vita skivlingsvampar i halvmörkret. 
<sec/>
När Libotz och Tjärne kommo ut, sågo de läkardroskan stå utanför, och anade vad som förestod. 
<sec/>
När de gingo över torget, märkte de att det var julnatt av en och annan gran som ännu var tänd i ett fönster. Libotz gjorde en sentimental anmärkning över deras eget ensliga glädjetomma liv, men Tjärne svarade på något helt annat. 
<sec/>
– Vem tror du att Askanius är? frågade slutligen Libotz, som i åratal grubblat över den gåtan. 
<sec/>
– Vem han är? En vanlig källarmästare begåvad med en otrolig högfärd, en som vill vara kaxen i gott liksom i ont. Och hans stora hemlighet? Att han stulit några äpplen som pojke, kanske slagits i Amerika och suttit inne i tre dygn för fylla, kanske smugit sig från någon flicka, eller låtit någon betala borgen. Såna där ha vi jämt, fåfänga narrar som alltid ha begått det största och intressantaste brottet. Askanius har inga farliga hemligheter och förtjänar icke det intresse han vill avnarra oss! 
<sec/>
– Du tror att mänskona är så enkla, du! 
<sec/>
– Jag ger mänskorna så många som flyger och far, nu är jag sömnig, god natt med dig. 
<sec/>
Om natten avled Askanius hustru, sedan mannen förgäves sökt övertyga henne och sig att det inte var farligt det hon hade. För övrigt var döden något han icke kunde fatta i, som han höll ifrån sig; men när det var skett, då kände han den som något positivt, och han frös bokstavligen ner som en ömtålig växt i hösten; och tårarnes källa tycktes också ha bottenfrusit, ty han kunde icke gråta. Men ut ur huset måste han, ut och beklaga sig. Och han gick, icke till Libotz, utan till fiskalen Tjärne, oaktat hustrun på det sista varnat honom för den »värsta fiende han ägde»; hon hade upplyst mannen att Tjärne var den som skrivit i tidningen och att det var han som påfunnit indragningen av rättigheterna och givit idén till Grand Hotel. Det halp icke; Askanius hade fattat ett obegripligt tycke för Tjärne, trodde nog att det var han som skadat honom, urskuldade honom, tänkte inte på’t. Ett slags animalisk sympati som ingen kan förklara; kanske några linjer i figuren, några tonfall i rösten; eller att han erinrade om någon person han tyckt om för länge sen. Libotz ville minnas att Askanius en gång sagt: »Den där Tjärne är lik en yngre bror jag hade och som jag höll mycket av. Han är död nu.» Fiskalen fick vara oförskämd, trolös; Askanius’ tycke blev oförändrat, och han fortsatte utlämna sina hemligheter som genast missbrukades av fiskalen, icke så mycket av elakhet som av egennytta, ty han ställde sig in hos myndigheterna med att ge dem underrättelser. 
<sec/>
I två dagar gick Askanius till Tjärne i dennes hem; blev mottagen, men fick snart gå, ty det kom alltid fingerade telefoner och avbröt. 
<sec/>
På tredje började Askanius på fiskalens kontor, och intog stolen vid pulpetens övre ända. På fjärde dagen var stolen borta, och gubben fick stå. Den femte dagen var begravningen, då Tjärne uteblev på grund av tjänstärenden. 
<sec/>
Detta sårade den gamle, och när nu huset var tomt och hans »bästa vän» övergivit honom, så tvangs han av nöden och ensamheten att söka Libotz. 
<sec/>
Där fick han sitta i soffan, tala så länge han ville om den avlidna, hennes sjukdom och sista stunder. Men där märktes nog att det icke var till Libotz han kom, utan till en åhörare, ty den sörjande såg aldrig åt vännen; och denne kunde aldrig erinra att han sett Askanius’ blickar, men väl hans ögon någon gång. 
<sec/>
När nu Libotz alltid avslutade sittningen med det goda rådet: Stäng lokalen! svarade Askanius: 
<sec/>
– Jag stänger aldrig! 
<sec/>
På nyåret stängdes däremot Stadskällarn med åtföljande konkursauktion. 
<sec/>
Askanius stod i sitt fönster med operakikarn och åsåg möblernas bortförande: 
<sec/>
– Ja, si, han hade ingen rygg, sade han. Man skall ha en rygg, när man inlåter sig i såna här affärer. 
<sec/>
Och så tillade han: 
<sec/>
– Det är Nemesis, för han ville ta brödet från mig. På sådana behöver man icke hämnas, det går av sig själv. 
<sec/>
I dessa dagar föll hovrättens dom, och Libotz blev frikänd. Det var ett nederlag för hela staden och raseriet kastade sig åter över främlingen, men tog sitt uttryck i avgjord, överdriven sympati för Sjögren, som eljes icke var alls omtyckt. Osynliga händer hjälpte honom att sätta upp en affärsbyrå, för att konkurrera ut Libotz. 
<sec/>
Men den frikännande domen hade ett alldeles särskilt inflytande på Libotz karaktär; han hade sett att det fanns rättvisa; detta lugnade och tröstade honom och avlägsnade alla tvivel om världsordningens människovänlighet. Han aktade sig väl att triumfera över segern, men gick lugn sin väg fram, numera de stora gatorna. Han var liksom skyddad för folkets onda blickar, immun mot glåpord dem han icke hörde, undvikande att titta i bodfönster, där han kunnat se sin karikatyr en gång i veckan, om han varit nyfiken; så levde han sitt liv, liksom omgiven av en ogenomtränglig dykardräkt, varken sökande stort folk eller småfolk. 
<sec/>
– Jag tillhör medelklassen, brukade han svara, och den blir jag trogen. 
<sec/>
Vid ett riksdagsmannaval ville de liberala begagna honom som talare, men han förklarade att han icke var liberal såsom de menade. »Överklassen är konservativ och underklassen är liberal, det är helt naturligt, men när den liberala underklassen anser sig vara samhällets bästa, som äga framtiden i sin hand, så är det ju nonsens.» På det sättet blev han utstött, efter han icke kunde begagnas till några ändamål, och det fann han sig i. 
<sec/>
Sjögrenska konkurrensen gick upp i början, då han lockade Libotz kunder, och denne genomgick svåra dagar, då han fick betala borgen åt sin bror, vilket han dock varit beredd på. Men efter någon tid återfick han sin praktik, och då hjälptes Sjögren av myndigheterna med uppdrag och poster; blev bolagets ombud, Stadsfullmäktiges skrivare, assuransens prokurist, och slutligen kamrerare vid Grand Hotel, som blev färdigt vintern därpå. 
<sec/>
Askanius, numera en vit gubbe stod vid sitt fönster och trummade på rutan, dag ut, dag in, betraktande Grands hus som växte ur marken. Alltefter som huset växte, tycktes gubben krympa, bokstavligen, ty han nådde numera icke opp till första spröjsen, och kunde icke öppna dragluckan stående på golvet. 
<sec/>
Han spelade biljard mest hela dan, och om aftnarne satt han i kafét ensam, drickande ur sina viner och åhörande orkestrion. Då var hela lokalen upplyst, femtio lågor. Om lördagarne voro fiskalen och Libotz inbjudna, och då levde gubben; talade om sina gamla historier, men blandade årtal och namn, förberedde sin stora scen, men blev alltid avbruten av Libotz, som icke unnade Tjärne det oädla nöjet att få denne mans liv i sina händer, om nämligen där fanns en farlig hemlighet, vilket man aldrig kunde veta. 
<sec/>
Askanius visste väl att hans rättigheter skulle upphöra med Grands öppnande, men det höll han ifrån sig, orkade icke ansöka om nya eller gå in med klagomål. Ansågs numera också som fjoskig, nästan dårhusmässig, och hade han bara haft arvingar skulle han blivit satt under förmyndare. Nu hade han verkligen brorsbarn långt oppe i land, men dem erkände han icke, och det var nog för den subjektive mannen att icke tro på deras tillvaro, ehurväl han långt fram på en natt hade anförtrott denna farliga bagatell åt »sin numera enda vän» Tjärne, som slukat den med begärlighet, och därvid röjt sig för Libotz som observerat en blick, vilken sagt: 
<sec/>
– Åh kors, har han släktingar, det visste inte jag. 
<sec/>
Sista dagarne i juni inträffade en liten omständighet som gjorde Libotz missmodig så, som han icke varit på länge. Han blev uppsagd från sin bostad. Värden en färghandlare hade en glasdörr åt förstugan, och Libotz brukade alltid hälsas så vänligt av den fryntlige gubben, dock utan något närmande. Libotz hade tyckt om honom på utseendet, och därför blev han rov för den vanliga villfarelsen, att även han var omtyckt tillbaka. Mången hade dock yppat för advokaten, att färghandlaren var en tjyvgubbe, men det trodde han vara förtal. När han nu frågade om orsaken till uppsägningen svarade färghandlaren hit och dit, om reparationer, ändringar, och sådant. 
<sec/>
Men i samma veva kom Askanius invaggande, flåsade ut, föll på knä och utropade: rädda mig! 
<sec/>
– Vad står nu på? Vad har hänt? frågade Libotz gråtfärdig. 
<sec/>
– Man vill sätta mig under förmyndare! skrek den gamle, utom sig. 
<sec/>
Det var nämligen det värsta han kunde tänka sig; den stolte mannen, ekonomiskt oberoende, skulle berövas sin egendom, stå under andras kommando och äta nådebröd. 
<sec/>
Libotz lovade föra talan, och började samla material, mest bestående i bevis att Askanius befann sig vid sina sinnens fulla bruk. Sedan han skickat hem gubben och bett honom vara lugn, gick han till Tjärne, för att få första underskriften. Denne vägrade bestämt under förklaring att han var jävig, men när han pressades, så yppade han sin mening helt ut, och påstod att Askanius var tokig, hans egna handlingar dömde honom. 
<sec/>
– Det är kanske du som ställt till det här, sade han utan att vidare tänka på vad han sade. 
<sec/>
– Beskyller du mig för ränker och intriger, bröt han ut. Akta – dig – du! 
<sec/>
Libotz fortsatte sin vandring, men fick inga underskrifter. 
<sec/>
Samtidigt sökte han rum; men de annonserade voro upptagna, och när han annonserade, fick han intet svar. Då började han fatta, att han var dömd att vräkas. 
<sec/>
Så började processen vid rådhusrätten; inga släktingar syntes, men Sjögren uppträdde med fullmakter, och han hade intyg som dugde rörande Askanius’ sinnestillstånd. 
<sec/>
Libotz svarade i ett långt anförande, angrep spritbolaget såsom havande förorsakat Askanius ruin, då det utdömt hans lokaler såsom osunda, under det Stadskällarn och Gropen fingo fortsätta, i sämre lokaler; erinrade om Askanius trädgård, dess sunda läge vid rinnande vatten; påminde om den luftiga källarsalen invid en stor glasveranda ... Med ett ord, han sade allt vad som skulle sägas, framhållande som huvudinvändning mot käromålet, att Askanius var en förmögen man utan bröstarvingar, som därför hade rätt bestå sig en liten fantasi, i synnerhet då han var nyss hårt prövad av sin makas bortgång. 
<sec/>
Rätten hörde på; Sjögren svarade, och uppläste intyg att Askanius kunde anses otillräknelig, behövde vård; och då ömsinnade släktingar nu välvilligt erbjudit sig, och så vidare. 
<sec/>
Målet uppsköts. 
<sec/>
Efter denna dag märktes åter en karaktärsförändring hos Askanius. Han företog små resor, på skjuts till olika järnvägsstationer, men kom alltid hem till natten; han besökte boklådan och började läsa, juridik, kemi, fysik huvudsakligen; och hans gamla karaktärsmask från källarsalen kom igen. Fin, sluten, välvillig, beklagade sig icke mer, hoppades intet av processen. Men han stängde icke lokalen. 
<sec/>
På eftersommarn en dag, då han satt och läste tidningen i den tomma matsalen, ringlade Tjärne in genom dörren, med det lilla huvudet först, och huvudet frågade: Är källarmästarn där? 
<sec/>
– Stig på, gamle vän, svarade Askanius, vad är det om? 
<sec/>
Tjärne slingrade fram och visade ett stämplat papper: 
<sec/>
– Du har glömt att du skulle stänga i går. 
<sec/>
– Jag stänger aldrig! svarade Askanius, som övat sig länge nog på den kraftrepliken. 
<sec/>
– Då måste jag stänga! svarade Tjärne. 
<sec/>
– Ja, var så god! Men jag stänger aldrig. 
<sec/>
Denna så länge förberedda replik gjorde succès och fiskalen skrattade. 
<sec/>
Askanius triumferade: 
<sec/>
– Ser ni nu, att Askanius håller ord, och mig stukar ingen. 
<sec/>
Tjärne tog ur farstunyckeln utifrån, och låste inifrån; därmed var saken avgjord. 
<sec/>
– Nu ska vi dricka ett lite avskedsglas, sade Askanius och tog ner en lång smal flaska i korgflätning. 
<sec/>
– Vad bjuder du på för slag? frågade Tjärne. 
<sec/>
– Det bästa jag har, det finaste och dyraste. 
<sec/>
– Vad är det? 
<sec/>
– Har du aldrig druckit Maraschino? 
<sec/>
– Nej, så långt kom jag inte. 
<sec/>
– Det är en körsbärslikör från Dalmatien, kostar sju kronor flaskan. 
<sec/>
De drucko och knaprade en biscuit därtill. 
<sec/>
– Dja, det är gott, smakar bittermandel, lite för sött för mig, jag tycker om det starka som du vet. 
<sec/>
Det blev en paus, och Tjärne, sin vana trogen att begagna fingerade telefoner för att få bryta opp, tittade åt telefon och ringlade upp sin långa hopflätade kropp. 
<sec/>
Askanius förstod knepet, men kunde icke förmå sig sätta vännen i förlägenhet, därför lät han det gå förbi och räddade honom: 
<sec/>
– Du är mycket upptagen, förstår jag och måste gå; tack emellertid för det som varit, och särskilt för ditt taktfulla sätt att utföra detta uppdraget. 
<sec/>
Därmed hade Askanius även avtvått sig förödmjukelsen att ha blivit utmotad ur sin egen lokal och fått lås för dörren, ty Tjärnes beteende hade icke alls varit taktfullt utan cyniskt gäckande. 
<sec/>
– Det är min tjänst, ser du, och tjänsten framför allt, avrundade fiskalen och ville krypa ut genom kafét för att slippa öppna dörren igen. 
<sec/>
– Gå stora vägen du, det kommer ändå inga kunder! gäckade Askanius, men Tjärne var redan ute. 
<sec/>
Det var stängt hos Askanius, skylten nertagen, borden avdukade, persiennerna nerfällda, och staden var befriad från det hemska skådespelet att se den ensamme mannen spöka innanför de dammiga rutorna. 
<sec/>
När gubben gick ut i staden, och bekanta hälsade honom med ett skälmaktigt: Nå, du fick stänga ändå, svarade Askanius regelbundet: Jag har visst inte stängt. Det har Tjärne gjort! 
<sec/>
Och då beundrade man hans jämnmod i olyckan. 
<sec/>
Efter detta vistades gubben mest uppe i sin våning; städade i chiffonjén, brände opp brev i kakelugnen; satt ofta och läste i böcker, var lugn och jämn så att den gamla hushållerskan ingenting ovanligt fann med honom. Men ibland gick han dock ner i källarlokalen, och uppehöll sig mest i köket. Gumman trodde sig veta (när fiskalen frågade ut henne på torget) att källarmästarn höll på att uppfinna en likör som skulle bära hans namn till eftervärlden. 
<sec/>
Så led det mot hösten. 
<sec/>
Under denna tid hade Libotz insett omöjligheten att stanna kvar med sin verksamhet i staden, och han gjorde inga vidare ansträngningar söka lokal. Han var bojkottad, och när han kom på besök till fadren, fick han ovett. 
<sec/>
– Ja, men jag har icke beklagat mig, svarade Libotz i ett anfall av humor, men sådant förstod gubben icke. 
<sec/>
– Det är ditt eget fel, och du har ingen anledning att beklaga dig ... 
<sec/>
– Jag har inte beklagat mig ... 
<sec/>
– Som man bäddar får man ligga ... 
<sec/>
Här vände sig gubben i den dåliga sängen, ond därför att han sagt en dumhet: 
<sec/>
– Ja, gå din väg, fortfor han, du var alltid en oregerlig människa, oärlig i ditt arbete, förfallen till dryckenskap, obstinat mot myndigheterna ... 
<sec/>
Här lassade den gamle av sig alla sina fel och laster på sonen, som tigande lät fadren soulagera sig. Och skuldbelastad, med främmande skuld, gick han, hälsad med det vanliga »skall du redan gå?» Defilén i portgången, gatloppet mellan ord som spön, kom honom åter att tänka på sitt ovanliga öde. »Fädrens  missgärningar!» sade han sig, ja, det synes vara så. Och han erinrade hur han alltid blev bedragen i bodar, när han handlade; förklarade nu detta så, att det var fadrens falska varor som gingo igen. Han kom även ihåg nu, hur alla avundades och missunnade honom, som dock förtjänade på sitt arbete. Drack han ett glas vin på söndan nere i Gropen, så kom alltid någon halvbekant till bordet och kryddade vinet med ett: Jo, jag tackar jag! Och han undvek ändå alltid dyra rätter. Nu vid fyrtio år, hade han icke smakat gravlax, och sparris hade han bara ätit en gång, då han var förlovad. 
<sec/>
Men även i bagateller visade sig denna missundsamhet, liksom om allting var för gott och för fint för honom. Han hade en dag köpt en papperskniv, med falsk förgyllning på. Den kostade bara två kronor, men den lyste i ögonen. Tjärne kom in, och fick straxt se den: Nej, si på den! Jo, jag tackar jag! 
<sec/>
Och det var rent demoniskt. Så snart han kom till pengar, realiserade han en ungdomsdröm: han skaffade sig en sidenparaply. Den blev genast bortbytt mot en bomulls. På trots och på försök köpte han en ny av siden. När den genast blev stulen, köpte han hädanefter bara bomull. 
<sec/>
– Jag får inte bära siden! sade han, liksom om han verkligen trodde att någon gick och stökade med hans öde. 
<sec/>
Under förlovningen skaffade han sig en kulört halsduk med kråsnål. Hela stan blev liksom tokig: Nej, si på den! lät det överallt. Han trotsade en tid, men måste stryka flagg. Då blev det lugnt i staden. 
<sec/>
Sjögrenska förskingringarne hade han försonat sig med, dels genom att skriva dem på fadrens skuldregister, dels genom att överföra dem på kontot Det oförklarliga. Han hade nämligen under flera brottmålsprocesser märkt att brottslingen var liksom skyddad, oåtkomlig. På samma sätt hade han funnit att hans hushållerska hade liksom lov att stjäla. Han gjorde flera beslag, lade ut snaror för henne, men hon kunde alltid klara sig. Då blundade han. 
<sec/>
Emellertid, nu då han skulle flytta ur stan, sålde han sina möbler, på kredit. Nu hade han i alla kravmål uppfört sig så humant som möjligt, aldrig skickat stämplade kuvert med advokatfirmans namn, utan vanliga, osynliga, ogenomskinliga. Därpå begärde han enskilda samtal, föreslog arrangemanger, avbetalningar, och ordentliga nödställda kunde han försträcka summan. Nu när han ville infordra sina utestående belopp, funnos inga reverser, och på hans vänliga maningsbrev, följde inga svar ens. Men alla som voro skyldiga honom pengar, upphörde hälsa, spridde ut att han var en girigbuk och blodsugare. 
<sec/>
– Uss, såna mänskor, var allt han sade, sig själv dock, ty om han sagt det åt andra, hade han blivit utskrattad. 
<sec/>
Och han skämdes på deras vägnar, alldeles som om han själv uppfört sig illa, sökte gottgöra deras ondska genom barmhärtighet mot dem, och så underlät han att kräva. 
<sec/>
Första oktober föll in, då Grand Hotel skulle öppnas vid middagstid. 
<sec/>
På morgonen av den stora dagen erhöll fiskalen en telefon från Askanius’ hushållerska med frågan om han sett till källarmästarn. Då denne svarade nej, ombads han genast infinna sig. 
<sec/>
Då Tjärne kom i Askanius farstu, blev han slagen av förskräckelse, ty inifrån det stängda kafét hördes infernaliska ljud, liknande musik, men i okända tonarter, rytmer och disharmonier. Hopvräkta noter, råmande, trummande, tjutande. Han förstod att det var orkestrion, men det måtte vara sönder, och han störtade uppför trapporna, där han mottogs av hushållerskan som stod och torkade ögonen med förklät. 
<sec/>
– Vad står på? frågade fiskalen. 
<sec/>
– Jag vet inte, svarte gumman, men det har spelat så konstigt hela natten. 
<sec/>
– Då är väl han därnere, för det kan inte spela längre än femton minuter. Kom med, så går vi in i kafét. 
<sec/>
– Han har stängt om sig inifrån. 
<sec/>
– Jag öppnar alla dörrar. 
<sec/>
När de kommit ner, stack fiskalen in en dyrk i nyckelhålet, vred om och kastade in nyckeln på golvet i matsalen. 
<sec/>
De skyndade in i kafét och mottogos av de rysligaste fanfarer, blandade med koraler, valser, ouvertyrbitar, paradmarscher. Och mitt i salen vid sitt bord, satt Askanius, stel som en staty, vit som marmor, med ett förnämt uttryck i sina regelbundna drag. Framför honom stod en bål av silver och en flaska Maraschino. 
<sec/>
Fiskalen var straxt inne i tjänsten och började undersökningen vid ackompanjemang av den sataniska musiken. 
<sec/>
– Död! Frid över dig, gamle vän! – Maraschino, det är blåsyra, men fallet är nytt, bör antecknas, det var en listig karl; nu får han hederlig begravning, och har han livförsäkring, så faller den ut. Vad är det i bålen? Aska, men det har varit brinnande konjak. Alltså, där ligger huset, och arvingarne får dra veven. Men hur kan den infernaliska musiken gå på så oförbränneligt? Jo, nu ser jag: han har kopplat på elektriska kablarna, och valsen med piggarne har förskjutit sig. Nå, nu skickar vi efter läkarn, så får släktingarne bestå begravningen, det ska svida i dom. – Rör ingenting, Augusta, förrän doktorn kommer, jag skall tillbaks och skriva rapporten. 
<sec/>
Och så var Askanius expedierad. Detta var vid sjutiden. 
<sec/>
Vid niotiden samma första-oktober-morgon, syntes advokaten Libotz tåga ut genom stadens tull. Han hade skickat sina två koffertar förut, och ville till fots vandra till stationen, som låg på andra sidan bergen, ett par milar. 
<sec/>
Vädret var grått, men torrt, och rörelsen i friska luften gav den ensamme vandraren nya krafter. Han var icke ruinerad, utan bar i bröstfickan anvisningar på bank; utsikter till ny verksamhet hade han även, men han var sorgsen, och hans nedtryckta figur påminde om brottsling utsläppt ur fängelse och icke vetande genom vilken port han skulle återvända till samhället. Slätten sträckte sig med trädesåkrar som en öken, men bergen i fjärran vinkade och han gick med ögonen lyftade upp till dem; något att se upp till behövde han, hade alltid behövt. Han vände sig icke om att betrakta den stad han nyss lämnat, ty han ville icke hata något eller någon. 
<sec/>
Så kom där en vagn bakefter honom; två stadsbor åkte i den, och när de passerade hörde Libotz ett skämtsamt: Si där går Syndabocken! 
<sec/>
Skämtet föreföll honom oskyldigt men sant, och han erinrade Gamla testamentets försoningsfest, där en bock belastad med allt folkets synder drevs ut i öknen invigd åt Asasel, det är: åt Den Onde, som därmed fick igen sitt. Det var ju ingen tacksam eller ärofull roll, men Kristus hade ju burit samma vanhedrande börda, och det skulle betyda något, »som vi inte kunde fatta». 
<sec/>
Den utstötte kände också något av detta, att han bar på andras hat, ondska, gemenhet, som de ympat in i honom; han kanske var serum-djuret, som bar sjukdomsgiftet, vilket i hans person skulle utarbetas till läkemedlet. Så länge han icke besvarade hatet med hat, var han oåtkomlig, men så fort han lät reta sig, kände han giftet. För att hålla sina tankar fria från bitterhet, gick han och upprepade språk ur Bibeln, dem han särskilt mindes, och de verkade med årtusendens hopade kraft på hans barnsliga sinne. 
<sec/>
»Låt dig nöja åt min nåd; kraften varder i svagheten fullbordad.» 
<sec/>
»Naken kom jag ur min moders liv, naken skall jag hädan fara.» 
<sec/>
»Och du människobarn skall intet frukta dig för dem huru de döma dig; där äro väl gensträviga och vass törne emot dig och du bor ibland skorpioner.» 
<sec/>
»Ve eder då mänskorna prisa eder.» 
<sec/>
»I ären dyrt köpte, bliver icke människors trälar.» 
<sec/>
Och när han kom fram till berget, sitt Tabor, där han kämpat i natt och mörker, steg han upp på detsamma. Och nu såg han staden i fjärran omgiven av bergens murar som en fängelsegård, och det var honom som han återvunnit friheten. Men han tänkte straxt på det goda han njutit därborta och sände i tankarne en vänlig hälsning till Askanius, som han tagit avsked av kvällen förut och vars öde var honom obekant. Nu såg han vännen i minnet endast som den tyste, »fine» mannen, vilken röjt honom plats vid första besöket och givit honom sitt eget bord ... 
<sec/>
Efter ett sista avsked, gick han ner på andra sidan berget, kom in i ett nytt landskap med kullar och skogsbryn och efter en timmes gång, satt han på gästgivargården vid en kopp varmt kaffe. Här var han okänd och hoppades på vänligt mottagande, dock folket behövde bara se honom för att mörkna och bli tysta, men ingen vågade tilltala honom, ännu mindre förnärma honom. Märket bar han, men skyddet omgav honom. 
<sec/>
Så hördes en kärra stanna, och in trädde stadens provisor. Denne såg icke glad ut åt mötet, men han behövde tala, och höll till godo med den föraktade. Och så språkade de hit och dit; Libotz narrades in i förtroligheter, och här på andra sidan bergen ville han reflektera över det där borta. 
<sec/>
– Varför var man så ond på mig? frågade han slutligen, begärande i ett ord lösningen på alltsammans. 
<sec/>
– Sånt vet man aldrig, svarade provisorn flott, du såg odorvig ut, ditt namn retade också; Libotz är något förargligt att uttala; om du hetat Lobitz hade varit bättre, påminner i alla fall om en järnvägsstation eller en gruva. För resten, folk vet inte varför de älskar eller hatar. Inte må du tro de älskade den där skojarn Sjögren; nej det var bara för att äckla dig som de hjälpte honom, och nu när du är borta, så sjunker han som ett skepp; då de fått sin Barabbas lös bara, så dröjer det inte förrän de häktar honom igen, men lös skulle de ha’n först. Och Askanius dog i rättan tid ... 
<sec/>
– Vad? Askanius är – död? 
<sec/>
– Ja, vet du inte det? 
<sec/>
– Nej! 
<sec/>
– Han dog av blåsyra, men det kan inte bevisas ... det var en knepig karl. 
<sec/>
Libotz försjönk, och provisorn reste sig: 
<sec/>
– Vet du vad de kallade dig för? 
<sec/>
Libotz visste, men svarade icke. 
<sec/>
– Jo, syndabocken. Och eget var att så snart två personer i staden blevo osams, så blevo de vänner igen, bara talet kom på dig. 
<sec/>
– Det var konstigt. 
<sec/>
– Ja, de kastade sig över din person, uttömde sitt ömsesidiga hat över dig och din advokatbyrå, och så var hatet borta. Men jag känner två oeniga makar som skulle skiljas ... 
<sec/>
– Var det färgarn, som var hos mig. 
<sec/>
– Ja! Och när han kom hem till hustrun, så förtalade han dig, så grundligt, att hustrun blev glad, och så var de försonade. 
<sec/>
– Så konstigt! 
<sec/>
– Ja det är d–t konstigt hela livet; och det blev ett ordspråk i stan, att när det gick framåt för någon, så hade han Libotz att tacka det för. Ingen kunde bli stadsfullmäktig utan att »skälla på Libotz», och tidningsredaktören levde med hustru och tre barn på karikatyrerna av dig. 
<sec/>
– Brukade han rita av mig så ofta, då? 
<sec/>
– Vet du inte det? 
<sec/>
– Nej! 
<sec/>
– Det ljuger du! 
<sec/>
– Jag vågar inte ljuga. 
<sec/>
– Du är en stackare, Libotz, och därför gick det illa för dig! 
<sec/>
– Inte så illa! 
<sec/>
– Du lär ha schaber? Kan man få vigga kanske? 
<sec/>
Libotz log; detta sorglösa sätt att se människor och liv, som var så allvarligt för somliga, ja, i sanning det var stor åtskillnad på människors öden, men varför »kunde man icke förklara», det skulle väl så vara. Han log igen, men svarade icke på sista frågan. 
<sec/>
Provisorn tog på rocken alltjämt pratande: 
<sec/>
– Den där Tjärne, det var en stor skojare, men Askanius trodde på honom i det sista. Kan du tänka dig, han hade på elakhet mot arvingarne ritat full speglarne med sin diamant eller bergkristall. Där stod en hop dumma tänkespråk och ibland andra så här: Mänskor äro icke vad de synas; T–e (skall vara Tjärne) är en hederlig karl, men L–z (skall vara du) den är syspekt. Fiskalen fick också i testamente en rund summa »från Askanius, till hans enda vän här i livet». 
<sec/>
– Kåss så undelit! 
<sec/>
– Vill du åka med mig nu? 
<sec/>
– Nej, tack, min vän, jag går helst till fot! 
<sec/>
– Tjänare då! 
<sec/>
Och Libotz gick ut igen, på landsvägen, mot nya öden, som han anade, men icke fruktade längre. 
