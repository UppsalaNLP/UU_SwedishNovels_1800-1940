<title>TJÄNSTEKVINNANS SON<title>TJÄNSTEKVINNANS SON
<chaptername>TJÄNSTEKVINNANS SON</chaptername>
(1849- 1867) 
<chapter/>

<chaptername>Kap. I.</chaptername>

<chaptername>Rädd och Hungrig.</chaptername>

<sec/>
Fyrtiotalet hade gått ut. Tredje ståndet som genom 1792 års revolution tillkämpat sig en del av människans rättigheter hade nu blivit påminda om att det fanns ett fjärde och ett femte som ville fram. Svenska Bourgeoisien som hjälpt Gustav III att göra den kungliga revolten hade längesedan recipierat i överklassen under förre jakobinen Bernadottes stormästarskap, och hjälpt till att motväga adels- och ämbetsmannaståndet, vilka Karl Johan med sina underklassinstinkter hatade och vördade. Efter 48 års konvulsioner togs rörelsen om händer av den upplyste despoten Oskar I, vilken insett evolutionens omotståndlighet och därför ville passa tillfället att få äran av reformernas genomförande. Han binder vid sig borgerskapet genom näringsfrihet och frihandel, med vissa inskränkningar naturligtvis, upptäcker kvinnans makt och beviljar systrar lika arvsrätt med bröder, utan att samtidigt lätta brödernas bördor såsom blivande familjeförsörjare. I borgarståndet finner hans regering sitt stöd gentemot adeln med Hartmansdorff och emot prästerskapet vilka utgöra oppositionen. 
<sec/>
Ännu vilar samhället på klasser, tämligen naturliga grupper efter yrken och sysselsättningar, vilka hållas i schack mot varandra. Detta system bibehåller en viss skenbar demokratiskhet i livet, åtminstone i de högre klasserna. Man har ännu icke upptäckt de gemensamma intressen som sammanhåller de övre ringarne och ännu finnes ej den nya slagordningen fylkad efter över- och underklass. 
<sec/>
Därför äro ännu inga särskilda kvarter i staden där överklassen bebor hela huset, avsöndrade genom höga hyror, fina uppgångar och stränga portvakter. Därför är huset vid Klara kyrkogård, oaktat dess fördelaktiga läge och höga taxering, ännu de första åren av femtitalet en ganska demokratisk familister. Byggnaden bildar en fyrkant omkring en gård. Längan åt gatan bebos på nedra botten av baronen; en trappa upp av generalen; två trappor upp av justitierådet som är husvärd; tre trappor upp av kryddkrämaren och fyra trappor upp av salig Karl Johans pensionerade köksmästare. I vänstra gårdsflygeln bor snickaren, vicevärden, som är en fattiglapp; i den andra flygeln bor läderhandlaren och ett par änkor; i den tredje flygeln bor kopplerskan med sina flickor. 
<sec/>
Tre trappor upp i stora byggningen vaknade kryddkrämarens och tjänstekvinnans son till självmedvetande och medvetande om livet och dess plikter. Hans första förnimmelser så som han sedan erinrat sig dem voro fruktan och hunger. Han var mörkrädd, strykrädd, rädd för att göra alla till olags, rädd att falla, stöta sig, gå i vägen. Han var rädd för brödernas nävar, pigornas luggar, mormors snubbor, mors ris och fars rotting. Han var rädd för generalens kalfaktor som stod ner i farstun med pickelhuva och faskinkniv, rädd för vicevärden när han lekte vid soplåren på gården, rädd för justitierådet som var värd. Över honom maktägande med privilegier från brödernas åldersprivilegier upp till fadrens högsta domstol, över vilken dock stod vicevärden som luggades och vilken alltid hotade med värden, vilken mest var osynlig, emedan han bodde på landet och kanske därför var den mest fruktade. Men över dem alla, till och med över kalfaktorn med pickelhuvan stod generalen, mest dock när han gick ut i uniform, med trekantig hatt och plumager. Barnet visste ej hur en kung såg ut, men han visste att generalen gick opp till kungen. Pigorna brukade också tala om sagor om kungen och visade kungens markatta. Modren brukade även förestava aftonbönen till Gud, men något redigt begrepp om Gud kunde han ej få, men han måste nödvändigt stå högre än kungen. 
<sec/>
Denna fruktan var troligen ej något egendomligt för barnet, såvida icke de stormar som övergått föräldrarne under det han bars i moderlivet haft något särskilt inflytande på honom. Och det hade stormat betydligt. Tre barn voro födda före äktenskapet och Johan föddes först i början av vigseltiden. Han var troligen icke något önskebarn, aldra minst som konkurs föregått hans födelse, så att han kom till världen i ett skövlat förr välmående bo, där nu endast fanns säng, bord och ett par stolar. Farbrodern var död i samma tid och han hade slutat som fadrens fiende, därför att fadren ej ville bryta sin fria förbindelse. Fadren älskade denna kvinna och han bröt icke bandet utan knöt det för livet. 
<sec/>
Fadren var en sluten natur och kanske därför en kraftig vilja. Han var aristokrat av börd och av uppfostran. Det fanns en gammal släkttavla som visade adlig ätt från 1600-talet. Sedan hade fäderna varit präster, hela fädernet från Jämtland, med nordmans- och kanske finnblod. På vägen var det uppblandat. Fadrens mor var av tysk börd från snickarfamilj. Fadrens far var kryddkrämare i Stockholm, Chef för borgerskapets infanteri och hög frimurare samt Karl Johans-dyrkare. (Om det var fransmannen, marskalken, eller Napoleons vän som dyrkades är ännu icke utrett.) Johans mor var fattig skräddardotter av en styvfar utsatt i livet såsom piga sedan som värdshusflicka, i vilken ställning hon upptäcktes av Johans far. Hon var demokrat av instinkt, men såg upp till sin man därför att han var av »god familj» och hon älskade honom, såsom räddare, make, familjeförsörjare, det vet man icke, och sådant är svårt att konstruera ut. 
<sec/>
Fadren kallade drängen och dalkullan du, samt titulerades av pigorna patron. Han hade icke övergått till de missnöjda oaktat sina nederlag, utan förskansade sig genom religiös resignation: det var så Guds vilja; och genom att isolera sig i sitt hem. Dessutom behöll han alltid ett hopp att kunna höja sig. 
<sec/>
Men han var aristokrat i botten, ända in i sina vanor. Hans ansikte hade tagit en förnoblad typ; orakat, finhyllt med håret som Louis-Philippe. Därtill bar han glasögon, klädde sig alltid fint och älskade rent linne. Drängen som borstade hans stövlar var ålagd att bära vantar under proceduren, ty hans händer ansågos vara för smutsiga att få stickas in i patrons stövlar. 
<sec/>
Modren fortfor att vara demokrat i sitt innersta. Hon var alltid enkelt men rent klädd. Barnen skulle alltid vara hela och rena, men icke mer. Hon var förtrolig med tjänarne och straffade genast det barn som varit ohövlig mot någon av dem, genast, utan dom och rannsakning, på blotta angivelsen. Hon var alltid barmhärtig mot fattiga, och hur svårt det än var i huset fick aldrig en tiggare gå utan en bit mat. Alla gamla ammor, fyra stycken, kommo ofta på visit och mottogos då som gamla vänner. 
<sec/>
Stormen hade farit fram väldeliga över familjen, och skrämda som hönsfåglar hade släktens spridda medlemmar krupit till samman, vänner och fiender om varandra, ty de kände att de behövde varann, att de kunde skydda varann. 
<sec/>
Faster hyrde två rum av våningen. Hon var änka efter en berömd engelsk uppfinnare och fabriksägare som slutat med ruin. Hon hade pension på vilken hon levde med två döttrar med fin uppfostran. Hon var aristokrat. Hade haft ett lysande hem, hade umgåtts med notabiliteter. Hon hade älskat sin bror, icke gillat hans äktenskap, men tagit hans barn till sig under det stormen gick över. 
<sec/>
Hon var klädd i spetsmössa, och kysstes på hand. Lärde brorsbarnen att sitta rätt på stolen, hälsa vackert och uttrycka sig vårdat. Hennes rum buro spår av förgången lyx och talrika och förmögna vänner. En stoppad jakarandamöbel med virkade överdrag i engelska mönster. Den avlidne mannens byst klädd i vetenskapsakademiens frack och med vasaorden. På väggen ett stort oljeporträtt av fadren i borgerskapets majorsuniform. Detta trodde alltid barnen att det var en kung, ty han hade så mycket ordnar, vilka senare befunnos vara Frimurarordens insignier. 
<sec/>
Faster drack te, och läste engelska böcker. 
<sec/>
Ett annat rum beboddes av morbror, diversehandlare vid Hötorget, jämte en kusin, son av den avlidne farbrodern, elev vid teknologiska institutet. 
<sec/>
I barnkammaren höll sig mormor. En skarp gumma, som lappade byxor, lappade blusar, läste abcd, vaggade och luggades. Hon var religiös och kom klockan åtta om morgnarne, sedan hon först varit i morgonbön i Klara kyrka. Om vintern hade hon sin lykta med sig, ty gaslyktor funnos ej och de argandska voro släckta. 
<sec/>
Hon höll sig på sin plats, älskade troligen ej svärson och dennes syster. De voro för fina för henne. Fadren behandlade henne med aktning men ej med kärlek. 
<sec/>
I tre rum bodde fadren med sju barn och hustru samt två tjänare. Möblemanget bestod mest av vaggor och sängar. Barn låg på strykbräden och stolar. Barn i vaggor och i sängar. Fadren hade intet rum för sig, men han var alltid hemma. Mottog aldrig en bjudning av sina många affärsvänner, därför att han ej kunde bjuda igen. Gick aldrig på källare och aldrig på teatern. Han hade ett sår som han ville dölja och läka. Hans nöje var ett piano. Ena systerdottern kom in varannan kväll och då spelades à quatre mains Haydns symfonier. Aldrig annat. Men längre fram Mozarts också. Aldrig något modernt. Han hade ett annat nöje också senare, när villkoren tilläto. Han odlade blommor i fönstren. Men endast pelargonier. Varför Pelargonier? Johan tyckte sig sedan, när han var äldre och modren död, alltid se sin mor jämte en pelargonie eller båda tillsammans. Modren var blek, hon genomgick tolv barnsängar, och blev lungsiktig. Hennes ansikte liknade väl pelargoniens genomskinligt vita blad med dess blodstrimmor som mörknade in i botten där det bildade en nästan svart pupill, svart som modrens. 
<sec/>
Fadren syntes endast vid måltiderna. Trist, trött, sträng, allvarlig, men icke hård. Han föreföll strängare, emedan han vid hemkomsten alltid skulle på fri hand avgöra en mängd ordningsmål, som han ej kunde döma i. Och därjämte begagnades hans namn alltid att skrämma barnen med. »Pappa skulle få veta det» var lika med stryk. Det var just ingen tacksam roll han fått. Mot modren var han alltid blid. Han kysste henne alltid efter måltiden och tackade henne för mat. Därigenom vandes barnen orättvist att betrakta henne som alla goda gåvors givare och fadren såsom allt onts. 
<sec/>
Man fruktade fadren. När ropet: pappa kommer! hördes sprungo alla barnen och gömde sig, eller ut i barnkammaren för att kamma och tvätta sig. Vid bordet rådde dödstystnad bland barnen och fadren talade endast föga. 
<sec/>
Modren hade ett nervöst temperament. Flammade upp, men blev snart lugn. Hon var jämförelsevis nöjd med sitt liv, ty hon hade stigit på den sociala skalan och förbättrat sin, sin mors och sin brors ställning. Hon drack kaffe på sängen om morgnarne; hade till hjälp ammor, två tjänare och mormor. Troligen överansträngde hon sig ej. 
<sec/>
Men för barnen var hon alltid försynen. Hon klippte nagelrötter, band om skadade fingrar, tröstade, lugnade, och hugsvalade alltid när fadren straffat, oaktat hon var allmän åklagare. Barnet tyckte att hon var tarvlig när hon »skvallrade» för pappa, och någon aktning vann hon just ej. Hon kunde vara orättvis, häftig, straffa i otid, på lös angivelse av en tjänare, men, barnet fick maten av hennes hand, trösten av henne, och därför blev hon kär medan fadren alltid förblev en främmande, snarare en fiende än en vän. 
<sec/>
Detta är fadrens otacksamma ställning i familjen. Allas försörjare, allas fiende. Kom han hem trött, hungrig, dyster och fann golvet nyskurat, maten illa lagad, och vågade en anmärkning, fick han ett litet kort svar. Han var som på nåd i sitt eget hus, och barnen gömde sig för honom. 
<sec/>
Fadren var mindre nöjd med sitt liv, ty han hade stigit ner, försämrat sin ställning, försakat. Och när han såg dem han skänkt liv och mat vara missnöjda blev han ej glad. 
<sec/>
Men familjen själv är icke någon fullkomlig institution. Uppfostran hann ingen med, och den tog skolan hand om, där pigorna slutat. Familjen var egentligen ett matinstitut och en tvättnings- och strykningsanstalt, men en oekonomisk sådan. Aldrig annat än matlagning, torgköp, kryddbospring, mjölkmagasinsärender. Tvättning, strykning, stärkning och skurning. Så många krafter i gång för så få personer. Källarmästarn som gav mat åt ett par hundra använde knappt mera. 
<sec/>
Uppfostran blev snäsor och luggar, Gud som haver och vara lydig. Livet tog emot barnet med plikter, bara plikter, inga rättigheter. Allas önskningar skulle fram och barnets undertryckas. Det kunde icke ta i en sak utan att göra något orätt, icke gå någonstans utan att vara i vägen, icke säga ett ord utan att störa. Det vågade till sist icke röra sig. Dess högsta plikt och dess högsta dygd var: att sitta stilla på en stol och vara tyst. 
<sec/>
– Du har ingen vilja! Så lydde det alltid. Och därmed lades grunden till en viljelös karaktär. 
<sec/>
– Vad skall mänskorna säga, hette det senare. Och därmed var hans själv söndergnagt så att han aldrig kunde vara sig själv, alltid var beroende av andras svajande opinion, och aldrig trodde sig själv om något, utom i de få ögonblick han kände sin energiska själ arbeta oberoende av hans vilja. 
<sec/>
Gossen var ytterst känslig. Grät så ofta att han erhöll ett särskilt öknamn därför. Ömtålig för en liten anmärkning, i ständig oro att begå ett fel. Men vaksam på orättvisor, och genom att ställa höga fordringar på sig noga på vakt på brödernas fel. Om dessa blevo ostraffade kände han sig djupt kränkt; om de belönades i otid led hans rättskänsla. Därför ansågs han avundsjuk. Han gick då till modren att beklaga sig. Fick någon gång rättvisa, men eljes en förmaning att icke vara så noga. Men man var ju så noga mot honom och han ålades vara så noga mot sig själv. Han drog sig tillbaka och blev bitter. Sedan blev han blyg och tillbakadragen. Gömde sig bakerst när något gott utdelades och njöt av att vara förbisedd. Han började anlägga kritik och fick smak för självplågeri. Han var melankolisk och yster, omväxlande. Hans äldsta bror var hysterisk. Kunde när han förargades under lek falla ner i kvävningar med konvulsiviska skratt. Denne broder var modrens och den andra brodren var fadrens favorit. Favoriter finnas i alla familjer. Det är så en gång att det barnet vinner mera sympati än det andra; varför kan aldrig utrönas. Johan var ingens favorit. Det kände han och det grämde honom. Men mormodren såg det, och hon tog honom an. Han läste abcd för henne och hjälpte henne vagga. Men han var icke nöjd med denna kärlek. Han ville vinna modren. Och han blev inställsam, bar sig klumpigt åt men genomskådades och kastades tillbaka. 
<sec/>
Det fördes sträng manstukt i huset. Lögn förföljdes skonlöst och olydnad också. 
<sec/>
Små barn ljuga ofta av bristande minne. 
<sec/>
– Har du gjort det? frågas dem. Det var nu gjort för två timmar sen och barnet minns ej så långt. Som handlingen ansågs likgiltig av barnen lade de icke märke till den. Därför kunna små barn ljuga utan att veta det, och det måste man akta på. 
<sec/>
De kunna även snart ljuga i nödvärn. De veta att nej friar och ja faller till stryk. 
<sec/>
De kunna även ljuga för att vinna en fördel. Det är bland det vaknande förståndets första upptäckter att ett väl anbragt ja eller nej kan förskaffa en fördel. 
<sec/>
Det fulaste är när de skylla på andra. De veta att felet skall straffas, sak samma på vem. Gäller att anskaffa syndabocken. Detta är uppfostrarens fel. Detta straff är ren hämnd. Felet skall ej straffas, ty det är att begå ett fel till. Upphovsmannen skall korrigeras eller för sin egen skull läras att ej begå felet. 
<sec/>
Denna visshet att felet skall straffas framkallar fruktan hos barnet att bli ansedd som den felande, och Johan svävade i ständig fruktan att något fel skulle upptäckas. 
<sec/>
En middag synar fadren vinbuteljen som faster begagnade. 
<sec/>
– Vem har druckit ur vinet? frågar han och ser sig runt kring bordet. 
<sec/>
Ingen svarar. Men Johan rodnar. 
<sec/>
– Jaså det är du, säger fadren. 
<sec/>
Johan, som aldrig observerat vinbuteljens gömställe, faller i gråt och snyftar: 
<sec/>
– Det är inte jag som druckit ur vinet. 
<sec/>
– Jaså du nekar också! 
<sec/>
Också! 
<sec/>
– Du ska få sen när vi stigit opp från bordet. 
<sec/>
Tanken på vad som skulle fås sedan man stigit opp från bordet jämte fadrens fortsatta betraktelser över Johans inbundna väsen framkallar fortfarande hans tårar. 
<sec/>
Man stiger opp från bordet. 
<sec/>
– Kom in du, säger fadren och går in i sängkammaren. 
<sec/>
Modren följer. 
<sec/>
– Bed pappa om förlåtelse, säger hon. 
<sec/>
– Jag har inte gjort det, skriker han nu. 
<sec/>
– Bed pappa om förlåtelse, säger modren, och luggar honom. 
<sec/>
Fadren har tagit fram riset bakifrån spegeln. 
<sec/>
– Söta pappa förlåt mig! vrålar den oskyldige. 
<sec/>
Men nu är det för sent. Bekännelsen är avgiven. Modren biträder vid exekutionen. 
<sec/>
Barnet tjuter, av harm, av ilska, av smärta, men mest av vanära, av förödmjukelse. 
<sec/>
– Bed pappa nu om förlåtelse, säger modren. 
<sec/>
Barnet ser på henne, och föraktar henne. Han känner sig ensam, övergiven av den till vilken han alltid flydde för att få mildhet och tröst men så sällan rättvisa. 
<sec/>
– Söta pappa förlåt, säger han med hårdbitna ljugande läppar. 
<sec/>
Och så smyger han ut i köket till Lovisa, barnpigan som brukade kamma och tvätta honom, och i hennes förkläde gråter han ut. 
<sec/>
– Vad har Johan gjort? frågar hon deltagande. 
<sec/>
– Ingenting! svarar han. Jag har inte gjort det. 
<sec/>
Mamma kommer ut. 
<sec/>
– Vad säger Johan? frågar hon Lovisa. 
<sec/>
– Han säger att han inte gjort det. 
<sec/>
– Nekar han ändå! 
<sec/>
Och nu införes Johan igen att torteras till bekännelse av det han aldrig begått. 
<sec/>
Och nu bekänner han det han aldrig begått. 
<sec/>
Härliga, sedliga institution, heliga familj, oantastliga gudomliga instiftelse som skall uppfostra medborgare till sanning och dygd! Du dygdernas påstådda hem, där oskyldiga barn torteras till sin första lögn, där viljekraften smulas sönder av despoti, där självkänslan dödas av trångbodda egoismer. Familj, du är alla sociala lasters hem, alla bekväma kvinnors försörjningsanstalt, familjeförsörjarens ankarsmedja, och barnens helvete! 
<sec/>
Efter den dagen levde Johan i evig oro. Icke modren, icke Lovisa, ännu mindre bröderna och minst fadren vågade han hylla sig till. Fiender överallt. Gud kände han icke än annat än genom »Gud som haver». Han var ateist som barnet är, men i mörkret anade han såsom vilden och djuret onda andar. 
<sec/>
Vem drack ur vinet? frågade han sig. Vem var den skyldige som han led för? Nya intryck, nya sorger kom honom snart att glömma frågan, men den upprörande handlingen stod kvar i hans minne. Han hade förlorat föräldrarnes förtroende, syskonens aktning, fasters gunst; mormor var tyst. Kanske hon slöt av andra grunder till hans oskuld, ty hon bannade honom icke, men hon teg. Hon hade ingenting att säga. 
<sec/>
Han var som en straffad person. Straffad för lögn som var så avskydd i huset, och för stöld, vars namn aldrig behövde nämnas ens. 
<sec/>
Förlorat medborgerligt förtroende, misstänkt, och av syskonen hånad för att han blivit ertappad. Allt detta med dess följder som för honom hade full verklighet var ändock grundat på något som ej existerat: hans fel. 
<sec/>
Det var icke direkt fattigdom i huset, men det var överbefolkning. Barndop, begravning, barndop, begravning. Ibland två dop utan begravning emellan. Maten rationerades ut och var icke just kraftig: kött syntes endast om söndagarne. Men han växte dock duktigt och var före sin ålder. 
<sec/>
Han släpptes nu ner att leka på gården. Det var en stenlagd brunn som vanligt, dit solen aldrig nådde ner. Skuggorna stannade över första våningen, längre nådde de ej. En stor soplår, liknande en gammal dragkista med klapp, tjärad, men sprucken stod utmed en vägg på fyra fötter. Här slogos diskämbar och sopor, och ur rämnorna rann en svart sås utåt gården. Stora råttor höllo till under låren och tittade då och då fram för att fly ner i källaren. Vedbodar och avträden begränsade ena gårdsidan. Där var dålig luft, fukt, och intet ljus. Hans första försök att gräva upp sanden mellan de stora fältstenarne avklipptes av den ondsinta vicevärden. Denne hade en gosse. Johan lekte med honom, men kände sig aldrig säker med honom. Gossen var underlägsen i fysisk styrka och förstånd, men han visste alltid vid tvistiga frågor appellera till sin pappa vicevärden. Det var hans överlägsenhet att ha en myndighet vid sin sida. 
<sec/>
Baronen på nedra botten hade en trappa med ledstänger av järn. Den var rolig att leka på, men alla försök att klänga på järnstängerna hindrades av en utrusande betjänt. 
<sec/>
Stränga order mot att gå ut på gatan voro utfärdade. Men tittade han ut genom portgången och såg uppåt kyrkogårdsporten hörde han barn leka däruppe. Han längtade icke vara med, ty han var rädd för barnen. Ner åt gränden såg han Klara sjö och klappbryggorna. Där såg nytt och hemlighetsfullt ut, men han var rädd för sjön. Han hade om de tysta vinterkvällarne hört nödrop av drunknande som gått ner sig vid Kungsholmslandet. Detta inträffade rätt ofta. Man satt kring lampan i barnkammaren. 
<sec/>
– Tyst! sade någon av pigorna. Alla lyssnade. Långa ihållande rop hördes. 
<sec/>
– Det är någon som drunknar, sade en. Man lyssnade tills det blev tyst. Och så följde en rad historier om drunknade. 
<sec/>
Barnkammaren låg åt gården och från dess fönster såg man ett plåttak och några vindskontor. Därinne stodo gamla avlagda möbler och annat husgeråd. Dessa möbler utan mänskor verkade hemskt. Pigorna sade att det spökade. – Vad var det? Spökade. Ja det kunde de inte säga, men det var närmast döda mänskor som gingo igen. Så uppfostrades han av pigorna och så uppfostras vi alla av underklassen. Det är dennes ofrivilliga hämnd att den ger våra barn vår avlagda vidskepelse. Det kanske är detta som hindrar utvecklingen i så hög grad om ock den utjämnar klass-skillnaden något. Varför lämnar modren detta det viktigaste bestyret ifrån sig, hon som får brödet av fadren för att hon skall uppfostra sina barn. Johans mor läste endast stundom aftonbönerna med honom men oftast var det barnpigan. Denna hade sålunda lärt honom en gammal katolsk bön som lydde: »Det gick en ängel kring vårt hus, han hade två förgyllda ljus etc.» 
<sec/>
Om det är mänskans dröm att komma ifrån arbete, så synes kvinnan genom äktenskapet ha realiserat den drömmen. Därför står familjen såsom social institution mycket nära hjorden: hanen, honan och ungarne, och icke ett steg över horden då slavarne (tjänarne) tillkommit. Därför uppfostras man för familjen ( = matinrättningen) och icke för samhället, om man ens uppfostras alls. 
<sec/>
De andra rummen lågo åt Klara kyrkogård. Över lindarne höjde sig kyrkans skepp som ett berg och på berget satt jätten med kopparhatten, som förde ett aldrig vilande buller för att ange tidens lopp. Den slog kvarter i diskant, och timmar i bas. Den ringde morgonbön klockan fyra i en liten pingla, den ringde morgonbön klockan åtta, den ringde afton klockan sju. Den klämtade tio på förmiddagen och fyra eftermiddagen. Den tutade alla timmar från tio till fyra om natten. Den ringde mitt i veckan vid begravningar och det var ofta den ringde nu under koleratiden. Och om söndagarne, o, då ringde den så att hela familjen såg gråtfärdig ut och ingen hörde vad den andra sade. Tutningarne om natten när han låg vaken var mycket hemskt. Men värst var eldklämtningen. Första gången han hörde denna djupa dova klang om natten föll han i fross-skakning och gråt. Huset vaknade alltid. 
<sec/>
– Elden är lös! hördes någon viska. 
<sec/>
– Var är det! 
<sec/>
Man räknade slagen, och så somnade man igen, men han somnade icke. Han grät. Då kunde mor komma upp, stoppa om honom och säga: Var icke rädd, gud bevarar nog de olyckliga! – Det där hade han icke tänkt om Gud förr. – Om morgonen läste pigorna i bladet att det brunnit på Söder och två mänskor brunnit inne. 
<sec/>
– Det var så Guds vilja, sade mor. 
<sec/>
Hela hans första vaknande till liv ingick med klockeklang, klämtning och tutning. Alla hans första tankar och förnimmelser voro ackompanjerade av begravningsringningar och hans första levnadsår utminuterades med kvartslag. Det gjorde honom åtminstone icke glad om det också icke gav någon avgjord färg åt hans kommande nervliv. Men vem vet! De första åren äro lika viktiga som de nio månaderna före! 
<sec/>
Vid fem år kom han i småbarnsskolan. Han kunde sina läxor och läste rent innantill. Kamraternas samliv tog bort enformigheterna i hemmet, och umgänget med samåriga från andra samhällsklasser vidgade hans tankar, tog bort den monotona kritiken på syskon och föräldrar och gav uppfostran. Långt efter när han tänkte på denna tid stodo endast två minnen kvar av någon betydelse. Det ena, som sedan väckte hans förvåning: att en sjuårs gosse uppgavs stå i könsförhållande till en jämnårig flicka. Hans könsliv hade ännu icke vaknat, så att han ej visste varom fråga egentligen var; ordet som betecknade handlingen erinrade han. Fenomenet lär emellertid ej vara enastående efter vad läkare relaterat i böckerna, och hans egna senare iakttagelser på bondens barn visade att uppgiften åtminstone var trolig. 
<sec/>
Det andra var detta: en gosse hade på griffeltavlan ritat en gubbe och därunder skrivit Gud varför han straffades. Denna gosse som redan kunde böner och läst katekes hade sålunda icke förvärvat några högre begrepp om det högsta väsendet än det som uttrycktes genom den figur föreställande Gud Fader som var tryckt före Tio Guds Bud i katekesen. Det rätta gudsbegreppet synes sålunda icke vara medfött och när det sålunda skall förvärvas genom uppfostran borde icke regeringens lärobok ingiva så låga föreställningar som den om en gammal man, vilken behövde vila sig efter sex dagars arbete. 
<sec/>
Barndomsminnena utvisa alla huru som dels sinnena först vakna och absorbera de livligaste intrycken, känslorna röras vid minsta fläkt, huru senare iakttagelserna huvudsakligen rikta sig på bjärta företeelser, sist på moraliska förhållanden, känsla av rätt och orätt, våld och barmhärtighet. 
<sec/>
Minnena ligga oordnade, vanskapligt tecknade såsom bilderna i taumatropen, men snurrar man på hjulet så smälta de ihop och bilda en tavla, betydelselös eller betydelsefull det beror på. 
<sec/>
Han ser en dag stora granna bilder av kejsare och kungar i blåa och röda uniformer som pigorna satt upp i barnkammaren. Han ser en annan som föreställer en byggning som springer i luften och är full med turkar. Han hör någon läsa högt ur ett blad om huru man sköt med brinnande kulor på städer och byar borta i ett fjärran land och minns till och med detaljer såsom att modren gråter när det läses om fattiga fiskare som med barn måste ut ur sina brinnande kojor. Detta skall föreställa: kejsar Nikolaus och Napoleon den tredje, Sevastopols stormning och bombardemanget av Finska kusten. 
<sec/>
Far är hemma en hel dag. Man ställer alla husets dricksglas på fönsterbrädena. Fyller glasen med skrivsand och sätter stearinljus uti. På kvällen tändas alla ljusen. Det är så varmt i rummen och så ljust. Och ljus i Klara skolhus och i kyrkan och i prästgården och det kommer musik ur kyrkan. 
<sec/>
Vad var det? Det var illuminationen vid kung Oskars tillfrisknande. 
<sec/>
Stort buller i köket. Det har ringt på farstuklockan och mor har blivit utkallad. 
<sec/>
Där står en man i uniform med en bok i handen och skriver. Köksan gråter, modren ber och talar högt, men mannen i kasken talar ändå högre. 
<sec/>
Det är polisen! 
<sec/>
Polisen, ljuder det i hela våningen. Polisen! Och det talas om polisen hela dan. Fadren är kallad i polisen. Skall han i arrest? Nej, han skall betala 3 riksdaler och 16 skilling banko för att köksan på dagen slagit ut ett diskämbar i rännsten. 
<sec/>
Han ser en eftermiddag huru man tänder lyktorna nere på gatan. En av kusinerna fäster uppmärksamheten på att där icke finns olja och veke; det är bara en metallpinne. Det är första gaslyktorna som tändas. 
<sec/>
Han ligger till sängs i många nätter utan att stiga upp om dagarna. Han är trött och sömnig. Det kommer en sträv herre till sängen och säger att han icke får ha händerna ovanpå täcket. Han får ta in elaka saker ur en sked; äter intet. Man viskar i rummet och mor gråter. Så sitter han uppe igen. Vid fönstret i sängkammaren. Det ringer hela dagen. Gröna bårar bäras över kyrkogården. Ibland står en mörk klunga med mänskor kring en svart låda. Dödgrävarne komma och gå med sina spadar. Han får bära en kopparplåt med ett blått sidenband på bröstet, och tugga på en rot hela dan. Detta är koleran 54. 
<sec/>
En dag går han mycket långt bort med en av jungfrurna. Han går så långt att han längtar hem och gråter efter mamma. Jungfrun går in med honom i ett hus. De sitta i ett mörkt kök bredvid en grön vattentunna. Han tror aldrig han skall komma hem mer. Men de gå längre bort. Förbi skepp och pråmar, förbi ett otrevligt tegelhus med långa höga murar, där fångar sitta. Han ser en ny kyrka, en lång allé med trän, en dammig landsväg med maskrosor i kanten. Nu bär flickan honom. Slutligen komma de till ett stort stenhus vid vilket står ett gult trähus med kors på och en stor gård ligger där med gröna trän. De se vitklädda mänskor, bleka, halta, sörjande. De komma upp i en stor sal med brunmålade sängar. Bara sängar med gummor i. Väggarne äro kalkvita, gummorna äro vita, sängkläderna äro vita. Och det luktar så illa. De gå fram förbi en mängd sängar och stanna mitt i rummet vid en säng på höger hand. Där ligger en yngre kvinna med svart krusat hår, vit nattröja. Hon halvligger på rygg. Hennes ansikte är utmärglat, hon har en vit duk över huvud och öron. Hennes magra händer äro till hälften lindade med vita trasor, och armarne skaka oupphörligt inåt i båge så att fingerknogarne gnidas mot varann. När hon får se barnet skakas armar och knän våldsamt och hon brister i gråt. Hon kysser gossens huvud. 
<sec/>
Gossen känner sig illa till mods. Han är blyg och gråtfärdig. 
<sec/>
– Känner han icke igen Kristin? säger hon. – Han måtte icke göra det. Och så torkar hon ögonen igen. – Hon beskriver nu sina lidanden för jungfrun som tar fram små matvaror ur en pirat. 
<sec/>
De vita gummorna öppna nu halvhöga samtal och Kristin ber jungfrun icke visa vad hon har i piraten, ty de äro så avundsjuka de andra. Och därför smyger jungfrun in en gul riksdaler i psalmboken på nattbordet. Tiden är gossen så lång. Hans hjärta säger honom ingenting; icke att han druckit denna kvinnas blod, som tillhörde en annan, icke att han sovit sin bästa sömn vid denna sjunkna barm, icke att dessa skakande armar vaggat honom, burit honom, dansat honom, hjärtat säger honom ingenting, ty hjärtat är bara en muskel som pumpar blod sak samma ur vilken brunn. Men när han går och mottagit hennes sista brinnande kyssar, när han äntligen efter att ha bockat sig för gummorna och sköterskan kommer ut ur sjukluften och andas under träden på gården, så känner han liksom en skuld, en illa placerad skuld, som icke kan betalas med annat än evig tacksamhet och litet mat i en pirat och en riksdaler i psalmboken, och han skäms över att han är glad att vara ifrån lidandets brunmålade sängar. 
<sec/>
Detta var hans amma, som sedan låg i femton år i kramp och utmärgling, i samma säng tills hon dog, och han fick sitt porträtt i gymnasistmössa återsänt av direktionen för Sabbatsbergs Sjukhus, där det hängt i långa år sedan den vuxne ynglingen slutligen endast en gång om året offrat en stund av obeskrivlig glädje åt henne, en stund av lätta samvetskval för honom själv. Om han ock fått brand i blodet av henne, fått kramp i nerverna, så kände han ändock en skuld, en representativ skuld, ty personligen var han ej skyldig henne något då hon ej skänkt honom något annat än det hon var tvungen sälja. Detta att hon var tvungen sälja sitt blod, det var samhällets brott. Som samhällsmedlem kände han sig någorlunda skyldig. 
<sec/>
På kyrgårn är han ibland. Där är allt främmande. Stenkällare med lock som ha bokstäver och figurer, gräs som man ej får trampa på, trän med löv som ej få röras. Morbror tar en dag ett löv, men då kommer polisen. Den stora byggningen vars fot han över allt törnar emot förstår han ej. Där går folk ut och folk in; där höres sång och musik inifrån; och den ringer och slår och klämtar. Den är hemlighetsfull. Och på östra gaveln sitter ett fönster med ett förgyllt öga på. – Det är guds öga! – Det förstår han inte, men det är i alla fall ett mycket stort öga som bör se långt. 
<sec/>
Under fönstret är en källarglugg med galler. Morbror visar gossarne att därnere stå blanka likkistor. 
<sec/>
– Där bor Klara Nunna. 
<sec/>
– Vem var det? 
<sec/>
Det vet han inte, men det var väl ett spöke. 
<sec/>
Han står inne i ett förfärligt stort rum och vet icke var han är hemma. Det är mycket vackert; allting i vitt och guld. En musik såsom av hundra fortepianon sjunger ovanför hans huvud, men han ser icke instrumenten eller spelmannen. Bänkar stå i en lång allé och längst fram är en tavla, ur bibliskan troligen. Två vita mänskor ligga på knä och ha vingar, och där stå stora ljusstakar. Det är troligen ängeln med de två förgyllda ljusen som går omkring vårt hus. Och där står en herre i röd rock och är tyst med ryggen vänd utåt. I bänkarne luta sig mänskorna ner som om de sovo. 
<sec/>
– Tag av er mössorna, säger morbror och lägger hatten för ansiktet. 
<sec/>
Gossarne titta sig om och nu se de strax invid sig en brunmålad ovanlig pall på vilken ligga två män i gråa kåpor och kapuschonger över huvudet; de ha järnkedjor om händer och fötter och gardister stå bredvid dem. 
<sec/>
– Det är tjuvar, viskar morbror. 
<sec/>
Gossen tycker det är hemskt härinne, oförklarligt, ovanligt, strängt och kallt också. Det tycka visst bröderna också, ty de be morbror att få gå och han går genast. 
<sec/>
Obegripligt! Det är hans intryck av den kult som skall måla kristendomens enkla sanningar! Grymt! Grymmare än Kristi milda lära. 
<sec/>
Det där med tjuvarne var värst. Järnkedjor och sådana rockar! 
<sec/>
En dag när solen skiner varm blir det oro i huset. Möbler flyttas, lådor tömmas, kläder ligga kastade här och där. En morgon strax efter kommer en långkärra och en droska och hämtar och så reser man; somliga på roddbåtar från Röda Bodarne, andra i droskan. Vid hamnen osar olja, talg och stenkolsrök; de nymålade ångbåtarne skina i lysande färger och flaggor svaja; långkärror skramla förbi de stora lindarne, gula ridhuset ligger där kvar dammigt och ruskigt bredvid vedskjulet. Han skall fara på sjön. Men först hälsa de på fadren inne på kontoret. Han förvånas över att i honom träffa en glad, rask man, som skämtar med brunstekta ångbåtskaptener och som har ett vackert välvilligt leende. Ja, han är till och med ungdomlig och har en pilbåge som kaptenerna bruka skjuta med på ridhusets fönster. Det är trångt på kontoret, men de få komma innanför det gröna skranket och dricka ett glas porter bakom en gardin. Bokhållarne äro artiga men påpassliga när fadren tilltalar dem. Han hade aldrig sett fadren i hans verksamhet förr; bara sett honom hemma som den trötte och hungrige familjeförsörjaren och domaren, som föredragit bo tillsammans med nio personer i tre rum i stället för att bo ensam i två. Han hade bara sett den sysslolöse, ätande och tidningsläsande fadren på hans nattliga visiter i hemmet, han hade icke sett mannen i hans verkningskrets. Han beundrade honom, men kände att han även fruktade honom mindre nu och han trodde att han skulle kunna tycka om honom en gång. 
<sec/>
Han var rädd för sjön, men innan han vet ordet av sitter han i ett ovalt rum med vitt och förgyllning och med röda sammetssoffor. Så fint rum hade han aldrig förr sett. Men det bullrar och skakar. Han tittar ut genom ett litet fönster och nu ser han gröna stränder, blågröna vågor, höskutor och ångbåtar tåga förbi. Det var som en panorama eller som de sagt att teatern var. På stränderna marschera fram små röda hus och vita, utanför vilka stå gröna trän med snö på; stora gröna dukar surra förbi med röda kor på alldeles som i julklappsaskarne; salen svänger runt och nu går man in under trän med gula fransar och bruna maskar, bryggor med vimplande segelbåtar, stugor med höns utanför och en skällande hund; solen skiner på fönsterrader som ligga på marken och gubbar och gummor gå med vattenkannor och krattor; så blir det idel gröna trän igen som luta sig ner över vattnet, gula badhus och vita; det smäller ett kanonskott över hans huvud, bullret och skakningen upphör; stränderna stanna; han ser en stenmur ovanför sitt huvud och mänskors byxor och kjolar samt en hop skodon. Han ledes opp för trappan som har en ledstång av guld och han ser ett stort stort slott. 
<sec/>
– Här bor kungen, säger någon. 
<sec/>
Det var Drottningholms slott; det vackraste minnet från hans barndom sagböckerna medräknade. 
<sec/>
Sakerna äro uppackade i en vit stuga oppe på en backe och nu rulla barnen i gräset, riktigt gröngräs utan maskrosor som på Klara kyrgård. Det är så högt, så ljust och skogar och fjärdar grönska och blåna i fjärran. 
<sec/>
Soplåren är glömd, skolrummet med lukt av svett och urin är förgätet, de svåra kyrkklockorna dåna ej mer, dödgrävarne äro borta. Men om aftonen ringer det i en liten klockstapel straxt bredvid. Han ser med förundran på den lilla beskedliga klockan som svänger i fria luften och sjunger så lagom hårt ut över park och vikar. Han tänker på de grymma basarne i tornet därhemma som han bara fått se ett ögonblick som ett mörkt gap när de slängde ut genom gluggarne. 
<sec/>
Om kvällen när han somnar trött och nytvättad efter alla svettbad hör han hur tystnaden ringer i öronen och han väntar förgäves höra klockan slå och tornväktaren tuta. 
<sec/>
Och så vaknar han nästa morgon för att stå upp att leka. Han leker dag ut, dag in en hel vecka. Aldrig går han i vägen mer och det är så fredligt. De små sova inne och han är ute hela dagen. Fadren syns inte. Men på lördan kommer han ut och då har han halmhatt och är glad, nyper pojkarne i kinden och berömmer dem för att de växt och blivit bruna. Han slåss aldrig mer, tänker barnet. Men han förstår ej att det kunde bero på något så enkelt som att det var bättre om utrymme härute, och att luften var renare. 
<sec/>
Sommaren gick lysande, hänförande som en trollsaga. Under poppelalléer silverbeslagna lakejer, på sjön himmelsblå drakskepp med riktiga prinsar och prinsessor, på vägarne gula kalescher, purpurröda landåer och arabiska hästar i fyrspann som sprungo efter piskor så långa som tömmar. 
<sec/>
Och kungens slott med speglande golv och guldmöbler, marmorkakelugnar, tavlor. Parken med sina alléer som långa, höga gröna kyrkor; vattenkonsterna med oförståeliga figurer från sagböckerna, sommarteatern som förblev en gåta men begagnades som labyrint, Götiska tornet, alltid stängt, alltid hemlighetsfullt, utan annan uppgift än att återge ekot av de talandes röster. 
<sec/>
Han promenerades i parken av sin kusin som han kallade tant. En nyss utvuxen vacker flicka med fina kläder och parasoll. De komma in i en skog som är dyster med mörka granar, de vandra ett stycke längre bort, längre; nu höres sorl av röster, musik och slammer av tallrikar och gafflar: de stå framför ett litet slott olikt allt annat. Drakar och ormar slingra sig ner för takåsarne, gubbar med gula äggrunda ansikten titta ner med svarta sneda ögon och hårpiskor i nacken, bokstäver, som han icke kan läsa, och som likna något och ändå äro olika allt annat krypa utmed taklisten. Men nere i slottet för öppna dörrar och fönster sitta kungar och kejsare till bords och äta på silver och dricka viner. 
<sec/>
– Där sitter kungen, säger tanten. 
<sec/>
Han blir rädd och ser efter om han trampat i gräset eller är på väg att göra något ont. Han tycker att den vackra kungen som bär välvilliga drag ser mitt igenom honom; och han vill gå bort. Men varken Oskar I eller de franska marskalkarne, eller ryska generalerna titta på honom, ty de tänka nog nu på freden i Paris som skall göra slut på Orientaliska kriget. Poliserna gå däremot omkring som rytande lejon och dem har han ett obehagligt minne av. Bara han ser en sådan känner han sig brottslig och tänker på tre riksdaler och sexton skilling banko. 
<sec/>
Han har emellertid sett den högsta uppenbarelsen av makten, högre än brödernas, modrens, fadrens, vicevärdens, värdens, generalens med plumagerna, polisens. 
<sec/>
Det är en annan gång. Återigen med tanten. De passera ett mindre hus vid slottet. På en sandig gård står en man civil i panamahatt och sommarkläder. Han har svart skägg och ser stark ut. Runt omkring honom löper i en lina en svart häst. Mannen rör på en harskramla, smäller med en piska och lossar skott. 
<sec/>
– Där är kronprinsen! säger tant. 
<sec/>
Han såg då ut som en vanlig mänska och var klädd som Morbror Janne. 
<sec/>
En annan gång, i parken, djupt inne i skuggan under de höga träden, stannar en officer på en häst. Han »gör honnör» för tant, håller in hästen, tilltalar tant och frågar gossen vad han heter. Han svarar som sanningen är ehuru något blyg. Det mörka ansiktet ser på honom med goda ögon och har ett djupt dånande skratt. Därpå försvinner ryttaren. 
<sec/>
– Det var kronprinsen! 
<sec/>
Kronprinsen hade talat till honom. 
<sec/>
Han känner sig lyftad och liksom tryggare. Den förfärlige makthavaren var ju snäll. 
<sec/>
En dag får han veta att far och faster äro gamla bekanta med en herre som bor på stora slottet och går i trekantig hatt och har sabel. Slottet får ett annat vänligare utseende. Han är liksom bekant med dem däruppe ty kronprinsen har talat med honom och pappa kallar kamrern du. Numera förstår han att de granna lakejerna stå under honom i synnerhet när han får veta att köksan promenerar med en sådan om kvällarne. 
<sec/>
Han har fått nys om den sociala skalan och upptäckt att han icke står lägst åtminstone. 
<sec/>
Innan han vet ordet av är trollsagan slut. Soplåren och råttorna stå där igen, men vicevärdens Calle begagnar icke mer sin auktoritet när Johan vill gräva upp stenläggningen; ty Johan »har talat med kronprinsen», och herrskapet har »bott på sommarnöje». 
<sec/>
Gossen har sett överklassens härlighet i fjärran. Han längtar dit som till ett hemland, men modrens slavblod uppreser sig däremot. Han vördar av instinkt överklassen, vördar den för mycket att våga hoppas komma dit. Och han känner att han icke hör dit. Men han hör icke till slavarne heller. Detta blir en av slitningarne i hans liv. 
<chapter/>

<chaptername>Kap. II.</chaptername>

<chaptername>Dressyren börjar.</chaptername>

<sec/>
Stormen hade gått förbi. Släktassociationen började upplösa sig. Man kunde gå själv. Men överbefolkningen, familjens tragiska öde, pågick. Dock, döden gallrade. I huset fanns alltid svarta papper från begravningskarameller klistrade upp på barnkammarväggarne. Modren gick beständigt i kofta och alla kusiner och tanter hade konsumerats som faddrar att numera bokhållare, ångbåtskaptener och restauratriser måste anlitas. Detta oaktat tycktes välståndet småningom återvända. Som utrymmet började bli trångt flyttade familjen ut på en malm, där man fick sex rum och kök i en malmgård vid Norrtullsgatan. Samtidigt inträder Johan vid sju års ålder i Klara Högre Lärdomsskola. Det var lång väg att gå fyra gånger om dagen för korta ben, men fadren ville att barnen skulle härdas. Detta var riktigt och lovvärt, men så mycken onödig muskelförbrukning borde ha blivit ersatt med stark föda, men dit sträckte sig icke husets tillgångar och dessutom kunde icke det överdrivna hjärnarbetet uppvägas av den ensidiga gångrörelsen med bärandet på en tung bokväska. 
<sec/>
Det blev brist på jämvikt i plus och minus och nya slitningar uppstodo som följd. 
<sec/>
Om vintermorgonen med kolmörker väckes sjuåringen och bröderna klockan sex av husan. Han är icke fullsövd utan har ännu sömnfebern i kroppen. Far och mor och småsyskon och pigor fortfara att sova. Han tvättar sig i kallt vatten, dricker en kopp kornkaffe med ett franskt bröd, under det han störtar igenom fjärde deklinationens ändelser i Rabes grammatika; durkar igenom en bit på Josef säljes av sina bröder och rabblar opp andra artikeln med förklaring. 
<sec/>
Så stoppas böckerna i väskan och man går. Utanför porten på Norrtullsgatan är det mörkt än. Varannan oljelykta vinglar på sina rep för en kall vind och snödrivorna äro djupa. Ingen dräng har ännu varit ute och skottat. Mindre gräl om hastigheten i marschtempot uppstår mellan bröderna. Endast bagarkärrorna och poliser äro i rörelse. Vid Observatorium äro snödrivorna mycket höga, vilket gör att byxor och stövlar bli genomvåta. I Kungsbacken inträder man hos bagarn och köper frukostbröd, ett franskt bröd som vanligen uppätes på vägen. 
<sec/>
Vid Hötorgsgränden skildes han från bröderna, som gingo i ett privat realläroverk. När han slutligen anlände till hörnet av Klara Bergsgränd slog klockan, den fatala klockan i Klara. Han fick vingar under benen, väskan slog honom i ryggen, tinningarne bultade, hjärnan hoppade under pulsarnes våldsamma slag. När han kom i kyrgårdsgrinden såg han att klasserna voro tomma. Det var för sent. 
<sec/>
Plikten var för honom som ett givet löfte. »Force majeure», tvingande nöd, intet kunde lösa honom. Sjökaptenen har tryckt på konnossementet att han förbinder sig leverera varan oskadd den och den dagen, »om Gud vill». Om Gud ger storm eller snö är han löst. Men gossen hade inga sådana försiktighetsmått för sig vidtagna. Han hade försummat sin plikt och han skulle ha straff: det var allt. 
<sec/>
Han gick tunga steg in i klassen. Där var endast kustos som log emot honom, och hans namn skrevs opp på svarta tavlan under rubriken: Sero. 
<sec/>
Om en kvalfull stund höras starka nödrop i secunda och rappen av en rotting falla tätt. Det är rektorn som gör sin razzia eller tar sin motion på de senkommande. Han faller i häftig gråt och darrar i hela kroppen. Ej för smärtan, men för vanäran att läggas opp som ett slaktdjur eller en delinkvent. Då öppnas dörren. Han far upp. Men det är städerskan, som skall putsa lampan. 
<sec/>
– God dag, Johan, säger hon. Har han kommit för sent, som är så ordentlig annars. Hur mår Hanna? 
<sec/>
Johan upplyser att Hanna mår väl och att det snöat så mycket på Norrtullsgatan. 
<sec/>
– Har ni flyttat till Norrtullsgatan, Gubevare oss. Nu öppnar rektorn dörrn och rektorn kommer in. 
<sec/>
– Nåå du! 
<sec/>
– Rektorn ska inte vara obeskedlig mot Johan, för han bor på Norrtullsgatan. 
<sec/>
– Tyst Karin, säger rektorn, och gå! 
<sec/>
– Jaså du, du bor på Norrtullsgatan, du? Det är långt bort det. Men du kan passa på tiden ändå. 
<sec/>
Han vände och gick. 
<sec/>
Det var Karins förtjänst att han undkom stryk. Och det var ödets att Hanna tjänt hos rektorn sammans med Karin. Det var relationernas makt som räddade honom från en orättvisa. 
<sec/>
Och så skolan och undervisningen! Är det nog skrivet ännu om latin och rotting! Kanske! Ty han hoppade själv på äldre dagar över alla de ställen i böcker som handlade om skolminnen och han undvek alla böcker som behandlade det ämnet. Hans svåraste drömmar som vuxen när han ätit något tungt om aftonen eller haft en ovanligt bekymmersam dag, bestodo i att han återfann sig i Klara skola. 
<sec/>
Nu är förhållandet det att lärjungen får en lika ensidig föreställning om läraren som barnen om föräldrarne. Den första klassläraren, han hade, såg ut som mänskoätaren i sagan Tummeliten. Han slogs jämt och sade att han skulle piska barnen så de skulle krypa på golvet, han skulle piska dem »som gryn» om de ej kunde sin läxa. 
<sec/>
Han var emellertid ej värre än att Johan såsom gymnasist var nere med kamraterna och lämnade ett album när han for från Stockholm, och att läraren var mycket omtyckt, ansågs som en riktig hederspascha. Mannen slutade som lantbrukare och hjälte i en Östgötaidyll. 
<sec/>
En annan ansågs som ett monster av elakhet. Han tycktes verkligen slåss av böjelse. – Tag fram rottingen, så började han lektionen som sedan gick ut på att överraska så många som möjligt med icke överläst läxa. Denna slutade med att hänga sig efter en skarp tidningsartikel. Men Johan hade då som student träffat honom ett halvt år förut i Uggelviksskogen där han blivit rörd av den gamle lärarens klagan över världens otacksamhet. Ett år förut hade han från Australien i julklapp mottagit en låda sten från en forden lärjunge. Kamrater till den grymme läraren talade även om honom såsom en välvillig tok som de brukade driva med. Så många synpunkter så många omdömen! Men än i dag kunna icke gamla klarister sammanträffa utan att utgjuta sin fasa, sitt hat till det obarmhärtigaste av allt uppenbarat i mänskohamn, liksom de ock alla erkände att han var en utmärkt lärare. 
<sec/>
De visste väl icke bättre, voro väl så uppfostrade, de gamle, och vi som ju hålla på att lära förstå allt, anses också skyldige att förlåta allt. 
<sec/>
Detta hindrade icke att skoltiden, den första, betraktades som en lärotid för helvetet och icke för livet; att lärarne föreföllo vara till för att pina, icke straffa, att hela livet låg som en tung tryckande mara dag och natt, då det icke hjälpte att ha kunnat sina läxor när man gick hemifrån. Livet var en straffanstalt för brott begångna innan man var född, och därför gick barnet med permanent ont samvete. 
<sec/>
Men Johan lärde också något för livet. 
<sec/>
Klara var en skola för bättre mans barn, ty församlingen var rik. Gossen hade skinnbyxor och smorläderstövlar som luktade tran och blanksmörja. Man satt därför icke gärna bredvid honom när man hade sammetsblus. 
<sec/>
Han iakttog också att de fattigt klädda fingo mera stryk än de väl klädda, ja de vackra gossarne sluppo alldeles. Om han då läst psykologi och estetik skulle han förstått detta fenomenet, men det förstod han ej då. 
<sec/>
Examensdagen lämnade ett skönt oförgätligt minne. De gamla svarta rummen voro renskurade; barnen helgdagsklädda; lärarne i frackar och vita halsdukar; rottingen undanlagd; alla avrättningar suspenderade. Jubel- och klangdag, då man kunde inträda i dessa pinorum utan att darra. Flyttningen inom klassen som företogs på morgonen beredde emellertid vissa överraskningar och de nerflyttade anställde jämförelser och betraktelser som icke alltid hedrade lärarens omdöme. Och betygen föreföllo tämligen summariska som de nog måste vara. Lovet vinkade och allt skulle snart vara glömt. Vid avslutningen inne i qvinta, fingo lärarne tack och beröm av ärkebiskopen, men lärjungarne fingo klander och förmaningar. Föräldrarnes närvaro, särskilt mödrarnes gjorde de kalla rummen så varma och en ofrivillig suck: varför kunde det icke alltid få vara så fredligt som denna dag, steg nog upp hos barnen. Suckarne ha blivit delvis hörda och ungdomen lär icke numera se i skolan en straffanstalt om också de icke än hava fått se någon tydlig mening i det myckna lyx-läsandet. 
<sec/>
Han var icke något ljus i skolan, men icke någon odåga. Som han endast på grund av sina tidiga kunskaper genom dispens fått inträde i läroverket emedan han icke uppnått erforderlig ålder, var han alltid yngst. Vid uppflyttning i secunda, dit hans betyg kallade honom, blev han kvarhållen ett år i klassen för att mogna. Detta blev ett svårt bakslag i hans utveckling. Hans otåliga lynne led därav att ett helt år läsa om gamla läxor. Mycken ledighet vann han, men hans lärolust förslöades och han kände sig förbigången. Hemma var han yngst, i skolan också, men blott till åren, ty förståndet var äldre. 
<sec/>
Fadren tycktes ha märkt hans läslusta och syntes vilja lägga på honom till student. Han hörde hans läxor, ty han hade fått elementarbildning. Men en gång då åttaåringen kom in med en latinsk explikation och bad om hjälp, måste fadren erkänna att han icke kunde latin. Barnet kände övertaget, och osannolikt är ej att fadren även kände det. Den äldre brodren som börjat i Klara skola samtidigt med Johan blev hastigt tagen därifrån, emedan Johan en dag blivit monitör för den äldre, som stående fick höras sin läxa av den yngre. Det var oförståndigt av läraren att så arrangera och klokt av fadren att rätta missförhållandet. 
<sec/>
Modren var stolt av sonens lärdom och skröt därmed för sina väninnor. 
<sec/>
I familjen spökade ofta ordet student. Vid studentmötet i början av femtiotalet var staden översvämmad av vita mössor. 
<sec/>
– Tänk när du får vit mössa! sade modren. 
<sec/>
När studentkonserter hållits talades därom i flera dagar. Uppsalabekanta kommo också stundom ner till Stockholm och talade alltid om Studentens glada liv. En barnpiga som städat i Uppsala kallade Johan Studenten. 
<sec/>
Mitt i skollivets förfärliga hemlighetsfullhet, där barnet aldrig kunde finna något kausalsammanhang mellan latinska grammatikan och livet, uppdök ett nytt hemlighetsfullt moment för en kort tid, att sedan försvinna. Rektorns nioåriga dotter bevistade de franska lektionerna. Hon placerades med avsikt på bakersta bänken att hon ej skulle ses och att vända sig om på platsen var ett grovt brott. Hon fanns där emellertid och hon kändes i rummet. Gossens fysiska könsliv var ännu icke vaket, men han, som troligen hela klassen, blev kär. Läxorna i ämnet, då hon var närvarande, gingo alltid bra, ambitionen var sporrad, och ingen ville bli pryglad och förödmjukad i hennes närvaro. Hon var säkerligen ful, men hon var fint klädd. Hennes mjuka röst, ibland målbrottspojkarnes, klang igenom, och lärarens, monstrets sträva anlete log när han talade till henne. När han ropade upp hennes namn, vad det lät vackert! Och ett förnamn bland alla dessa familjenamn! 
<sec/>
Hans kärlek yttrade sig i en stilla melankoli. Han fick aldrig tala vid henne, och skulle aldrig ha vågat. Han fruktade och åtrådde henne. Men om någon kommit och frågat vad han ville henne, skulle han icke kunnat säga det. Han ville henne ingenting. Kyssa henne! Nej, man kysstes aldrig i hans familj. Ta i henne? Nej! Mycket mindre då äga henne. Äga? Vad skulle han göra med henne? Han kände att han bar på en hemlighet. Den plågade honom, så att han led och hela livet mörknade. En dag hemma tog han en kniv, och sade: jag vill skära halsen av mig. Modren trodde han var sjuk. Det kunde han icke säga. Han var då omkring nio år. 
<sec/>
Hade det nu varit lika många flickor som gossar i skolan och under alla lektioner, skulle troligen små oskyldiga vänskapsförbindelser uppstått, elektriciteterna blivit avledda, madonnadyrkan reducerad och hans oriktiga begrepp om kvinnan icke följt honom och alla de andra kamraterna genom livet. 
<sec/>
Fadrens kontemplativa lynne, skygghet för mänskorna efter nederlagen, opinionens vilande dom över hans i början olagliga förbindelse med modren, hade kommit honom att draga sig tillbaka till Norrtullsgatan. Där hade han hyrt en malmgård med stor trädgård, vidsträckta ägor med kobete, stall och ladugård och orangeri. Han hade alltid älskat landet och jordens odling. En gång förr hade han hyrt en egendom utanför staden, men kunde icke sköta den. Nu skulle han ha trädgård, kanske både för egen skull och barnens, vilka fingo en uppfostran som erinrade något om Émiles. Mellan långa plank låg huset isolerat från grannar. Norrtullsgatan var en trädplanterad aveny som ännu icke hade stenlagda trottoarer och var föga bebyggd. Bönder och mjölkbud beforo mest gatan då de skulle in och ut från Hötorget. Likvagnarne som släpade ut till Nya Kyrkogården, slädpartier till Brunnsviken, ungherrar som åkte eller gingo till Norrbacka eller Stallmästargården voro därnäst de mest synliga trafikanterna. 
<sec/>
Trädgården som omgav det lilla envåningshuset var vidsträckt. Långa alléer med minst hundra äppelträn och otaliga bärbuskar korsade varandra. Täta bersåer av syrén och jasmin voro placerade här och var och en väldig gammal ek stod ännu kvar i ett hörn. Där var skuggigt, rymligt och lagom förfallet för att vara stämningsfullt. Öster om trädgården höjde sig en grusås, som var bevuxen med lönnar, björkar och rönnar; och överst stod ett tempel från förra århundradet. Åsens frånsida var uppgräven här och där efter en misslyckad grustäkt, men erbjöd vackra partier av häggbevuxna dälder och snår av viden och törnen. Från denna sida såg man ej gatan eller huset. Vyen sträckte sig därifrån ut över Bellvy, Cedersdalsbergen och Lilljansskogen. Endast få spridda hus syntes på långt håll, tobakslador och trädgårdar däremot i oändlighet. 
<sec/>
Man skulle sålunda bo på sommarnöje hela året om och det hade barnen ingenting emot. Nu fick han se på nära håll och upptäcka själv växtlivets hemligheter och skönheter och den första våren var en underbar överraskningarnes tid. 
<sec/>
När jorden låg nygrävd med sin djupa svärta under äppelträdens vita och skära soltält, när tulpanerna lyste i sin orientaliska färgprakt, då tyckte han det var högtidligt att gå i trädgården, högtidligare än på examen och i kyrkan julottan ej undantagen. Men härmed följde ett raskt kroppsliv. Gossarne skickades upp med skeppsskrapor att skrapa mossan av träden, de rensade landen och skyfflade gångarna, vattnade och krattade. Ladugården var befolkad med en ko som fick kalv; höskullen blev en simskola där det hoppades från bjälkarne och hästen i stallet reds till brunnen att vattnas. 
<sec/>
Lekarne uppe på åsen blevo vilda; stenblock rullades, trädtoppar äntrades och strövtåg företogos. 
<sec/>
Hagaparkens skogar och snår genomsöktes, i ruinerna nedsteg man på unga trän och fångade läderlappar, harsyrans och bergsötans ätbara egenskaper upptäcktes, fågelbon plundrades. Snart uppfanns krutet också, sedan pilbågen var avlagd, och hemma i backarne sköts snart kramsfågel. Med allt detta följde snart en viss förvildning. Skolan blev allt vidrigare, och stadsgatorna ohyggliga. 
<sec/>
Samtidigt började ungdomsböckerna skänka fart åt avciviliseringen. Robinson var epokgörande och Amerikas upptäckande, Skalpjägaren med flera väckte en uppriktig leda vid skolböckerna. 
<sec/>
Vildheten tilltog så under det långa sommarlovet att modren ej mer kunde styra de obändiga pojkarne. De skickades först på försök i simskolan vid Riddarholmen, men halva dagen gick åt på gatorna. Slutligen tog fadren det beslut att sända de tre äldsta i inackordering på landet, där de skulle vistas sommaren ut. 
<chapter/>

<chaptername>Kap. III.</chaptername>

<chaptername>Borta ifrån Hemmet.</chaptername>

<sec/>
Och så står han på fördäck på en ångbåt långt ute på sjön. Det har varit så mycket att se på under resan att han ej känt någon ledsnad. Men nu är det eftermiddag, alltid melankolisk som den första ålderdomen, solens skuggor falla så nytt och förändra allt, utan att som natten dölja allt. Han börjar sakna något. Det kännes så tomt, övergivet, avbrutet. Han vill hem, men förtvivlan över att ej genast kunna det, slår honom med fasa och han gråter. När bröderna fråga honom varför, svarar han att han vill hem till mamma. De skratta åt honom. Men nu dyker modrens bild upp. Han ser henne allvarlig, mild, leende. Hör hennes sista ord på landgången: var lydig och hövlig mot alla mänskor, var rädd om dina kläder och glöm ej din aftonbön. Han tänker på hur olydig han varit mot henne och han undrar om hon är sjuk. Hennes bild stiger upp renad, förklarad, och drager honom med längtans aldrig bristande trådar. Denna längtan och ödslighet efter modren följde honom hela hans liv. Hade han kommit för tidigt till världen, var han ofullgången, vad höll honom så bunden vid moderstammen? 
<sec/>
Det fick han aldrig svar på varken i böckerna eller livet, men förhållandet kvarstod: han blev aldrig sig själv, aldrig frigjord, aldrig en avslutad individ. Han förblev en mistel som icke kunde växa utan att bäras upp av ett träd; han blev en klängväxt som måste söka ett stöd. Han var svag och räddhågad av naturen; han övades i alla manliga idrotter, var god gymnast, satt upp på löpande häst, förde alla slags vapen, sköt, simmade, seglade djärvt, men endast för att icke vara sämre än de andra. Om ingen såg honom när han badade, kröp han i; såg någon på kastade han sig på huvet från ett badhustak. Han kände sin räddhåga och ville dölja den. Han anföll aldrig kamrater, men angreps han slog han igen även en starkare. Han kom skrämd till världen, levde i ständig skrämsel för livet och mänskorna. 
<sec/>
Båten ångar ut åt fjärdarne, havet öppnar sig; ett blått streck utan strand. Det nya skådespelet, den friska vinden, brödernas munterhet kryar upp honom och så tänker han på att han snart rest aderton mil på sjön, när ångbåten svänger in i Nyköpingsån. 
<sec/>
När landgången lagts ut kommer en medelålders man med ljusa polisonger och efter ett kort samtal med kaptenen mottager han gossarne. Han ser snäll ut och är glad. Det är klockaren i Vidala. På stranden står en trilla med en svart märr före, och strax äro de uppe i staden och stanna på handelsmannens gård där det också är bondkvarter. Det luktar sill och svagdricka inne på gården och väntan blir olidlig. Han gråter en skur till. Äntligen kommer Herr Lindén på en bondvagn förande resesakerna och, efter många handtryckningar och små glas reser man ur staden. Det är afton när man kommer ut genom tullen. Trädesåkrar och gärdesgårdar öppna ett långt ödsligt perspektiv och över röda byar synes i fjärran ett skogsbryn. Den skogen skall man igenom, och man har tre mil att åka. Solen går ner och man åker genom mörka skogen. Herr Lindén pratar och söker hålla modet uppe. Han talar om lekkamrater, badställen och smultronplockning. Johan somnar. Vaknar vid en gästgivargård med fulla bönder. Hästarne spännas från och vattnas. Färden går genom mörka skogar. Man får stiga av och gå uppför backarne. Hästarne röka och flåsa, bönderna på bagagevagnen skämta och supa; klockaren pratar med dem och säger roligheter. Och så åker man igen och sover. Åker vaken, stiger av och rastar. Mera skogar, som det förr varit rövare i, svarta granskogar under stjärnhimmel, stugor och grindar. Gossen är alldeles bortkommen och nalkas det okända med bävan. 
<sec/>
Slutligen blir vägen jämn, det ljusnar och vagnarne stanna utanför ett rött hus. Mitt emot huset står en hög svart byggnad. En kyrka. Återigen en kyrka. En gumma, som han tyckte, lång och mager kommer ut och tar emot barnen som hon leder in i ett rum på nedra botten där ett bord står dukat. Hon har en skarp röst, som icke låter vänlig och Johan är rädd. Man äter i mörkret, men maten smakar ej, ty den är ovanlig och man är trött med gråten i halsen. Så föres man opp på en vindskammare, fortfarande i mörkret. Intet ljus tändes. Där är trångt; sängar, bäddar på stolar och på golvet, och luktar förfärligt. Sängtäcken röra sig och ett huvud sticker opp. Så ett till. Det fnissar och viskar, men de nykomna kunna ej se några ansikten. Äldsta bror får egen säng, men Johan och äldre bror skola ligga skavfötters. Det var nytt. Nå, de krypa ner och börja dra på täcket. 
<sec/>
Stora bror sträcker ut sig ogenerat, men Johan protesterar mot övergreppet. De sparkas och Johan blir slagen. Han gråter genast. Äldsta bror sover redan. 
<sec/>
Nu hörs en röst från en vrå djupt nere vid golvet. 
<sec/>
– Ligg stilla pojkdjävlar och slåss inte. 
<sec/>
– Vad säger du för slag? svarar bror som är en djärv pojke. 
<sec/>
Basrösten svarar: 
<sec/>
– Vad jag säger? Jag säger att han inte ska vara kitslig mot den lilla! 
<sec/>
– Angår det dig det? 
<sec/>
– Ja det angår mig. Kom hit han ska jag klå honom. 
<sec/>
– Klå? Du? 
<sec/>
Bror stiger upp i skjortan. Basen möter på golvet. Det är en liten fyrkantig pjäs med breda axlar, det är allt vad man kan se. Många åskådare sitta upp i sängarne. 
<sec/>
De slåss och stora bror får smörj. 
<sec/>
– Nej slå honom inte; slå honom inte. 
<sec/>
Lilla bror kastar sig emellan. Han kunde aldrig se någon av sitt blod få stryk eller lida utan att känna det i sina nerver. Äter hans osjälvständighet, de olösliga blodsbanden, navelsträngen som aldrig kunde klippas, men endast gnagas av. 
<sec/>
Så blir det tyst och så faller sömnen, den medvetslösa som lär likna döden och som därför lockat så mången till förtidig vila. 
<sec/>
Nu börjar ett nytt litet liv för sig. Uppfostran utan föräldrar, ty barnet är ute i världen bland främmande mänskor. Han är rädd och undviker omsorgsfullt alla anmärkningar. Angriper ingen, men försvarar sig mot översittare. Emellertid är man tillräckligt många för att kunna få jämvikt och rättvisa skipas av den bredaxlade som är puckel, men därför kanske alltid går med den svagare, när den anfalles orättvist. 
<sec/>
Det läses om förmiddagarne, badas före middan och arbetas om eftermiddagarne. Det rensas i trädgården, bäres vatten från källan, ryktas i stallet. Det är fars önskan att barnen skola arbeta med kroppen fastän de betala vanlig inackordering. 
<sec/>
Men Johans lydnad och pliktkänsla för egen del räcker ej att göra livet honom drägligt. Bröderna utsätta sig för anmärkningar och dem lider han lika mycket av. Han känner sig solidarisk och blir aldrig mer än en tredjedels mänska den sommaren. Straff andra än att sitta inne förekomma ej, men anmärkningar äro nog för att oroa honom. Arbetet gör honom stark till kroppen, men nerverna äro lika känsliga för intryck. Ibland sörjer han modren, ibland är han ystert glad och anför lekarne, helst de våldsamma. Att bända loss stenar i kalkstensbrottet och tända eldar på dess botten, åka på brädlappar utför branta berg. Rädd och oförvägen, uppsluppen och grubblande, ingen jämvikt. 
<sec/>
Kyrkan står på andra sidan vägen och kastar en skugga över sommartavlan med detta becksvarta tak, denna likvita vägg. Gravkorsen sticka upp över kyrkmuren och ingå slutligen i hans dagliga fönsterutsikt. Hon slår icke hela dygnet som Klara, men om aftonen klockan sex få gossarne gå ut och klämta med linan som hänger ner från tornet. Det var ett stort ögonblick när hans tur kom att klämta första gången. Han var nästan en kyrkans ämbetsman och när han räknade tre gånger de tre slagen trodde han att Gud, pastorn och socken skulle taga skada om han klämtade ett slag för mycket. 
<sec/>
På söndagen fingo de stora pojkarne gå upp och ringa klockorna. Då stod Johan i den mörka trätrappan och beundrade. Fram på sommarn kom en kungörelse med svarta kanter. När den lästes upp i kyrkan blev det stor rörelse. Kung Oskar var död. Det talades mycket gott om honom om också ingen direkt gick och sörjde honom. Men nu ringdes det varje dag mellan tolv och ett. 
<sec/>
Kyrkklockorna tycktes förfölja honom. 
<sec/>
På kyrkogården lekte man mellan gravarne och kyrkan blev snart en intim. Om söndagen placerades alla inackorderingarne på orgelläktarn. När klockaren nu tog upp psalmen utposterades pojkarne vid stämmorna, och vid en nick från mästaren drogos alla stämmor ut på en gång och ungdomen bröt in i kör. Det gjorde alltid stor effekt på församlingen. 
<sec/>
Emellertid, genom att se de heliga tingen på nära håll och genom att handskas med rekvisitan till kulten gjordes han snart familjär med dessa höga saker och respekten minskades. Sålunda blev nattvarden icke vidare upplyftande när han på lördagskvällen ätit av det heliga brödet i klockarens kök, där det bakades och stämplades ut med en stamp på vilken krucifixet var graverat. Gossarne åto det och kallade det munlack. Efter nattvardsgångens slut blev han en gång bjuden på vin inne i sakristian tillsammans med kyrkvärdarne. 
<sec/>
Dessoaktat började nu, sedan han lösryckts från modren och han kände sig omgiven av okända hotande makter, ett starkt behov att sluta sig till något skydd att vakna. Han bad sina aftonböner med tämlig andakt; om morgnarne när solen sken och kroppen var utvilad erfor han icke detta behov. 
<sec/>
En dag när kyrkan vädrades sprungo barnen och lekte därinne. I ett anfall av ysterhet stormades altaret. Men Johan som eggades till ytterligare bragder rände opp på predikstolen, vände timglaset och predikade ur bibeln. Detta upptåg gjorde stor lycka. Därpå gick han ner och sprang genom hela kyrkan på de översta bänkkanterna utan att röra vid golvet. Framkommen till första bänken vid altaret, grevens bänk trampar han för hårt på psalmbokspulpeten vilken med ett brak störtar ner i golvet. Panik! Alla kamraterna störta ut ur kyrkan. Han stod där ensam tillintetgjord. Nu skulle han ha velat störta till modren, bekänna sin skuld och bedja henne om hjälp. Men hon fanns där icke. Han kommer ihåg gud. Faller på knä vid altaret och läser hela Fader Vår. Stark och lugn såsom om han fått en tanke ovanifrån stiger han upp från golvet, undersöker bänken, ser att tapparne ej äro avbrutna; tar listen, passar in fogar och tappar, rycker av skon som han förvandlar till hammare, och med några väl riktade slag är pulpeten lagad. Han prövar sitt verk; det håller. Och han går, jämförelsevis lugn, ut ur kyrkan. – Så enkelt! tyckte han nu. Och han skämdes över att ha läst Fader Vår. Varför skämdes han? Kanske han kände dunkelt, att uti detta orediga komplex som kallas själ, fanns en kraft, som i nödens stund uppkallad till självförsvar, ägde ganska stor förmåga att reda sig. Att han icke trodde att Gud hjälpt honom framgick därav, att han icke föll ner och tackade honom för hjälpen, och denna svävande förnimmelse av blygsel uppstod troligen därav att han insåg det han gått över ån efter vatten. 
<sec/>
Men detta var blott ett övergående moment av självkänsla. Han förblir ojämn och numera även nyckfull. Nyck, caprice eller »diables noirs» som fransmannen kallar det är ett icke fullt förklarat fenomen. Offret är besatt: det vill ett, men gör motsatsen; det lider av begär att tillfoga sig ont och nästan njuter av självplågeriet. Det är en själssjukdom, en viljans sjuklighet och äldre psykologer vågade en förklaring medelst framhållande av tvåheten i hjärnan vars två hemisfärer kunna under vissa förhållanden operera självständigt var för sig, och i strid mot varandra. Men den förklaringen är förkastad. Personlighetens dubbelhet har många observerat och Goethe har behandlat ämnet i Faust. Nyckfulla barn, som icke »veta vad de vilja» sluta med gråt, nervspänningens upplösning. De »tigga stryk» säger man också, och eget är att se huru en lätt aga vid sådana tillfällen liksom sätter nerverna i jämvikt och tyckes nästan välkommet av barnet som genast lugnar av, är försonlig och icke alls bitter över det straff det efter sin mening måste anse sig ha lidit orättvist. Det tiggde verkligen stryk såsom medicin. Men det finns ett annat sätt att utdriva de svarta andarne. Man tar barnet i sina armar, så att det känner en vänlig människas magnetism, och det lugnar av. Det sättet är bättre än alla andra. 
<sec/>
Gossen hade sådana anfall. När ett nöje vinkade, en utflykt med bärplockning till exempel, bad han få stanna hemma. Han visste att han skulle få dödande tråkigt hemma. Han ville så gärna fara med, men han ville framför allt stanna hemma. En annan vilja starkare än hans befallde honom stanna hemma. Ju mer man resonerade med honom dess fastare blev motståndet. Men kom då någon helt frankt och tog honom skämtsamt i kragen, kastade honom upp på höskaket, då lydde han och var glad att han så blev befriad från den oförklarliga viljan. Han lydde i allmänhet gärna och ville aldrig sticka sig upp eller befalla. Han var född för mycket slav. Modren hade tjänat och lytt hela sin ungdom och som uppasserska varit hövlig mot alla. 
<sec/>
En söndag voro de i prästgården. Där var flickor. Han tyckte om dem, men var rädd för dem. Hela barnskaran gingo ut och plockade smultron. Någon hade föreslagit att man skulle slå tillsammans bären och sedan äta dem med sked till socker när man kom hem. Johan plockade flitigt och höll överenskommelsen, åt ej ett bär utan avlämnade sin tribut ärligt. Men han såg andra som fuskade. Vid hemkomsten utdelas bären av prästens dotter och barnskaran tränger sig fram kring flickan att få var och en sitt skedblad. Johan håller sig längst bakom. Blir glömd och blir utan bär. 
<sec/>
Förbigången! Med bitterhet i sinnet såsom en förbigången går han ut i trädgården och gömmer sig i en berså. Han känner sig som den sista, den sämsta. Men nu gråter han ej, utan han känner något hårt och kallt resa sig som en stålstomme inne i sig. Och efter anställd kritik på hela sällskapet finner han att han var den redligaste, ty han åt icke ett bär ute på svedjan, och så – pang! där kom felslutet – därför att han var bättre än de andra, så blev han förbigången. Resultatet: han ansåg sig bättre än de andra. Och han erfor en stark njutning av att vara förbigången. 
<sec/>
Han hade också en förmåga att göra sig osynlig och hålla sig undan så att han blev förbigången. Fadren kom en gång hem med en persika till aftonbordet. Alla barnen erhöllo en skiva av den sällsynta frukten, men hur det föll sig, Johan blev utan, och det så att den eljes rättvise fadren icke märkte det. Han kände sig så stolt av denna nya påminnelse om sitt oblida öde att han senare på aftonen måste skryta för bröderna med det. De trodde honom icke, så orimlig ansågo de historien. Ju orimligare ju bättre! 
<sec/>
Han plågades även av antipatier. En söndag på landet kom det en vagn med ungdom till klockargården. Ur steg en svartmuskig gosse med dolsk men djärv uppsyn. Johan sprang vid hans åsyn och gömde sig på vinden. Man letade upp honom, klockaren smickrade honom, men han blev sittande i sin vrå och hörde på huru barnen lekte ända tills den svarta gossen hade rest. 
<sec/>
Kalla bad, vilda lekar, strängt kroppsarbete, ingenting kunde härda hans lösa nerver, som stundom ett ögonblick kunde spännas till det yttersta. 
<sec/>
Han hade gott minne, läste ordentligt, helst om reala ting såsom geografi och naturkunskap. Aritmetik gick in minnesvägen, men geometri hatade han. En vetenskap om overkligheter oroade honom; först senare när han fått fatt i en handbok i lantmäteri och insett geometrins praktiska nytta fick han lust för ämnet, och då mätte han upp träd och hus, revade trädgårdsland och alléer och konstruerade pappfigurer. 
<sec/>
Han ingick nu i sitt tionde år. Var bredaxlad och brunhylt; håret var blont och struket upp över en sjukligt hög och framstående panna, vilken ofta var föremål för samtal, och av släktingar gav anledning till öknamnet »professorn». 
<sec/>
Han var icke längre automat, utan började samla egna iakttagelser och draga slutledningar, därför nalkades den tidpunkt då han skulle söndra sig från sin omgivning och gå ensam. Men ensamheten måste för honom bli en ökenvandring, ty han ägde icke nog stark individualitet att kunna gå för sig själv; hans sympati för mänskorna skulle bli obesvarad, emedan deras tankar icke kunde gå jämnt med hans; och sedan skulle han gå omkring och bjuda ut sitt hjärta åt den förstkommande, men ingen skulle ta emot det, ty det var dem främmande, och så skulle han draga sig tillbaka i sig själv, sårad, förödmjukad, förbisedd, förbigången. 
<sec/>
Sommaren gick till sitt slut och han reste hem till skolans öppnande. Dubbelt trist föreföll nu det mörka huset vid Klara kyrgård, och när han såg den långa filen av rum som under latinska namnen till och med qvinta skulle genomsläpas på bestämt utstakade år, innan en ny fil av rum på gymnasium skulle genomtråkas, då tyckte han att livet just icke var lockande. Samtidigt börjar hans självtänkning att revoltera mot läxorna. Följden blir dåliga betyg. En termin senare, efter nerflyttning i klassen, tager fadren honom ur Klara skola och sätter honom i Jakobs, på samma tid man bryter upp från Norrtullsgatan och installerar sig i en malmgård på Stora Gråbergsgatan nära Sabbatsberg. 
<chapter/>

<chaptername>Kap. IV.</chaptername>

<chaptername>Beröring med Underklassen.</chaptername>

<sec/>
Christineberg, så vilja vi kalla malmgården låg ännu ensligare än huset på Norrtullsgatan. Gråbergsgatan var icke stenlagd. Endast en ensam vandrare kunde där ses en gång i timmen och vagnsbuller var en händelse som lockade en till fönstren att se vad det var. Huset låg inne på en trädbevuxen gård och liknade en prästgård på landet. Omgavs av trädgård och stora tobaksplantager; vidlyftiga ägor med dammar sträckte sig åt Sabbatsberg. Men nu arrenderade fadren ingen jord, varför den lediga tiden åtgick till att slå dank. Lekkamraterna utgjordes nu av fattigare mans barn. Mjölnarens pojkar och kogubbens. Lekplatserna voro särskilt kvarnbackarne, och kvarnvingarne voro leksakerna. 
<sec/>
Jakobs skola var fattiga barns skola. Här ingår han i umgänge med underklassen. Kamraterna voro sämre klädda, voro såriga om näsan, hade fula drag, och luktade illa. Hans egna skinnbyxor och smorläderstövlar gjorde ingen dålig effekt här. Han kände det lugnare i denna omgivning som anstod honom; blev mera förtrolig med dessa barn än med de högfärdiga i Klara. 
<sec/>
Men många av dessa barn voro bjässar i att kunna sina läxor, och skolans snille var en bondpojke. Jämsides därmed funnos många så kallade »busar» i de lägre klasserna, och dessa slutade vanligen i andra. Han gick nu i tredje och kom ej i beröring med dem, och de rörde aldrig någon i en högre klass. Dessa barn gingo samtidigt i något yrke, voro svarta om händerna, rätt gamla, ända till fjorton femton år. Många av dem seglade med briggen Carl Johan om somrarne, och uppträdde sedan på hösten i tjäriga lärftsbyxor, svångrem och kniv. De slogos med sotare och tobaksbindare, togo aptitssupen i frukostlovet, gingo på krogar och kaffehus. Oupphörliga rannsakningar och utvisningar voro dessa gossar utsatta för och ansågos i allmänhet men med stor orätt som dåliga barn. Många av dem ha sedan blivit duktiga borgare och en som seglat på Carl Johan (busbriggen) har sedan slutat som officer vid gardet. Han har aldrig vågat tala om sin seglats, men när han för vaktparaden framåt Nybrohamnen och ser den beryktade briggen ligga där, går det en rysning genom honom, säger han. 
<sec/>
En dag mötte Johan en forden kamrat från Klara och han sökte undvika honom. Men denne går på Johan och frågar honom i vilken skola han nu går. 
<sec/>
– Jaså du går i den busskolan, sade kamraten. 
<sec/>
Johan kände att han kommit »ner», men han hade själv önskat det. Han framstod icke alls bland kamraterna, men kände sig hemma med dem, befryndad med dem och han trivdes bättre än i Klara, ty här tryckte icke något uppifrån. Han ville själv icke stiga upp och trycka ner någon, men han led av press uppifrån. Han ville icke ditupp, men han erfor ett behov av att det icke skulle finnas några däruppe. Men det grodde ändå i honom det där, att de gamla kamraterna ansågo honom ha gått ner. Och när han på gymnastikuppvisningen kom i jakobisternas dunkla trupp och mötte klaristernas lätta rotar med fina sommarkläder och ljusa ansikten, då såg han klasskillnaden och föll då ordet »buse» ifrån det andra lägret, då osade det krig i luften. De båda skolorna slogos ibland, men Johan gick aldrig med. Han ville icke se de gamla vännerna och icke visa sin förnedring. 
<sec/>
Examensdagen erbjöd i Jakob en annan anblick än i Klara. Hantverkare, tarvligt klädda gummor, utstyrda restaurationsfruar, åkare, krögare utgjorde publiken. Och det tal skolans inspektor höll för församlingen, det var annat än Ärkebiskopens glada blomstertal. Han läste upp namnen på de late (eller för läsning svagt begåvade), hunsade föräldrar för att deras barn kommit för sent eller uteblivit, och salen genljöd av gråt från fattiga mödrar som kanske icke vållat dessa lätt förklarliga försummelser, och som i sin enfald trodde sig ha dåliga söner. Så kommo premierna. Det var alltid burgna borgarsöner som haft råd att uteslutande ägna sig åt läxorna, vilka nu hälsades såsom dygdemönster. 
<sec/>
Moralen, vilken skulle väl vara läran om skyldigheter och rättigheter, men slutligen blivit en lära om vår nästas skyldigheter mot oss, uppträdde uteslutande såsom en stor författningssamling av skyldigheter. Ännu hade barnet icke hört omtalas en enda mänsklig rättighet. Allt var på nåd; han levde på nåd, åt på nåd, fick gå i skolan på nåd. Här i de fattiges skola begärde man än mera av barnen. Man begärde av de fattiga att de skulle ha hela kläder. Var skulle de få dem ifrån. Man gjorde anmärkning på deras händer därför att de blivit svarta under beröring med tjära och beck; man begärde uppmärksamhet, fina seder, hövlighet, det vill säga allt orimligt. Lärarnes skönhetssinne narrade dem ofta till orättvisor. Johan hade en knäkamrat som aldrig var kammad, hade sår under näsan, flytningar ur öronen, vilka luktade illa. Hans händer voro orena, hans kläder fläckiga och trasiga. Sällan kunde han läxorna, och fick alltid anmärkningar och handplagg. En dag anklagades han av en kamrat att ha infört ohyra i klassen. Han fick då en egen plats sig anvisad: han var utstött. Han grät bittert, så bittert. Därpå blev han borta. Johan skickades såsom ordningsman för tillfället att söka honom hemma. Det var i Dödgrävargränden han bodde. I ett rum bodde målarfamiljen med mormor och många små barn. Georg, gossen i fråga, satt med en liten syster i knät som skrek förtvivlat. Mormodren hade en annan liten i sina armar. Far och mor voro ute på arbete, var på sitt håll. I detta rum som ingen hade tid att städa och som ej kunde städas, osade koksens svavelångor och småbarnens orenligheter; här torkades kläder, lagades mat, revs oljefärg, knådades kitt. Här lågo alla motiven till Georgs immoralitet i dagen. Men, invände alltid någon moralist, man är aldrig så fattig att man ej kan hålla sig hel och ren. Så enfaldigt. Likasom icke sylön (om man har något helt att sy på), tvål, klädtvätt, tid, kostade något! Att vara hel, ren och mätt är väl det högsta den fattige kan tänka sig komma till. Det kunde icke Georg och därför blev han utstött. 
<sec/>
Nyare moralister ha trott sig upptäckt att underklassen är mera omoralisk än överklassen. Med omoralisk skulle denna gång menas att den icke höll sociala överenskommelser så bra som överklassen. Detta är ett misstag, om icke något värre. I alla de fall där underklassen icke tvingas av nöd, är den plikttrognare än överklassen. Den är även barmhärtigare mot likar, mildare mot barnen och framför allt tåligare. Hur länge har den ej tålt att dess arbete begagnas av överklassen innan den slutligen börjat bli otålig. 
<sec/>
För övrigt har man alltid velat hålla morallagarne så svävande som möjligt. Varför bevaras de ej i skrift och tryck såsom den gudomliga och den borgerliga lagen? Kanske därför att en ärligt skriven morallag skulle nödgas upptaga även människans rättigheter. 
<sec/>
Revolten mot läxorna tilltog nu hos Johan. Hemma läste han allt möjligt, men läxorna slarvade han igenom. Skolans förnämsta läroämnen voro nu latin och grekiska. Undervisningsmetoden var absurd. Ett halvt år åtgick att explicera en fältherre i Cornelius. Läraren hade ett sätt att inveckla saken som bestod i att eleven skulle »ta ut konstruktionsordningen». Men han förklarade aldrig vad detta skulle innebära. Det bestod nämligen i ett uppläsande av textens ord i en viss ordning men i vilken det sade han aldrig. Den sammanföll icke med den svenska översättningen och när gossen gjort några försök att fatta sammanhanget, men ej kom till klarhet, tog han sig för att tiga. Han blev halsstarrig och när han ropades upp att explicera teg han, även om han kunde läxan. Ty så snart han började läsa haglade anmärkningar på ordens tonvikt, på tempot, på rösten, på allt. 
<sec/>
– Kan du inte, förstår du inte? ropade läraren utom sig. Gossen teg och tittade föraktligt på pedanten. 
<sec/>
– Är du stum? 
<sec/>
Han teg. Nu var han för gammal att få stryk, vilket dessutom började bortläggas. Och så fick han sitta där. 
<sec/>
Han kunde översätta texten på svenska, men ej på det enda sätt läraren ville. Att läraren bara ville ha det på ett sätt, tyckte gossen var fånigt. Han skulle ha stormat igenom hela Cornelius på ett par veckor, och detta avsiktliga oresonliga krypande när man kunde springa deprimerade honom. Han såg ingen idé i det. 
<sec/>
Samma fenomen vid lektionen i historia. 
<sec/>
– Nå du Johan, säger läraren ungefär, tala nu om vad du vet om Gustav den förste. 
<sec/>
Gossen stiger upp från platsen och så löpa hans ostyriga tankar så här ungefär. 
<sec/>
– Vad jag vet om Gustav den förste. Åh! Det är mycket det. Men det visste jag i prima redan, (nu är han i qvarta) och det vet magistern också. Vad tjänar det till att stå och rabbla opp det igen? 
<sec/>
– Nåå du! Är det allt vad du vet? 
<sec/>
Han hade inte sagt ett ord och kamraterna skratta. Nu blir han ond. – Han försöker att börja tala, men det stockar sig i halsen. Vad skall han börja med? Gustav var född på Lindholmen i Roslagen. Ja, men det visste ju han och magistern förut. Så fånigt att stå och jamsa om det där. 
<sec/>
– Jaså, du kan inte din läxa, du vet ingenting alls om Gustav den första. 
<sec/>
Nu öppnar han munnen och säger kort och bestämt: 
<sec/>
– Jo det kan jag visst det! 
<sec/>
– Jaså du kan, varför svarar du inte då? 
<sec/>
Han tyckte att magistern hade frågat så dumt och nu ville han inte svara. Han slog bort alla tankar på Gustav den första och tänkte med våld bort på något annat, på kartorna på väggen, på lamporna i taket, och nu gjorde han sig döv. 
<sec/>
– Sitt ner då, efter du inte kan din läxa, säger magistern. Han sätter sig ner och låter tankarne löpa ut, sedan han bestämt sig för att magistern ljugit. 
<sec/>
Det låg i detta något av afasi, oförmåga eller ovilja att tala och det följde honom långt fram i livet tills reaktionen kom i form av pratsjuka, oförmåga att hålla mun, drift att tala ut allt vad tanken producerade. Naturvetenskaperna lockade honom, och de timmar då läraren visade skolbotanikens kolorerade figurer av örter och trädslag då tyckte han det mörka rummet ljusnade; och när magistern läste ur Nilssons Fauna om djurens liv, så lyssnade han och lade på minnet. Men fadren såg att det gick dåligt med de andra läroämnena. Latinet i synnerhet. Men Johan skulle läsa latin och grekiska. Varför? Han var väl utsedd att gå den lärda vägen. Fadren anställde en undersökning. När han fick höra av latinläraren att denne ansåg sonen som idiot, måtte detta ha stuckit hans självkänsla och han beslöt flytta gossen till ett privatläroverk med mera rationella metoder. Ja han var så retad att han tillät sig den förtroligheten att berömma Johans förstånd och för första gången säga ont om hans lärare. 
<sec/>
Emellertid hade denna beröring med de fattigare klasserna hos gossen alstrat en tydlig ovilja för de högre. I Jakobs skola var det en demokratisk anda, så till vida att jämnåriga alltid kände sig i nivå med varandra. Ingen drog sig för den andres sällskap på andra grunder än personlig antipati. I Klara var det kast- och bördsskillnad. I Jakob skulle förmögenhet kunnat göra en aristokrati, men det fanns inga förmögna. Och de ytterligt fattiga behandlades av kamraterna med deltagande utan nedlåtande om ock den dekorerade inspektorn och de akademiskt bildade magistrarne visade motvilja för de elända. 
<sec/>
Johan kände sig solidarisk och befryndad med kamraterna, sympatiserade med dem, men blev skygg för de högre. Han undvek de stora gatorna. Gick alltid den trista Holländargatan eller den fattiga Badstugatan. Men av kamraterna lärde han att missakta bönderna som här hade sina kvarter. Det var stadsboaristokratism, som även det mest obetydliga stadsbarn, huru fattigt det än är, har insupit. Dessa kantiga figurer i gråa rockar som skakade på mjölkkärror och hölass, behandlades som löjliga personer, underlägsna varelser vilka beskötos saklöst med snöbollar. Att åka bak på deras slädar ansågs som ett medfött privilegium. Att skrikande upplysa dem om att vagnshjulet gick omkring och få dem att titta på underverket var en stående kvickhet. 
<sec/>
Men hur skulle barn som icke sågo annat än ett samhälle där allt var ordnat opp- och nervänt efter egentlig vikt där det tyngsta låg nederst och det lättaste överst kunna undgå att ta det som låg under för att vara annat än sämre. Aristokrater äro vi alla. Det är visserligen delvis sant, men det är icke desto mindre illa och vi borde söka lägga bort att vara det. Underklassen är emellertid mera verkligt demokratisk än överklassen, ty den vill icke stiga över, utan endast komma upp i nivån; därav dess påstådda begär att vilja höja sig. Underklassen ville helst ha jämvikt genom att sänka nivån och slippa den förtvivlade ansträngningen att »höja» sig. Det finnes aristokrater med namnet demokrater som söka höja sig för att få öva tryck, men de äro snart genomskådade. En sann demokrat vill hellre sänka det oberättigat upphöjda än »höja» sig. Detta kallas att dra ner till sin låga ståndpunkt. Uttrycket är korrekt, men har inskjutet en falsk ful betydelse. 
<sec/>
Samhället lyder Archimedes lag om vätskors jämvikt i kommunicerande rör. Båda ytorna sträva att komma i samma läge. Men jämvikt kan endast inträda genom att den högre ytan sänks varigenom samtidigt den lägre höjes. Det är dit det moderna samhällsarbetet strävar. Och det går dit! Säkert! Och sen blir det lugn. 
<sec/>
Sedan numera intet kroppsarbete hemma kom ifråga blev Johans liv uteslutande ett inre overkligt tankeliv. Han läste hemma allt vad han kom över. Om onsdags- och lördagseftermiddagarne kunde man se elvaåringen i en nattrock och en rökmössa som han fått av fadren och med en lång tobakspipa i munnen, med fingren instuckna i öronen sitta fördjupad över någon bok, helst en indianbok. Han hade redan läst fem olika Robinsöner och njutit otroligt av dem. Men i Campes bearbetning hade han såsom alla barn hoppat över moralerna. Varför hata alla barn moraler? Äro de omoraliska av naturen? Ja, svara de nyare moralisterna, ty de äro djur ännu och erkänna icke samhällsfördraget. Ja, men moralen uppträder för barnet endast med plikter och inga rättigheter. Moralen är därför orättvis mot barnet och barnet hatar orättvisan. 
<sec/>
Han hade därjämte anlagt ett herbarium, en insektsamling och en mineralsamling samt läste Liljeblads Flora som han funnit i fadrens bokskåp. Den boken tyckte han mer om än skolbotaniken, ty där stod en mängd små saker om växternas nytta, när den andra bara talade om ståndare och pistiller. 
<sec/>
När bröderna med avsikt störde honom i läsningen kunde han rusa opp och hota med slagsmål. Man sade då att han var förläst. 
<sec/>
Banden med livets verkligheter löste han upp, och han levde ett skenliv i främmande länder, i sina tankar, och var missnöjd med den gråa enformiga dagliga tillvaron och sin omgivning som blev honom alltmer främmande. Men fadren ville icke släppa honom vill i fantasierna, utan han fick numera gå ärenden, såsom att hämta tidningar och avlämna post, vilket han ansåg som ingrepp i sina personliga rättigheter och alltid gjorde med missnöje. 
<sec/>
Det talas nu för tiden så mycket om sanningen och tala sanning såsom om detta vore en svår sak, vilken förtjänte beröm. Om man fråndrager berömmet så är det icke utan att det har sina svårigheter få reda på verkliga förhållandet, vilket ju skulle vara sanning i denna bemärkelse. En person är icke alltid den som hans rykte anger, ja en hel opinion kan vara falsk; bakom varje tanke lurar en passion, varje omdöme är kolorerat av ett tycke. Men konsten att skilja sakförhållandet från tycket är gränslöst svår, därför kunde sex tidningsreferenter på samma gång se sex olika färger på kejsarens kröningsrock. Nya tankar tas icke gärna emot av våra automatiska hjärnor, äldre personer tro bara sig själva och obildade inbilla sig att de väl måtte kunna tro sina egna ögon, vilket de icke alltid borde lita på då det finns så mycket synvillor. 
<sec/>
I Johans hem dyrkades sanningen. 
<sec/>
– Tala alltid sanning, hända vad som hända vill – upprepade fadren så ofta, och så berättade han en historia om sig själv. 
<sec/>
Huru han en gång lovat en kund avsända en vara på dagen. Han glömmer bort det, men måtte ha haft att tillgå ursäkter, ty när den ursinnige kunden kommer in på kontoret och överöser honom med skymford, svarar fadren med att ödmjukt bekänna sin glömska, anhålla om förlåtelse och förklara sig villig ersätta förlusten. Sens moral: kunden faller i förvåning, räcker sin hand och betygar sin aktning. (I parentes: köpmän måtte icke ha så höga fordringar på varandra.) 
<sec/>
Nå! Fadren hade ett gott förstånd och som äldre man var han säker på sina slutledningar. 
<sec/>
Johan som aldrig kunde vara sysslolös, hade gjort en upptäckt att man kunde fördriva tiden på den långa vägen till och från skolan, och på samma gång bli rikare. Han hade en gång på den trottoarlösa Holländargatan hittat en järnmutter. Den tyckte han var rolig, ty den blev en bra slungsten på ett snöre. Därefter gick han alltid mitt på gatan och tog upp allt järn han såg. Som gatorna voro illa lagda och överdådigt körande icke var förbjudet så misshandlades redskapen grymt. Därföre kunde en uppmärksam vandrare vara säker på att varje dag hitta ett par söm, en sprint och minst en mutter, stundom en hästsko. Johan tyckte mest om muttrarne, och tog dem till sin specialitet. På ett par månader hade han samlat väl en halv kappe. 
<sec/>
En kväll sitter han och leker med dem när fadren kommer in i rummet. 
<sec/>
– Vad har du där? säger fadren och gör stora ögon. 
<sec/>
– Det är muttrar, svarar Johan säkert. 
<sec/>
– Var har du fått dem ifrån? 
<sec/>
– Jag har hittat dem. 
<sec/>
– Hittat dem? Var? 
<sec/>
– På gatan. 
<sec/>
– På ett ställe? 
<sec/>
– Nej, på många. Man går mitt på gatan och tittar ner, säger han. 
<sec/>
– Nej hör du, det går inte i mig. Det där ljuger du! Kom in får jag tala med dig. 
<sec/>
Talet hölls med en rotting. 
<sec/>
– Vill du nu bekänna! 
<sec/>
– Jag har hittat dem på gatan. 
<sec/>
Han pryglas tills han »bekänner». 
<sec/>
Vad skulle han bekänna? Smärtan och fruktan att icke få slut på uppträdet avtvang honom följande lögn. 
<sec/>
– Han hade stulit dem. 
<sec/>
– Var? 
<sec/>
Nu visste han icke var en mutter satt på en kärra, men han gissade att de satt inunder. 
<sec/>
– Inunder kärror alltså! 
<sec/>
– Var? 
<sec/>
Fantasien framkallade en plats där det stod många kärror. 
<sec/>
– Vid byggeraget mitt emot Smedgårdsgränd. 
<sec/>
Den där specificeringen av gränden gjorde saken sannolik. – Den gamle trodde sig nu säkert ha tagit sanningen ur honom. Och så följde reflexionerna. 
<sec/>
– Hur kunde du ta bort dem med bara fingrarne? 
<sec/>
Det hade han icke drömt om. Jo, nu såg han fadrens verktygslåda för sig: 
<sec/>
– Med en skruvmejsel. 
<sec/>
Nu kan man inte ta muttrar med skruvmejsel, men fadrens fantasi var i rörelse och han lät lura sig. 
<sec/>
– Men det är ju förfärligt! Du är ju en tjuv! o. s. v. Tänk om polisen hade kommit. 
<sec/>
Johan tänkte ett ögonblick lugna honom, med att det var lögn alltsammans, men utsikten att få mera stryk och bli utan kvällsvard avhöll honom. 
<sec/>
Om aftonen när han lagt sig och modren kom in och bad honom läsa sin aftonbön, sade han patetiskt och med lyftad hand: 
<sec/>
– Jag har ta mig fan inte stulit några muttrar. 
<sec/>
Modren såg på honom länge, och så sade hon: 
<sec/>
– Du ska inte svära så! 
<sec/>
Kroppsstraffet hade förödmjukat honom, kränkt honom, han var ond på Gud, föräldrar, och mest på bröder, som icke vittnat för hans sak, oaktat de kände förloppet. Han gjorde ingen bön den kvällen, men han önskade att det blivit eldsvåda utan att han behövt tända på. Och så tjuv till! 
<sec/>
Sedan dess var han misstänkt eller rättare hans dåliga rykte stadgat, och han pikerades länge med erinran om den stöld han aldrig begått. 
<sec/>
En annan gång gjorde han sig själv skyldig till lögn, men genom en inadvertens som han icke kunde förklara på länge. (Anbefalles föräldrar till begrundande.) En skolkamrat med syster kommer en söndagsmorgon på våren hem till honom och frågar om han vill gå med till Haga. Ja det vill han, men han skall fråga mamma om lov först. (Pappa var borta.) 
<sec/>
– Skynda dig då! 
<sec/>
– Ja, men han skall visa sitt herbarium först. 
<sec/>
– Ska vi gå nu! 
<sec/>
– Ja, men jag ska bara in till mamma först. 
<sec/>
Men då kommer en liten bror in och tar hans herbarium. 
<sec/>
Ofoget avstyres men nu skola de se hans mineralier också. 
<sec/>
Under tiden skall han byta om blus. Därpå tar han en bit bröd i skänken. Modren passerar och hälsar kamraterna; de tala om ett och annat från hemmet. Johan har brått, lägger in sakerna och för sina vänner ut i trädgården att se på groddammen. Äntligen går man till Haga. Han lugn i den fulla tron att han begärt lov av modren. 
<sec/>
Så kommer fadren hem. 
<sec/>
– Var har du varit? 
<sec/>
– Jag har varit i Haga med vännerna. 
<sec/>
– Hade du lov av mamma? 
<sec/>
– Jaa! 
<sec/>
Modren protesterar. – Johan blir stum av häpnad. 
<sec/>
– Jaså du far med lögn. 
<sec/>
Han var svarslös. Men han var så viss på att han bett modren om lov, så mycket mer som intet avslag var att befara. Han hade så fast beslutat att göra det, men biomständigheter hade gått emellan, han hade glömt det och han ville dö på att han icke ljög. 
<sec/>
Barn äro i allmänhet för rädda att ljuga, men deras minne är kort, intrycken växla så hastigt, och de förblanda önskningar och beslut med verkställda handlingar. 
<sec/>
Emellertid levde gossen länge i den tron att modren ljugit. När han sedan reflekterat många gånger över fenomenet, trodde han att hon glömt saken eller icke hört hans anhållan. Långt långt senare började han misstänka att möjligen hans minne svikit honom. Men han var berömd för gott minne och det gällde ju bara två tre timmars mellantid. 
<sec/>
Hans misstankar om modrens sannfärdighet, (och varför skulle hon ej ha kunnat säga en osanning då kvinnor ju så lätt förväxla sina hallucinationer med verkligheter) stärktes en kort tid efteråt. Familjen hade köpt en möbel: ett stort evenemang! Gossarne skulle just gå på visit till faster. Modren ville gömma på nyheten och överraska fastren vid hennes nästa besök. Därför bad hon barnen icke tala om evenemanget. 
<sec/>
De komma till faster. Hon frågar strax: har mamma köpt den gula möbeln än? 
<sec/>
Bröderna tiga, men Johan svarar glatt: nej. 
<sec/>
Vid hemkomsten, vid middagsbordet frågar modren: 
<sec/>
– Nåå, frågade faster om möbeln? 
<sec/>
– Ja! 
<sec/>
– Vad svarade ni? 
<sec/>
– Jag sa nej, jag! säger Johan. 
<sec/>
– Jaså du hade kurage att ljuga du, hugger fadren in. 
<sec/>
– Ja, mamma sa det, svarar gossen. 
<sec/>
Modren bleknar och fadren blir tyst. 
<sec/>
Det var ju oskyldigt i det hela, men det var icke så betydelselöst i sitt sammanhang. Svaga tvivel om »andras» sanningskärlek vaknade hos barnet och öppnade nu ett nytt belägringstillstånd av motkritik. 
<sec/>
Kölden mot fadren tilltager och nu spanar han efter förtryck, och gör oaktat sin svaghet små försök till uppror. 
<sec/>
Barnen kommenderades i kyrkan varje söndag och familjen hade bänknyckel. Den orimligt långa gudstjänsten och de obegripliga predikningarne upphörde snart att göra intryck. Innan värmeledning ännu var införd utgjorde det en fullständig tortyr att om vintern sitta två timmar i en bänk och frysa om fötterna, men man skulle dit ändock, om för själens hälsa, ordningens skull, eller för att lämna hemmet i ro, vem vet. Fadren var själv ett slags teist. Han läste hellre Wallins predikningar än han gick i kyrkan. Modren började i dess ställe luta åt pietismen. Hon sprang efter Olin och Elmblad och Rosenius, och hade väninnor som buro hem Pietisten och Andlig Duvoröst. Duvorösten undersöktes av Johan och befanns innehålla roliga historier om missionärer i Kina och beskrivningar på skeppsbrott. Pietisten fick ligga. Det var bara dekokt på epistlarna i nya testamentet. 
<sec/>
En söndag får Johan det infallet, kanske efter någon oförsiktig bibelförklaring i skolan där det talats om Andarnes frihet eller dylikt, att han icke skall gå i kyrkan. Han blir hemma helt enkelt. Om middagen innan far kommer hem, förklarar han inför syskon och tanter, att ingen kan tvinga en annans samvete och därför gick han icke i kyrkan. Nu ansågs han vara besynnerlig, och därför slapp han stryk den gången, men sedan skickades han i kyrkan. 
<sec/>
Familjens umgänge kunde utom med släkten icke vara stort, på grund av äktenskapets felaktiga form. Men olyckskamrater söka varann och umgänge hade underhållits med en av fadrens ungdomsvänner som begått en mesallians med sin älskarinna och därför förskjutits av föräldrar och kamrater. Denne var en jurist och ämbetsman. Hos honom träffades en tredje, också ämbetsmannafamilj, med samma äktenskapsöde. Barnen visste naturligtvis icke av den tragedi som här agerades. Alla familjerna hade barn, men Johan kände sig icke dragen till dem. Hans blyghet och mänskofruktan hade efter tortyrhistorierna i hemmet och skolan tilltagit, och utflyttningen i stadens utkanter jämte sommarvistelserna på landet hade förvildat honom. Han ville icke lära dansa, och han tyckte pojkarne voro fåniga som kråmade sig så där för flickorna. När modren vid ett tillfälle uppmanade honom vara artig mot flickorna frågade han varför? – Han hade nu blivit kritisk på allt och ville veta varför? – På en utflykt i det gröna sökte han förmå gossarne till myteri, då de buro flickornas schalar och parasoller. 
<sec/>
– Varför ska vi vara betjänter åt de där ungarna? sade han, men gossarne hörde icke på honom. 
<sec/>
Slutligen blev han så ledsen vid att gå bort att han gjorde sig sjuk eller gick och vätte ner kläderna i dammen för att som straff få vara hemma. Han var icke barn längre och därför trivdes han ej med de andra barnen, men de äldre sågo i honom endast ett barn. Han gick nu ensam. 
<sec/>
Vid tolv års ålder sändes han en sommar ut till en ny klockargård invid Mariefred. Där voro många inackorderingar alla av så kallad oäkta börd. Som klockaren icke hade några större kunskaper, räckte ej hans vetande till att höra Johans läxor. Vid första försöket i Geometri fann läraren att Johan var så skicklig att han bäst studerade själv. Nu var han kaxe. Han studerade själv. Klockargården låg invid herrgårdens park, och i dess kungliga omgivningar promenerade han, fri från arbete, fri från uppsikt. Vingarne växte och manbarheten nalkades. 
<sec/>
Genom förvärvad och kanske naturlig blygsel har man så länge hållit den viktiga frågan om manbarhetens inträdande och därmed sammanhängande fenomen i det fördolda. Dåliga böcker, spekulanter i medicinböcker, och pietister som till vad pris som helst velat göra propaganda, räddhågade och okunniga föräldrar, hava alla och många i god avsikt gjort allt för att skrämma unga syndare från odygdens väg. Senare och upplystare undersökningar av kunniga läkare hava åter tagit till uppgift att utröna fenomenets orsaker och förnuftiga botemedel, samt framför allt borttaga barnets uppdrivna fruktan för följderna, emedan det visat sig att skrämseln och de uppjagade samvetskvalen just varit orsaken till de få fall av vansinne och självmord man har antecknat. Vidare har man upptäckt, att det icke var odygden själv utan den otillfredsställda driften för sig som framkallat sjukdomsfenomenen och en ny fransk läkare har gått så långt att han till och med anser handlingen vara ett icke skadligt underhjälpande av naturen. Detta må han stå för. Förhållandet är emellertid det att man konstant skall finna de sinnessjuka behäftade med ovanan. Men felslutet ligger i att man förväxlar orsak och verkan. 
<sec/>
Sinnessjuka instängas; vad skola de taga sig till? Hos sinnessjuka har med själslivets slocknande, det vegetativa och animala livet tagit överhand och därför bryter driften ut ohejdat sökande sin tillfredsställelse hur den kan. Ett annat felslut: varje sinnessjuk utforskas om han förr burit hand på sin kropp. Alla sinnessjuka ha det, men därför är icke detta orsaken, till sjukdomen, ty nu är det uppdagat att: alla människor hava någon gång burit hand på sin kropp. Men detta hålles hemligt och därför gå en hop unga syndare och tro sig vara ensamma om det inbillade brottet och de tro att de stränga lärarne som sedan skrämma dem ha levat oskyldiga. Nu kan å andra sidan icke nekas att överdrift i detta fall kan följas av sjukdomar, men då är det överdriften som vållat det; och den fortsatta vanan, som gjorde att det naturliga sättet icke kom till sin rätt, vållade olägenheter just därigenom. Att ovilja mot könet skulle bli en följd är ej sant, ty odygdiga pojkar ha sedan blivit duktiga fruntimmerskarlar, bra makar och lyckliga fäder. Eget är också att fruntimren icke visa sig gunstiga mot oskulder. 
<sec/>
Hur gick det nu till? På vanligaste sättet. En äldre kamrat föregick vid badning med exemplet och de yngre följde. Leken, eller vad man skall kalla det, bedrevs på en öppen ångbåtsbrygga mitt i solskenet. Någon känsla av skam eller synd märktes ej och ingen gjorde hemlighet av det. Hela saken tycktes knappast ha sammanhang med det högre könslivet, ty kär i en flicka hade gossen varit vid åtta års ålder, då driften ännu sov fullständigt. 
<sec/>
Samtidigt fick han även kunskap om att skolbarnen i byn plägade umgänge i skogen när de gingo från skolan. Dessa barn voro åtta à nio år och föräldrarne fingo nys om saken, men lade sig icke i den. Detta förhållande, eller missförhållande lär vara regel på landsbygden och borde tagas i betraktande då man skriver så tvärsäkert om lasten och uppmaningar till lasten. 
<sec/>
Någon vändpunkt i gossens själsliv bildade icke denna tillhade just vid denna tidpunkt väckt uppseende och föranlett undersökningar samt till och med offentligt omtalande i pressen. (Jämför längre fram sid. 141). dragelse, ty grubblare var han född och till ensling gjorde honom hans nya tankar. För övrigt lade han snart bort odygden när han fick en skrämbok i handen, men då inträdde i dess ställe en kamp mot begären, dem han ej mäktade besegra, emedan de överföllo honom i form av gyckelbilder under drömmen, där hans kraft var slut, och sömnen fick han ej njuta lugn förrän han vid aderton års ålder öppnade umgänge med andra könet. 
<sec/>
Fram på sommaren blev han kär i inspektorens dotter, en tjugoåring, vilken icke umgicks i klockargården. Han kom aldrig att tala till henne; spanade ut hennes vägar, kom ofta i närheten av hennes bostad. Det hela var en stilla dyrkan på avstånd av hennes skönhet, utan några begär, utan något hopp. Tycket liknade snarare en stilla sorg och skulle kanske lika väl fallit på någon annan, om där funnits umgänge med flickor. Det var en madonnadyrkan som intet åtrådde, utom att få ge något stort offer, helst en dränkning i fjärden, men ändå i hennes åsyn, ett dunkelt förnimmande av egen otillräcklighet som en halv människa, vilken icke ville leva utan att ha kompletterats med den andra »bättre» hälften. 
<sec/>
Kyrktjänsten fortfor och gjorde numera icke vidare intryck. Det var tråkigt bara. 
<sec/>
Denna sommar var emellertid ganska viktig i hans utveckling, emedan den lösryckte honom från hemmet. Ingen av bröderna var med. Han hade sålunda icke vidare någon förmedlande blodslänk med modren. Detta gjorde honom mera avslutad, och kallhärdade nerverna, dock icke genast, ty vid tillfällen av ledsnad grep honom hemlängtan med hårda klor. Modren steg då upp i den vanliga förklarade dagern av skydd och huld, värmekällan, den vårdande handen. 
<sec/>
På hösten i början av augusti kom brev med underrättelse att den äldre brodren Gustaf skulle resa till Paris att i en pension fullborda sina studier för affärslivet och lära sig språket men dessförinnan skulle han tillbringa en månad på landet och där avlösa brodern. Tanken på den stundande skilsmässan, glorian från den stora lysande staden, minnet av många glada bragder, längtan efter hemmet, glädjen att få återse en av blodet kom nu Johans känslor och fantasi att sättas i rörelse. Under den vecka han väntade brodren diktade han om honom till en vän, en överlägsen man, som han såg upp till. Och Gustaf var honom överlägsen som människa. Han var en modig, frank yngling två år äldre än Johan, med mörka starka drag; grubblade icke, hade ett handlingslustigt temperament; var klok; kunde tiga när det behövdes och hugga till när så fordrades. Förstod ekonomi och sparde. Han var för klok tyckte den drömmande Johan. Läxorna kunde han ej, ty han ringaktade dem, men han förstod livets konst: föll undan när så behövdes, skred in när så skulle vara och var aldrig ledsen. 
<sec/>
Johan hade nu ett behov att dyrka, att i en annan materie än sin svaga lera knåda upp en bild däri han kunde lägga in sina vackra önskningar, och nu övade han sin konst i åtta dagar. Han gick och förberedde brodrens ankomst genom att fördelaktigt utmåla honom för alla sina vänner, rekommendera honom hos läraren, utse lekställen med små överraskningar, arrangera en trampolin vid badstället och så vidare. 
<sec/>
Dagen före ankomsten gick han till skogen och plockade hjortron och blåbär, som han skulle fägna gästen med. Därpå dukade han ett bord med vita pappersark. På dem lade han ut bären, ett gult och ett blått, och mitt i ordnade han dem i form av ett stort G. Det hela omgavs med blommor. 
<sec/>
Brodren kom; kastade en hastig blick på anordningen, åt, men observerade icke finessen med namnchiffret eller tyckte han det var pjåskigt. I familjen ansågs nämligen allt utbrott av känsla vara pjåsk. 
<sec/>
Därpå badade man. När Gustaf tagit av skjortan låg han nästa ögonblick i vattnet och tog genast en sträcksimning ut till moringen. Johan beundrade, skulle gärna ha följt, men denna gång tyckte han det var roligare att vara sämre och låta brodren behålla glansen. Det var den första pojke som simmat till moringen. Vid middagsbordet lämnade Gustaf en fet skinkbit på tallriken. Det hade ingen vågat förr. Han vågade allt. När man om aftonen klämtade skulle Johan bjuda Gustaf på att klämta. Han klämtade minst tio slag. Johan fasade såsom om socknens öden varit utsatta för fara och ömsom skrattade och ömsom bad att han skulle hålla opp. 
<sec/>
– Äh, vad fan gör det, sa Gustaf. 
<sec/>
Så bjöd han honom på sin vän, snickarens vuxna pojke, kanske en femtonåring. Det uppstod genast intimitet mellan de jämnåriga och vännen övergav Johan som var för liten. Men Johan kände ingen bitterhet, fastän de två stora drevo med honom och företogo sig ensamma utflykter med bössa. Han ville ge bara; och han skulle ha givit sin älskarinna om han ägt någon. Ja han gav också anvisning på inspektorens dotter, vilken brodren mycket riktigt fann behag i. Men i stället att sucka bakom trädstammarne gick han fram och pratade vid henne i all oskuld likväl. Detta var den djärvaste handling Johan sett i sitt liv utföras och han kände sig själv likasom ha vuxit. Han förstorade sig, hans svaga själ likasom handlade genom brodrens starka nerver, och han identifierade sig med honom. Han var lika så lycklig som om han själv tilltalat flickan. Han gav idéer till exkursioner, upptåg, roddturer, och brodren satte dem i verket. Han upptäckte fågelbon och brodren äntrade trädet och plundrade dem. 
<sec/>
Men detta räckte endast en vecka. Sista dagen när avresan skulle ske sade Johan åt Gustaf: vi ska köpa mamma en vacker blombukett. 
<sec/>
– Ja vars. 
<sec/>
Och så gingo de till trädgårdsmästaren på herrgården. Gustaf beställde, men det skulle vara fint. Under bindningen gick han och åt bär i trädgården helt öppet. Johan vågade icke röra något. 
<sec/>
– Ät du, sa brodren. 
<sec/>
Nej, han kunde icke. – När buketten var färdig tog Johan upp och betalade den med tjugofyra skilling. Gustaf gav intet tecken ifrån sig. Så skildes de. 
<sec/>
Vid hemkomsten överlämnade Johan buketten från Gustaf. 
<sec/>
Modren blev rörd. Vid kvällsbordet väckte blommorna fadrens uppmärksamhet. 
<sec/>
– Dem har Gustaf skickat mig, sade modren. Han är alltid bra snäll, och Johan fick en sorgsen blick, ty han var så hård. Fadrens öga glimmade till under glasögonen. 
<sec/>
Johan kände ingen bitterhet. Ynglingens svärmiska offerlusta hade slagit ut, kampen mot orättvisor hade gjort honom till självplågare och han teg. Han teg även, när fadren skickade Gustaf en handkassa, och i ovanligt rörda ordalag förklarade huru djupt han känt detta fina drag av hans goda hjärta. Han teg hela livet igenom med den historien, även när han hade fått anledningar att känna bitterhet, och han talade slutligen först, övermannad, fallen och trampad i arenans smutsiga sand med en grov fot på bröstet och utan att se en hand lyftas för att vifta: nåd! Det var då icke hämnd, bara den döendes självförsvar! 
<chapter/>

<chaptername>Kap. V.</chaptername>

<chaptername>Med Överklassen.</chaptername>

<sec/>
Privatläroverket hade uppstått såsom en opposition mot de offentliga läroverkens skräckregering. Som dess tillvaro berodde på lärjungarnes bevågenhet, hade man beviljat stora friheter och infört en ytterst human anda. Kroppsstraff voro förbjudna och lärjungarne voro vana att få yttra sig, interpellera, försvara sig mot anklagelser, med ett ord de behandlades som tänkande varelser. Här kände Johan först att han hade mänskliga rättigheter. Om läraren misstagit sig i en faktisk uppgift, var det icke lönt att bara gå på och hålla på sin auktoritet; han korrigerades och lynchades okroppsligen av klassen som överbevisade honom om hans misstag. Rationella metoder voro även vidtagna i undervisningen. Litet läxor. Kursiva explikationer i språken gåvo lärjungarne ett begrepp om meningen med den undervisningen, nämligen att kunna översätta. Därtill hade man anställda infödingar för de levande språken, så att örat vande sig vid en riktig accent och något begrepp om språkets talande inhämtades. 
<sec/>
Hit hade nu en mängd ungdom flytt från statens läroverk, och Johan träffade här många gamla kamrater från Klara. Men han återfann även lärare från både Klara och Jakob. Dessa gjorde en helt annan uppsyn här och antogo ett annat sätt. Han förstod nu att de varit i samma fördömelse som deras offer, ty de hade haft rektor och skolråd över sig. Äntligen tycktes då trycket uppifrån börja minskas, hans vilja och tankar få frihet, och han förnam en känsla av lycka och välbefinnande. I hemmet berömde han skolan, tackade föräldrarne för befrielsen och förklarade att han aldrig hade så roligt som i skolan. Han glömde gamla orättvisor, blev mera mjuk i sitt väsen, och mera frimodig. Modren började beundra hans lärdom. Han läste fem språk utom modersmålet och hade bara ett år kvar till gymnasiiavdelningen. Äldsta bror var nu ute i världen på ett kontor, den andra brodren var i Paris. Johan liksom flyttades opp i en högre åldersklass i hemmet och stiftade personlig bekantskap med modren. Han talade om för henne ur böckerna om naturen och historien och hon som aldrig fått kunskaper lyssnade med andakt. Men när hon hört på en lång stund, antingen hon nu behövde höja sig eller verkligen fruktade världens visdom, drog hon fram med den enda kunskapen som kunde göra mänskan lycklig. Hon talade om Kristus. Johan kände väl igen det där talet, men modren förstod att rikta det till honom personligen. Han skulle akta sig för andligt högmod, och alltid förbliva enfaldig. Gossen förstod icke ordet enfaldig och talet om Jesus liknade icke bibelns. Det var något osunt i hennes åskådning och han tyckte sig märka den obildades motvilja mot bildning. Varför denna långa skolkurs frågade han sig, när den ändock ansågs vara intet i jämförelse med dessa dunkla läror utan sammanhang om Jesu dyra blod. Han visste också att modren hämtade detta språk ur samtal med ammor, syjungfrur och gamla madammer som gingo i sirapskyrkan. Underligt, tyckte han, att dessa just skulle ha hand om den allra högsta visheten, som varken prästen i kyrkan eller läraren i skolan hade aning om. Han började finna att dessa ödmjuka voro bra nog andligen högfärdiga och att vägen till visdom genom Jesus var en påhittad ginväg. Kom därtill att han bland skolkamrater numera hade grevar och baroner, och när namn på hjelm eller svärd började höras i hans skolhistorier, fick han varningar för högfärd. 
<sec/>
Var han högfärdig? Troligen! I skolan sökte han aldrig de förnäma. Han såg på dem hellre än på de borgerliga, ty de tilltalade hans skönhetssinne genom deras vackra kläder, fina ansikten, lysande briljantnålar. Han kände att de voro annan ras, ägde en ställning dit han aldrig kunde komma, dit han ej strävade, ty han vågade icke fordra av livet. Men när en dag en baron anmodade honom om hjälp i en läxa, kände han sig åtminstone vara lika god som denne eller över honom i ett fall. Han hade därmed upptäckt att det fanns något som kunde sätta honom i jämnbredd med de högsta i samhället och vilket han kunde förskaffa sig: det var kunskaper. 
<sec/>
Det rådde vid detta läroverk just genom dess liberala anda en demokrati som han icke märkt i Klara; grevar och baroner, de flesta lata, hade icke något försteg för de andra. Rektor, själv en bondpojke från Småland, var alldeles renons på vördnad för börd likalitet som han hyste någon fördom mot de adlige, eller särskilt ville stuka dem. Han duade alla, stora och små, var lika förtrolig mot alla, studerade vart individ, kallade dem i förnamn och var intresserad för ungdomen. 
<sec/>
Genom dagligt umgänge mellan borgarbarn och adelsbarn avnöttes respekten. Krypare funnos endast högre upp på gymnasiiavdelningen, där vuxna adelssöner kommo upp i ridspö och sporrar under det en gardist höll handhästen utanför porten. Dessa ynglingar söktes av de kloka som redan inblickat i livets konst, men längre än till kaféet eller ungkarlsrummet gick icke vägen. 
<sec/>
Om höstarne återkommo en del av de förnäma ynglingarne från expeditioner som extra sjökadetter. De uppträdde då i klassen i uniform med stickert. De beundrades mycket, avundades av många, men Johans slavblod var aldrig förmätet i den vägen: han erkände privilegiet, drömde sig aldrig dit, hade en känsla av att där skulle han bli mera förödmjukad än här och därför ville han ej dit. Men att komma i nivå med dem på andra vägar, genom meriter, arbete, det drömde han djärvt om. Och när samtidigt på våren utexaminerade studenter kommo upp i klassen att ta avsked av lärarne, då han såg deras vita mössa, deras lediga sätt, deras franka miner, då längtade han sig i deras ställning, ty han märkte huru även sjökadetterna tittade med beundran på den vita mössan. 
<sec/>
I familjen hade ett visst välstånd inträtt. Man hade åter flyttat till Norrtullsgatan. Där var gladare än vid Sabbatsberg och värdens gossar voro skolkamrater. Trädgården hade fadren icke mera, och Johan sysslade nu mest med böckerna. Han förde en förmögen ynglings liv. Huset var glatt, uppvuxna kusiner och kontorets många bokhållare besökte det om söndagarne och Johan upptogs i deras umgänge oaktat sina unga år. Han gick nu i jacka, vårdade sitt yttre och såsom gymnasistförhoppning åtnjöt han ett högre anseende än åren medförde. I trädgården promenerade han och varken bärbuskar eller äppelträd frestade honom synnerligen. 
<sec/>
Då och då kommo brev från bror i Paris. De lästes högt, och med stor andakt. De lästes för släktingar och bekanta och det var familjens trumf. Till julen anlände fotografiporträtt av brodren i fransysk collégien-uniform. Det var trumfess. Johan hade nu en bror som bar uniform och talade franska. Han visade porträttet i skolan och vann socialt anseende. Sjökadetterna grinade emot, och sade att det icke var någon riktig uniform, för det fanns ingen stickert. Men där fanns kepi och blanka knappar och något guld på kragen. 
<sec/>
I hemmet visades stereoskopbilder från Paris och man levde numera i Paris. Tuilerierna och triumfbågen voro bekanta som slottet och Gustav Adolfs staty. Det syntes som om talesättet att fadren lever i sina barn verkligen ägde något skäl för sig. 
<sec/>
Livet låg nu ljust för ynglingen; pressen hade minskats, han andades lättare, och skulle troligen gått en lätt banad väg genom livet om icke omständigheterna länkat sig så att han fick back i seglen. 
<sec/>
Modren hade länge varit svag efter sina tolv barnsängar. Nu måste hon intaga sängen och gick endast då och då uppe. Hennes lynne blev häftigare och vid motsägelser stego röda flammor upp på kinden. Vid sista julen hade hon råkat i en våldsam dispyt med sin bror om läsarpräster. Denne hade vid julbordet framhållit Fredmans Epistlars djupsinnighet och till och med satt dem i tankedigerhet långt över läsarprästernas predikningar. Det tog eld i modren och hon föll i hysteri. Detta var blott ett symptom. 
<sec/>
Nu började hon medan hon ännu var uppe att rusta barnens linne och kläder och städa lådor. Hon talade ofta med Johan om religion och andra höga frågor. En dag visade hon honom några guldringar. 
<sec/>
– Dem skall ni få när mamma dör, sade hon. 
<sec/>
– Vilken är min? frågade Johan utan att fästa sig vid tanken på döden. Hon visade en flätad flickring med ett hjärta på. Den gjorde ett starkt intryck på gossen som aldrig ägt någon sak av guld, och han tänkte ofta på den ringen. 
<sec/>
I huset kom en mamsell för barnen. Hon var ung, såg bra ut, talade litet och hade ibland ett kritiskt leende. Hon hade varit hos en greve på Stora Trädgårdsgatan och tyckte troligen hon hade kommit ner i ett tarvligt hus. Hon skulle övervaka barnen och pigorna, men med dessa umgicks hon nästan förtroligt. Det var nu tre pigor, en husmamsell, en dräng och en dalkulla i huset. Pigorna hade fästmänner och det levdes lustigt i det stora köket som sken ståtligt med sin koppar och tenn. Där åts och dracks, och gossarne blevo bjudna med. De kallades för herre av fästmännerna och man drack deras skål. Husdrängen var dock aldrig med; han tyckte det var »svinaktigt» att leva så för att frun var sjuk. Huset föreföll statt i upplösning och fadren stod svåra duster med tjänarne sedan modren låg till sängs. Men modren blev pigornas vän i döden. Hon gav dem rätt av instinkt. Och de missbrukade hennes partiskhet. Det var strängt förbjudet att utsätta den sjuka för sinnesrörelser, men tjänarne intrigerade mot varandra och säkerligen mot patronen också. En dag hade Johan smält bly i en silversked. Köksan skvallrade för modren; denna blev häftig, och sade till fadren. Men fadren blev bara retad på angiverskan. Han gick till Johan och sade hyggligt såsom om han behövde beklaga sig. 
<sec/>
– Du skall inte smälta bly i silverskedar. Jag bryr mig inte om sken, den kan lagas, men den satans Fredrika har gjort mamma ledsen. Visa inte pigorna sånt där om du gör något dumt, utan säg åt mig, ska vi ställa det till rätta! 
<sec/>
De voro vänner fadren och han, för första gången, och han älskade fadren nu när han steg ner till honom. 
<sec/>
En natt väckes han i sömnen av fadrens röst. Han spritter upp. Det är mörkt i rummet. I mörkret hör han rösten som djup och darrande säger: vill gossarne komma in till mammas dödsbädd! Nu slog det ner som ett åskslag över honom. Han frös så att lemmarne smällde mot varandra, medan han drog på kläderna, huvudsvålen isades, ögonen stodo vidöppna och runno så att ljuslågan syntes som en röd bläddra. 
<sec/>
Och så stodo de vid sjukbädden. De gräto en timme, gräto två, tre. Natten kröp fram. Modren var sanslös och kände icke igen någon. Dödsarbetet hade börjat med rosslingar och nödrop. Småbarnen väcktes ej. Johan satt och tänkte över allt ont han gjort. Icke en moträkning mot orättvisorna kom före. Efter tre timmar upphörde tårarna. Tankarne rände hit och dit. Döden var slutet. Hur skulle det bli när mamma ej fanns mer. Ödsligt, tomt. Ingen tröst, ingen ersättning, endast ett ont skulle inträda. Det var bara ett tjockt mörker av olycka. Han spanade efter en enda ljuspunkt. Ögat faller på modrens byrå, där Linné sitter i gips med en blomma i handen. Där låg en enda fördel denna bottenlösa olycka skulle medföra: han skulle få ringen. Han såg den på sin hand. – Det är ett minne av min mor, skulle han kunna säga, och han skulle gråta vid minnet, men han kunde icke underlåta att tycka det var fint med en guldring. – Fy! Vem tänkte den låga tanken vid modrens dödsbädd? En sömndrucken hjärna, ett förgråtet barn. Nej bevars, en arvtagare. Var han girigare än andra, hade han anlag för snålhet? Nej, då skulle han aldrig talat om historien, ty den var djupt begraven hos honom; men han mindes den hela livet; den dök upp då och då, och när den kom fram, i sömnlös natt, i trötthetens sysslolösa stunder, så kände han rodnaden hetta vid öronen. Då anställde han betraktelser över sig, sitt uppförande och straffade sig som den lägsta av alla människor. Först när han blev äldre och lärde känna ett stort antal människor och tankeapparatens mekanik, kom han på den idén att hjärnan är en underlig ting som går sina egna vägar och mänskorna äro nog sig lika, även i det dubbelliv de föra: det som syns och det som icke syns, det som talas och det som tänkes tyst. 
<sec/>
Men vid denna tidpunkten fann han bara att han var dålig, och när han kom in på pietismen där det talades om kampen mot onda tankar insåg han att han hade mycket onda tankar. Varifrån de kommo? Från arvsynden och djävulen svarade pietisterna. Ja, det var han med om, ty han ville icke vara ansvarig för en så ful tanke, men han kunde likafullt icke komma ifrån att tro sig ansvarig, ty han kände icke läran om determinismen eller viljans ofrihet. Den lärans förkunnare skulle ha sagt: en sund tanke hos dig, min gosse, att söka minsta möjliga onda av ett ont; en tanke som alla arvtagare stora eller små ha tänkt, och, märk väl, måste ha tänkt efter alla lagar för tänkandet! Kristendomens självförnekelsemoral med pelarhelgonsidealet i luften kallar de tankar onda som gå ut på självbevarelse, men detta är osunt, ty individens första heligaste plikt är att skydda sitt själv så vitt möjligt utan att skada andras. 
<sec/>
Men hela hans uppfostran var ju enligt tidens låga föreställningssätt inrättad med fästat avseende på himlen och helvetet. Somliga handlingar ansågos onda, andra goda. De förra skulle straffas, de senare belönas. Sålunda ansågs det som en dygd att starkt sörja en mor, oavsett denna moders uppförande mot barnet. En sådan tillfällighet i skapnaden såsom känslornas långvarighet ansågs som en dygd. De som icke hade så beskaffade känslor voro mindre dygdiga. De olyckliga som märkte denna brist hos sig ville göra om sig, göra sig bättre. Därav hyckleri, falskhet mot sig själv. Nu har man kommit därhän att känslosamhet är upptäckt vara en svaghet, som i äldre stadier skulle ha stämplats som last. 
<sec/>
Franska språket bibehåller ännu samma ord vice för lyte och last. Övervikt i känsla och fantasi, vilka dölja sanningen, anses numera tillhöra lägre utvecklingsstadier: vildens, barnets, kvinnans och äro på väg att läggas igen såsom genom överodling utsugna marker, och det rena tänkandets tidevarv står för dörren. 
<sec/>
Ynglingen var en kvadron av romantik, pietism, realism, och naturalism. Därför blev han aldrig annat än ett lappverk. 
<sec/>
Johan tänkte visst icke bara på den fattiga prydnaden; det hela var ett ögonblicks förströelse, två minuter av långa månaders sorg; och när det slutligen blev tyst i rummet och fadren sade: mamma är död, då var det tröstlöst. Han skrek, som en drunknande. Hur kan döden vara så bottenlöst förtvivlad för dem som tro på ett återseende? Det måtte allt vara illa beställt med tron i dessa ögonblick, när förintelsen av personligheten försiggår med orubblig konsekvens inför ens ögon. 
<sec/>
Fadren som eljes hade isländarens yttre känslolöshet var nu mjuk. Han tog de två sönernas händer och sade: 
<sec/>
– Gud har hemsökt oss; nu skola vi hålla tillsammans som vänner. Människorna gå i sin självtillräcklighet och tro sig nog, så kommer slaget och man ser hur man behöver varann alla. Låt oss vara uppriktiga mot varandra och överseende. 
<sec/>
Gossens sorg tog av i ett ögonblick. Han hade fått en vän, och en mäktig, klok manlig vän som han beundrade. Huset kläddes nu med vita lakan för fönstren. 
<sec/>
– Du behöver icke gå i skolan, om du icke vill, sade fadren. Om du icke vill! Det var ett erkännande av hans vilja. 
<sec/>
Så kommo tanter, släktingar, kusiner, ammor, gamla tjänare och de sade alla välsignelse över den döda. Alla räckte händer till hjälp att sy sorgkläder: där funnos fyra små barn och tre stora. Där sutto unga flickor och sydde i den sjuka dagern som föll genom de vita lakanen och de talade halvhögt. Det var mystiskt och sorgen fick ett helt följe av ovanliga förnimmelser. Aldrig hade gossen varit föremål för så mycket deltagande, och aldrig hade han känt så många varma händer, hört så många vänliga ord. 
<sec/>
Om söndagen läste fadren en predikan av Wallin över texten: Vår vän är icke död men han sover. Med vilken oerhörd förtröstan tog han icke dessa ord bokstavligen och hur visste han icke att riva opp såren och på samma gång läka dem. Hon är icke död, men hon sover, upprepade han glatt. Modren sov nog därinne i det kalla förmaket och ingen väntade väl att se henne vakna. 
<sec/>
Det led mot begravningen. Gravplats var köpt. Svägerskan satt med och sydde. Hon sydde och sydde, den gamla modren till sju medellösa barn, den förr rika borgarmodren, sydde åt barnen i det äktenskap som brodren förbannat. Så steg hon upp och bad att få tala vid sin svåger. Hon viskar vid honom i ett hörn av salen. De båda gamla falla i varandras armar och gråta. Fadren tillkännager att modren skulle få begravas i farbrors grav. Farbrors grav var ett mycket beundrat monument på Nya Kyrkogården som bestod av en järnkolonn med en urna på. De fattade därför att en ära var vederfaren modren, men de förstodo ej att ett brödrahat därmed var slocknat, att upprättelse var efter döden skänkt en god och plikttrogen kvinna, som varit ringaktad därför att hon blev mor innan hon fick titeln fru. 
<sec/>
Det strålade nu av försoning och frid och man överbjöd varann i vänligheter. Man sökte varandras blickar, undvek störande sysselsättningar, läste önskningar. 
<sec/>
Så kom begravningsdagen. När kistan skruvats igen och bars genom salen som var fylld av svartklädda, råkade en liten syster i attack. Hon skrek och kastade sig i armarne på Johan. Han tog henne upp på armen och tryckte henne mot sig som om han var hennes mor och ville skydda henne. Och när han kände den lilla darrande kroppen krama sig fast vid honom, erfor han en styrka som han länge saknat. Tröstlös kunde han ge tröst och när han lugnade henne blev han lugn. Det befanns emellertid vara den svarta kistan och de många mänskorna som skrämt henne; ty de små saknade knappt modren, gräto icke efter henne och hade glömt henne på en kort tid. Modersbandet är icke så snart knutet, det sker endast genom en lång personlig bekantskap. Johans verkliga saknad räckte knappt ett kvarts år. Han sörjde länge, men det var mera ett behov att fortleva i stämningen, vilken var ett uttryck för hans naturliga tungsinthet, som nu i moderssorgen funnit en lämplig form. 
<sec/>
På dödsfallet följde en lång sommar i sysslolöshet och frihet. Johan disponerade två rum en trappa upp tillsammans med äldsta brodren, som icke kom från sin affär förrän om kvällarne. Fadren var borta hela dagen och när de råkades tego de. Fiendskapen var nerlagd, men vänskapen var omöjlig. Ynglingen var nu sin egen herre; kom och gick, styrde och ställde. Husmamselln föll undan för honom och de råkade aldrig i konflikt. Umgänget med kamrater undvek han, stängde sig inne på sina rum, rökte tobak, läste och grubblade. 
<sec/>
Alltid hade han hört att kunskaper voro det högsta, att det var ett kapital som aldrig kunde förloras, och att man med dem skulle stå sig, huru djupt man än sjönk på samhällsskalan. Att ta reda på allt, veta allt var hos honom en mani. Han hade sett äldsta brors ritningar och hört dem berömmas. I skolan hade han endast ritat geometriska figurer. Han ville också rita, och under ett jullov kopierar han i ett sträck och i raseri brodrens alla ritningar. Den sista i samlingen var en häst. När han fått den färdig och sett att det icke var någon konst, lade han bort att rita. 
<sec/>
Alla barnen utom Johan spelade ett instrument. Johan hörde skalor och övningar på piano, fiol och violoncell så han blev led av alltsammans och musiken blev vad kyrkklockorna varit förut. Han ville kunna spela, men han ville icke gå igenom skalorna. Han tog i smyg notor och spelade genast stycken. Det blev dåligt, men han hade nöje av det. I ersättning företog han sig hålla reda på kompositör och opus till allt vad syskonen spelade, så att han var över dem i kunskap om musiklitteraturen. En gång söktes en notskrivare till att kopiera Trollflöjten arrangerad för fiolkvartett. Johan erbjöd sig. 
<sec/>
– Kan du skriva notor du? frågades han. 
<sec/>
– Jag ska försöka, sade han. 
<sec/>
Han övade sig ett par dagar och så skrev han ut alla fyra stämmorna. Det var ett långt tråkigt arbete, och han höll på att tröttna, men så fick han det färdigt till slut. Det var slarvigt här och där, men det kunde begagnas. 
<sec/>
Han hade ingen ro förrän han fått lära sig alla Stockholmsflorans växter. När han kände dem, kastade han ämnet. Någon botanisk exkursion roade honom ej mer; vandringar i naturen erbjödo intet nytt: Han kunde ej träffa en okänd växt. De få mineralierna hade han reda på. Insekterna ägde han i sin samling. Och fåglarne kände han på låten, på fjädrarne och till och med på äggen. Allt det där var bara yttre företeelser, namn på saker, som snart förlorade sitt intresse. Han ville se inuti. Han brukade beskyllas för förstörelseanda, ty han plockade sönder allt, leksaker, ur, allt som kom under hans hand. Han kom av en händelse på en Tham’isk föreläsning i Vetenskapsakademien, och fick övervara en seans i kemi och fysik. De ovanliga instrumenten och redskaperna fängslade honom. Professorn var en trollkarl, men en som talade om hur underverket gick till. Det var nytt, och han ville själv intränga i det fördolda. 
<sec/>
Han talade om för fadren sin nya böjelse och denne som i yngre år sysslat med galvanoplastik lämnade honom böcker ur bokskåpet. Focks fysik, Girardins kemiskola, Figuiers upptäckter och uppfinningar samt Nyblæi Kemiska Teknologi. På vinden fanns dessutom ett galvaniskt batteri med sex element av gamla Daniellska koppar- och zinksystemet. Detta fick han om händer redan som tolvåring och hanterade svavelsyra så att handdukar, servetter och gångkläder förstördes. Sedan han galvaniserat alla föremål han funnit lämpliga lade han ner den rörelsen. Nu på sommaren i ensamheten tog han upp kemien med raseri. Men han ville ej göra de experiment som stodo i läroboken; han ville göra upptäckter. Alla medel fattades honom, pengar, apparater, men intet fick hindra. Hans lynne var nu sådant och blev än mer sådant efter modrens död, då han var sin egen herre, att hans vilja skulle fram trots allt, och genast. Spelade han schack, gjorde han upp sin anfallsplan på motståndarens kung; gick på hänsynslöst utan att se på sitt försvar, överrumplade ibland motståndaren genom sin hänsynslöshet, men förlorade oftast partiet. 
<sec/>
– Hade jag fått dra ett drag till, hade du varit matt i stället, sade han. 
<sec/>
– Ja, men det fick du inte, därför blev du matt. 
<sec/>
Skulle han in i en byrålåda och nyckeln ej var till hands, tog han eldgaffeln och bröt upp låset, så att skruvar och låsskylt röko loss. 
<sec/>
– Varför har du brutit sönder låset? frågade man. 
<sec/>
– Därför att jag skulle in i byrån! 
<sec/>
Det fanns dock en viss ihärdighet i allt detta gåpå. Men endast så länge raseriet varade. Han skulle göra sig en elektricitetsmaskin. Ute i vinden hittade han en spinnrock. Från den bröt han bort det som han icke behövde och skulle nu ersätta hjulet med en rund glasskiva. Han hittade ett innanfönster. Med en kvartsflisa skar han ut rutan. Men nu skulle den bli rund och få ett hål mitt i. Med ett nyckelax satt han och bröt ut flisa efter flisa, ibland icke större än ett sandkorn; detta tog många dagar. Rutan blev rund. Men hur skulle han få hål. Hål i en glasruta. Han gjorde sig en drillborr. För att få bågen bröt han sönder ett paraply för att komma åt ett valfiskben, tog en fiolsträng till lina. Sedan repade han i glaset med kvartsen, fuktade med terpentin och drillade. Men han märkte ingen framfart. Då när han märkte sig så nära målet, förlorade han tålamodet och besinningen. Han skulle forcera hål med ett sprängkol. Rutan sprack. Då kastade han sig på sin säng maktlös, utmattad, hopplös. I harmen blandade sig också en förnimmelse av fattigdom. Hade han bara haft pengar! Han kunde gå utanför Spolanders magasin på Västerlånggatan och se på de kemiska apparater där funnos. Han undrade vad de kostade, men vågade aldrig gå in och fråga. Vad tjänade det till? Han fick aldrig några pengar av fadren. 
<sec/>
Sedan han hämtat sig från motgången skulle han göra det ingen gjort förr och ingen kan göra: ett perpetuum mobile. Fadren hade omtalat att ett stort pris var för länge sedan utsatt för uppfinnaren av det omöjliga. Det var något som lockade honom. Han kombinerade ett vattenfall som drog en pump med en Heronskälla. Fallet skulle sätta pumpen i gång, pumpen skulle åter draga upp vattnet och Heronskällan hjälpa till. Han måste nu ut i vindskontoret och göra razzia. Sedan han brutit sönder alla möjliga ting för att samla material, började arbetet. En kaffekokare fick släppa till ett rör, en sodavattensmaskin gav reservoarer, dragkistan gav beslag, byrån trä, en fågelbur lämnade järntråd, en ampel blev en av bassängerna och så vidare. Dagen var inne då avprovningen skulle ske. Då kommer husmamselln och frågar om han vill gå med syskonen till mammas grav. – Nej, han hade inte tid. – Om nu det onda samvetet slog honom och störde hans arbete, eller han var nervös ändå, nog av försöket misslyckades. Då tog han utan att vilja avhjälpa felet, hela den konstiga apparaten och slog den i kakelugnsstenarne. Där låg verket som kostat så många nyttiga saker livet, och långa tider efter upptäcktes spåren av hans vilda framfärd i vindskontoret. Han fick snubbor, men det bet inte numer. 
<sec/>
För att skaffa sig revansch i huset, där han ådragit sig hån för sina misslyckade experiment anställde han några knallgasexplosioner samt tillverkade en Leydnerflaska. Kattskinnet drog han av en död svart katt han hittat i Observatoriebacken och vilken han bar hem i sin näsduk. En natt när äldsta bror och han kommo hem från en konsert, funnos inga tändstickor, och de ville ej väcka huset. Johan letade fram svavelsyra och zink, framställde vätgas vid gatlyktans sken, slog eld med elektroforen och tände lampan. Därmed var hans rykte som »kemist» stadgat. Han framställde även Jönköpings tändstickor efter recept ur Teknologien. Varför han mycket förvånades över det långt senare beviljade Jönköpingspatentet på stickor, vilka för övrigt förefunnos i handeln såsom Björneborgs vaxstickor. Och så lade han ner kemien på en tid. 
<sec/>
Fadrens bokskåp inneslöt en liten boksamling, som numera stod till Johans förfogande. Där fanns utom de ovan omnämnda kemiska och fysiska arbetena: trädgårdsböcker, en illustrerad naturalhistoria, Meyers Universum, Handbok för mödrar med Förlossningskonst, en tysk anatomi med figurer, Napoleons historia på tyska med stålstick; Wallins, Franzéns och Tegnérs dikter, Wallins predikningar, Blumauers Æneis, Don Quixote, Fru Carléns och Fredrika Bremers romaner, Deutsche Klassiker, m. m. 
<sec/>
Utom indianböcker och Tusen och En Natt hade Johan ännu icke läst någon skönlitteratur. Han hade tittat i romaner, men funnit dem långa och tråkiga i synnerhet därför att de saknade illustrationer. Men när nu kemien och alla andra naturens verkligheter voro genomskådade, tog han en dag en visit i bokskåpet. Han tittade i poesierna. Där kände han sig svävande i luften och visste icke var han var hemma. Han förstod det inte. Så fick han Fredrika Bremer: Skildringar ur Vardagslivet. Det slog familjejolm och tantmoraler emot honom, och han ställde tillbaka dem. Så fick han fatt Jungfrutornet. Det var berättelser och äventyr. Den olyckliga kärleken rörde upp honom. Men viktigare än allt var att han kände sig vuxen med dessa vuxna mänskor. Han förstod vad de talade och han märkte att han icke var barn. Dessa fullvuxna voro ju hans jämnlikar. Han hade ju varit olyckligt kär, lidit, kämpat, men var kvarhållen i barndomens fängelse. Och nu kom han till fullt medvetande om att hans själ var i fängelse. Den hade varit flygfärdig för länge sen, men man hade klippt vingarne och satt honom i bur. Nu sökte han fadren och ville tala med honom såsom en jämnåring, med fadren slöt sig och ruvade på sin sorg. 
<sec/>
På hösten kom ett nytt bakslag och en ny hållhake på honom. Han var mogen till gymnasiiavdelningen, men kvarhölls i skolan emedan han var för ung och skulle mogna. Han rasade. Det var andra gången man röck honom i rocken när han ville springa. Han kände sig som en omnibushäst, som oupphörligt tar fart och oupphörligt hålles igen. Detta röck sönder hans nervliv, slappade hans viljekraft och lade grunden till blivande modlöshet. Han vågade aldrig önska något rätt livligt, ty han hade sett sina önskningar motas så många gånger. Han ville rusa fram med arbete, men arbete hjälpte ju ej: han var för ung. Nej, skolan var för lång. Den visade målet i fjärran men satte slagbommar för löparen. Han hade uträknat att han skulle bli student vid femton år. Han blev det ej förrän vid aderton. Och i sista åren då han såg utgången ur fängelset så nära, kastades ytterligare ett straffår på honom därigenom att sjunde klassen gjordes tvåårig. 
<sec/>
Barndomen och ungdomen blev honom ytterligt pinsam; han var led på hela livet och sökte nu trösten i himlen. 
<chapter/>

<chaptername>Kap. VI.</chaptername>

<chaptername>Korsets Skola.</chaptername>

<sec/>
Sorgen har den lyckliga egenskapen att äta opp sig själv. Den dör av svält. Som den väsentligen är ett avbrott i vanor kan den ersättas genom nya. Som den är ett tomrum fylles detta snart genom en fysisk lag: horror vacui. 
<sec/>
Ett tjugoårigt äktenskap var upplöst. En kamrat under kamp mot livets motigheter var förlorad; en kvinna vid vars sida en man levat hade gått undan och lämnat en celibatär kvar; husets administratör hade övergivit sin post. Allt var i olag. De små svartklädda pysslingarne som över allt bildade mörka fläckar i rummen, i trädgården, höllo saknaden vid liv. Fadren tyckte att de voro övergivna, och trodde dem värnlösa. Han kom ofta hem från sitt arbete om eftermiddagarne och satt då ensam i lindbersån åt gatan. Han hade äldsta dottern en sjuåring i knä och de andra lekte vid hans fötter. Ofta såg Johan den gråhårige mannen, med de vackra sorgsna dragen sitta där under det gröna halvljuset från lövverket. Han kunde icke trösta honom, och han sökte honom ej mer. Han såg den gamles vekhet som han ej trott på, såg honom stirrande dröja med blickarne på dottern såsom om han sökte konstruera ut den dödas drag i barnets obestämda ansiktslinjer. Han såg den tavlan ofta mellan trädens stammar från sitt fönster, i alléns långa perspektiv; den värmde honom och skakade honom, men han började frukta för fadren, emedan denne ej var sig lik. 
<sec/>
Sex månader hade gått, då fadren en höstafton kom hem med en främmande herre. Det var en gammal man, med ett ofantligt jovialiskt utseende. Han skämtade godmodigt, var vänlig och artig mot barn och tjänare, men omotståndlig i sitt sätt att få mänskor att le. Han kallades kamrern, var en barndomsvän till Johans far och hade upptäckts såsom boende i huset bredvid. De gamle talade om sina barndomsminnen. Där var ett förråd som kunde fylla tomrummet. Första gångerna stramade fadrens stelnade drag när han narrades le åt den spirituelle och humoristiske mannens anmärkningar. Om en vecka skrattade han och hela familjen så som endast de vilka ha gråtit länge kunna göra det. Det var en lustigkurre av rang och därtill spelade han fiol, gitarr och sjöng Bellman. Det kom ny luft i våningen, nya åskådningar och sorgens inbillningsfantomer vädrades ut. Kamrern hade också haft sorg, han hade mistat sin fästmö och hade sedan förblivit ungkarl. Livet hade icke lett mot honom men han hade aldrig tagit saken med livet riktigt allvarsamt. 
<sec/>
Så kom Gustaf hem från Paris; i uniform, blandande franska ord med svenska, och med livligt lynne och kvicka gester. Fadren tog emot honom med en kyss på pannan och ett moln av sorgens minne drog förbi, ty sonen hade ej varit hemma vid modrens död. Men så klarnade det igen och det blev livligt i huset. Gustaf ingick i affären och nu hade den gamle någon att tala vid om vad som intresserade honom. 
<sec/>
En sen höstafton efter supén då kamrern var hemma, och sällskapet satt tillsammans steg fadren upp, och bad att få tala. – Mina gossar, och min barndomsvän, började han. Därpå förkunnade han sin avsikt att skänka sina små barn en ny mor, och han tillade att passionernas tid var förbi för honom och att endast intresset för barnen dikterat hans beslut att taga mamsell *** till sin äkta hustru. 
<sec/>
Det var husmamsellen. Detta sade han med en överlägsen ton såsom om han ville säga: detta angår er inte egentligen, men ni ska få veta det ändå! Därpå fördes mamsell ut och mottog lyckönskningar, varma av kamrern, men mycket blandade av de tre ynglingarne. 
<sec/>
Två av dem hade icke så fina samveten, ty de hade häftigt men oskyldigt tillbett henne, den tredje, Johan, hade levat i oenighet med henne på sistonet. Vem som var mest generad, undras. 
<sec/>
Det uppstod en lång paus varunder ynglingarne rannsakade sina njurar, uppgjorde sina konton och funderade på följderna av denna oväntade händelse. Johan måtte först ha osat bränt horn och funnit situationens krav, ty han gick samma afton in i barnkammaren och rakt fram till mamsell. Det svartnade för ögonen när han framsade följande tal i hast komponerat och överläst i fadrens stil. 
<sec/>
– Som vi nu råka att stå i förändrade förhållanden till varandra, sade han, så ber jag mamsell låta det förflutna vara glömt och oss vara vänner. 
<sec/>
Det var uppriktigt menat, klokt handlat och hade ingen baktanke. Det var ett bokslut med det gamla och en önskan om god samvaro för framtiden. 
<sec/>
Följande middag kom fadren upp till Johan på hans kammare och tackade honom för hans ädla beteende mot mamsell och som uttryck av sin glädje lämnade han honom en liten present, en länge efterlängtad till och med. Det var en kemisk apparat. 
<sec/>
Johan skämdes att mottaga gåvan, och fann icke sin handling ädel. Den var naturlig följd, den var klok, men fadren och mamsell skulle hissa upp den och i den läsa goda förebud för deras kärlekslycka. De fingo också snart inse sin villfarelse, som då naturligtvis lades på gossens skuldregister. 
<sec/>
Att den gamle gifte om sig för barnens skull, därom finnes intet tvivel, men att han även älskade den unga kvinnan det är säkert. Och varför skulle han ej få det? Det angick ingen, men fenomenet är konstant, både att änklingar snart gifta om sig, huru svårt än äktenskapet varit, och att de känna sig begå en otrohet mot den avlidna. Döende makar bruka plågas mest på sistone vid tanken på att den efterlevande skall gifta om sig. 
<sec/>
Bröderna togo saken flott och böjde sig. De hade faderskulten som religion. Tro, och icke tvivla. De hade aldrig tänkt att fadersskapet endast var en tillfällig egenskap som kunde falla på var mans lott. 
<sec/>
Men Johan tvivlade. Han kom i ändlösa dispyter med bröderna och angrep fadren som före sorgårets utgång förlovat sig. Han frammanade modrens skugga, spådde olycka och fördärv, retades till överdrifter och förgick sig. 
<sec/>
Brödernas argument var: Det rör icke oss vad pappa gör! – 
<sec/>
Det var sant att de icke ägde döma däröver, men det rörde dem alla djupt. 
<sec/>
– Ordryttare, sade de; ty de kände icke huru orden hava många valörer. 
<sec/>
En afton strax efter då Johan kom hem från skolan såg han huset upplyst och hörde musik och glam. Han gick upp på sitt rum och satte sig att läsa. Huspigan kom upp och bad honom från fadren stiga ner, ty det var främmande. 
<sec/>
– Vilka? 
<sec/>
– De nya släktingarne. 
<sec/>
Han bad hälsa att han icke hade tid. – Så kom en bror upp. Han var ovettig först, bad sedan. – För gubbens skull kunde han väl komma ner, bara ett ögonblick och hälsa. Han skulle få gå genast. 
<sec/>
– Ja, han ville fundera! 
<sec/>
Slutligen gick han ner; såg salen full med fruntimmer och herrar; tre mostrar, en ny mormor, en morbror, en morfar. Mostrarne voro unga flickor. Han gjorde en bugning mitt på golvet, artigt men stelt. 
<sec/>
Fadren var ond, men ville ej visa det. Han frågade Johan om han ville ta ett glas punsch. Johan tog det. Därpå frågade den gamle ironiskt om han hade så mycket att göra till skolan. Ja, det hade han. Och så gick han upp på sitt rum. Där var kallt och halvmörkt och att läsa gick ej, när han hörde dans och musik därnere. Så kom köksan och budade till supén. Han ville icke ha någon mat. Hungrig och ursinnig gick han i rummen av och an. Ibland ville han ner där det var varmt, ljust och glatt; och han hade låsvredet i handen många gånger. Men så vände han om. Han var blyg. Rädd för mänskor av naturen, hade han under sommaren, då han icke talt vid någon, blivit än mera vild. Och så gick han hungrig till sängs och ansåg sig som den olyckligaste mänska som fanns. 
<sec/>
Följande dag kom fadren upp på hans rum. Nu sade han honom att han varit falsk när han bett mamsell om förlåtelse. 
<sec/>
– Förlåtelse? Han hade icke haft något att be om förlåtelse för. 
<sec/>
Men nu skulle fadren böja honom, han måtte göra sig aldrig så hård. 
<sec/>
– Försök! tänkte han. Försöken uteblevo på en tid, men Johan gick och stålade sig för att mottaga böjningarne. 
<sec/>
Brodren satt och läste vid aftonlampan uppe på kammaren. Johan frågade: vad läser du? Brodren visade titeln på omslaget. Där stod med stora frakturer på gult omslagspapper den ryktbara titeln: En ungdomsväns varning för ungdomens farligaste fiende. 
<sec/>
– Har du läst den, frågade Gustaf? 
<sec/>
Johan svarade: ja, och drog sig tillbaka. När läsningen var slutad lade Gustaf in boken i sin byrålåda, och gick ner. Johan öppnade lådan och tog fram den hemska skriften. Ögonen lupo över sidorna utan att våga stanna. Knäna skallrade, bloden försvann från ansiktet, pulsarne fröso. – Han var sålunda dömd till döden eller vansinnet vid tjugofem års ålder. Hans ryggrad och hjärna skulle rinna bort, hans ansikte bli som en dödskalles, hans hår falla av, händerna darra – det var fasligt. Och botemedlet? Jesus! – Men Jesus kunde icke bota kroppen endast själen. Kroppen var dömd till döden – vid tjugofem år – återstod endast att rädda själen från evig fördömelse. – Detta var Dr Kapffs beryktade partiskrift som bragt så många ynglingar på dårhuset bara för nöjet att få öka de protestantiska Jesuisternas partinumerär. En sådan skrift, så djupt osedlig, så skadlig, borde i sanning åtalas, sekvestreras och brännas. Eller åtminstone motverkas av upplystare skrifter i ämnet. En sådan fanns verkligen och råkade senare i händerna på Johan, som sedan gjorde allt för att sprida den ty den var så sällsynt. Den hette »Farbror Palles råd till unga syndare», och ansågs vara författad av medicinalrådet Wistrand. Det var en hjärtlig bok, som tog saken ledigt; talade uppmuntrande till pojkarne och framhöll särskilt huruledes man överdrivit vådorna av okynnet, varjämte han gav praktiska råd och hygieniska anvisningar. Men än i dag regerar Kapffs ursinniga skrift och läkare överlöpas av syndare, som med klappande hjärta avlägga bekännelsen. För icke länge sen kom en student till en berömd Stockholmsläkare och bekände med tårar huru han förspillt sitt liv och endast avvaktade döden. 
<sec/>
– Äh prat, herre, svarar doktorn. Se på mig; finns väl ingen som varit så okynnig som jag. 
<sec/>
Syndaren såg på honom och fann för sig en fyrtifemårig Herkules, vilken därjämte ägde en stark orubbad intelligens. 
<sec/>
Men Johan fick intet tröstens ord i sin svåra bedrövelse på ett helt år. Han var dödsdömd; återstod bara att leva ett dygdigt liv i Jesu intill slaget skulle komma. Han tog upp modrens gamla pietistskrifter och läste om Jesus. Han bad och pinade sig. Ansåg sig ensam som en brottsling, förödmjukade sig. När han gick på gatan dagen efter steg han ner från trottoaren för varje människa han mötte. Han skulle döda sitt själv och uppgå i Jesus; lida sin tid och sedan gå in i Sin Herres glädje. 
<sec/>
Han vaknade en natt, och såg bröderna sitta vid ljus. De talade om ämnet. Han kröp under täcket, stack fingren i öronen för att icke höra. Men han hörde ändå. Bror talade om pensionen i Paris där ynglingar bundos i sängarne utan att detta hjälpte. Han ville springa upp, bekänna för dem, be om nåd, om hjälp, men han vågade icke höra bekräftelsen på dödsdomen. Om han gjort det, kanske han fått tröst och hjälp. Men han teg. Han svettades och bad till Jesus, icke till Gud numera. Vart han gick såg han det förfärliga ordet i svarta frakturkapitäler på gul botten, på husmurar, på rummets tapeter. Och byrån där boken låg, inneslöt giljotinen. Var gång brodern gick i lådan darrade han och sprang ut. Han stod långa stunder framför spegeln och såg efter om ögonen sjunkit, håret lossnat och dödskallen stuckit fram. Men han såg frisk och röd ut. 
<sec/>
Han slöt sig inom sig själv, blev tyst och undvek sällskap. Nu inbillade sig fadren att han ville visa sitt ogillande över hans giftermål, att han var högfärdig, och nu skulle han krökas. Han var krökt redan och när han med tystnad böjde sig under krossningen triumferade fadren över sin lyckade kur. Detta retade ynglingen och ibland reste han på sig. Ibland uppsteg ett svagt hopp om att kroppen skulle kunna räddas. Han gick på gymnastiken, tog kallt vatten och åt litet om kvällarne. 
<sec/>
För övrigt att vara pietist eller älska Jesus må man icke tro är något helt; det är en stämning som kommer momentvis och går som ett väder, det är ett sätt att se sakerna som fordrar lång vana att komma in i; det är en roll som icke läres så hastigt. Att vara pessimist när man är ung och stark, och Jesuismen var ren pessimism då den trodde att världen var usel alltigenom, det går icke så lätt. Livsglädjen ligger där och man ser många så kallade uppriktiga självbedragare bland läsarne som äro rätt muntra. Äro de gifta och sunda, måste de ovillkorligen ha många stunder då de glömma Jesus helt och hållet och då han icke får vara med, just i de stunder då individen känner livskraften så mångdubblad att den räcker utom individen ut på släktet. 
<sec/>
I skolan märktes nu på hans krior intrycken av pietistskrifterna, och två examensstilar daterade 1862 och 63 hade detta utseende. 
<sec/>
Tiden är den dyrbaraste av alla de gåvor, som Gud har givit oss; därföre skola vi använda den på ett sätt, som visar, huru högt vi värdera denna gåva. Vi skola använda varje dag, varje timma till något nyttigt ändamål; såväl för kroppen som själen, och icke förspilla den på ett onyttigt sätt. 
<sec/>
Om jag således använder en dag på ett, för mitt samvete icke tillfredsställande sätt, så kan den förlust, som jag lidit, aldrig ersättas; således är den förspillda dagen förlorad för alltid, i anseende till de nyttiga lärdomar, som jag då kunnat inhämta, ty den tid, vilken har flytt, kommer aldrig tillbaka. Varje dag förer oss närmare graven; och vi skola tänka på att en gång stå till svars för, huru vi använt vår tid. Vi skola därföre ifrån ungdomen vänja oss att rätt värdera och använda den dyrbara tiden, och varje dag söka inhämta nya kunskaper och för övrigt använda den på ett sätt, som Gud och vårt samvete bjuda. Ty en illa använd dag är för alltid förlorad. 
<sec/>
Solen är oumbärlig för all jordisk vegetation. Utan hennes livgivande ljus och värma, skulle inga växter, inga djur och i följd därav inga människor finnas, utan hela vår jord skulle vara en öken. Men solen ingjuter icke allenast liv utan även hopp hos människorna; ty, då hon om kvällen går ned, hoppas vi alltid att se henne nästa morgon uppgå med en ny dag. Likasom vi för vårt lekamliga liv nödvändigt behöva solen, så är religionen livskraften för vårt andliga liv. Ty det är den, som giver oss tröst i våra bekymmer och även hopp om ett kommande liv; den är ock den enda drivfjädern till en dygdig och rättskaffens levnad, emedan den förespeglar en belöning för de goda gärningarne samt straff för de onda. 
<sec/>
Ynglingens jag hade nu blivit genom liv, skolumgänge och lärdom ett rätt rikt resumé och genom jämförelse med andras enklare jag fann han sig överlägsen. Men nu kom Jesus och ville döda hans jag. Det gick icke så lätt, och kampen blev svår, vildsint. Han såg också huru ingen annan förnekade sitt jag, varför, varför i Jesu namn skulle han förneka sitt? 
<sec/>
På bröllopet gjorde han revolt. Han steg icke fram och kysste bruden såsom de andra syskonen, och han drog sig ifrån dansen tillbaka till toddygubbarne där han berusade sig något. 
<sec/>
Nu skulle straffet komma och hans själv brytas ner. Han blev gymnasist. Det gjorde honom icke vidare glad. Det kom för sent, som en för länge sedan förfallen skuld till honom. Han hade tagit ut den njutningen i förskott. Ingen gratulerade honom och han fick icke genast gymnasistmössa. Varför? Skulle han stukas eller ville icke fadren se hans lärdom i yttre tecken. Slutligen blev det ett förslag att en moster skulle brodera kransen på sammet som skulle sys på en vanlig svart mössa. Hon broderade en ek- och lagerkvist men dåligt, varför han led smälek av kamraterna. Han var den enda som hade gått utan den sedvanliga mössan en lång tid. Den enda! Utpekad ensam, förbigången ensam! 
<sec/>
Därpå nedsattes frukostpengarne, som i skolan varit fem öre till fyra. Detta var en onödig grymhet, ty huset var icke fattigt och en yngling behöver mer mat. Följden blev den att Johan aldrig åt frukost, ty tolvskillingen för veckan gick åt till tobak. Han hade nu en förfärlig aptit och var alltid hungrig. När det var kabeljo till middan åt han sig trött i käkarne men gick hungrig från bordet. Fick han då absolut för litet mat? Nej, ty det finnes millioner kroppsarbetare som få mycket mindre, men de högre klassernas magar måtte vara anpassade för starkare och mera koncentrerad föda. Han mindes därför hela sin ungdom som en lång svält. 
<sec/>
Vidare nedsattes dieten under styvmodrens regim och maten blev sämre. Linnet fick numera också endast bytas en gång i veckan i stället för två. Det var en förkänning av att en underklass kommit upp till styret. Ynglingen var icke högfärdig på så sätt att han icke erkände husmamsellns börd, men när hon uppträdde såsom tryck flyttat nerifrån över honom, då gjorde han uppror – men så kom Jesus emellan och bad honom vända andra kinden till. 
<sec/>
Han växte och fick gå i urväxta kläder. Kamraterna började gyckla med honom för hans korta byxor och hans hemgjorda krans på mössan. Alla hans skolböcker köptes antikvariskt i gamla upplagor, varav uppstod många ledsamheter i skolan. 
<sec/>
– Det står så i min bok, svarade Johan. 
<sec/>
– Får jag se på din bok! 
<sec/>
Skandal! Och order att köpa nyaste upplagan, vilket aldrig skedde. 
<sec/>
Hans skjortor slutade nu på halva armen och kunde icke knäppas. På gymnastiken behöll han därför alltid jackan på. En middag skulle han i egenskap av rotmästare stanna kvar på enskild högre lektion för löjtnanten. 
<sec/>
– Tag av er jackorna nu gossar, så ska vi ta oss lite motion, sade löjtnanten. 
<sec/>
Alla kastade av sig utom Johan. 
<sec/>
– Nå, är jackan av än! 
<sec/>
– Nej jag fryser, sade Johan. 
<sec/>
– Han ska snart bli varm, sade löjtnanten, av med tröjan bara. 
<sec/>
Han vägrade. 
<sec/>
Löjtnanten kom nu vänligt skämtsamt fram till honom och drog i ärmarne. – Han gjorde motstånd. – Läraren såg på honom: 
<sec/>
– Vad är det för slag? sade han. Jag ber hyggligt och han vill icke göra mig till viljes. Gå då sin väg! 
<sec/>
Ynglingen ville säga något, till sitt försvar; såg bedrövad på den hygglige mannen, hos vilken han alltid stått väl – men han teg och gick! 
<sec/>
Nu kände han kväsningen. Fattigdom ålagd av grymhet som förödmjukelse, icke framkallad av nöd. Han beklagade sig för bröderna, men de sade att han icke skulle vara högfärdig. Klyftan som olika bildning dragit mellan dem, var öppnad. De tillhörde nu olika samhällsklasser och de grupperade sig på fadrens sida såsom klasskamrat och den maktägande. 
<sec/>
En annan gång fick han en jacka, som var en ändrad blå frack med blanka knappar. Kamraterna hånade honom därför att han ville leka kadett. Och det var det sista han ville, ty vara mer än synas var hans högfärd. Den jackan led han otroligt av. 
<sec/>
Därpå börjades det systematiska böjningsarbetet. Johan kördes upp om morgnarne tidigt och sändes ut i ärenden som skulle uträttas innan han gick till skolan. Han skyllde på läxorna, men det hjälpte ej: du har så lätt att lära, att du hinner med att läsa annat skräp, hette det. 
<sec/>
Att gå ärenden, när det fanns dräng, kulla och så många tjänare – onödigt. Han insåg att det var färlan. Nu hatade han sina förtryckare, och de honom. 
<sec/>
Därpå började en annan kurs i dressyr. Han skulle vara oppe om morgnarne och köra fadren ner till staden, och detta innan han gick i skolan, återvända så med häst och vagn, spänna ifrån, sopa stallet och ge hästen mat. Samma manöver upprepades på middagen. Sålunda sköta läxor, skola och två gånger om dagen köra till och från Riddarholmen. Han frågade sig vid äldre år om det kunde ligga någon öm omtanke i detta; om den kloke fadren såg att hans hjärnverksamhet skadade honom och att han behövde kroppsarbete. Eller kanske det var en ekonomisk åtgärd för att spara drängens arbetstid. Kroppsarbetet var nog nyttigt och skulle kunna anbefallas alla föräldrar till påtänkning, men Johan kunde ej se välvilja om den fanns, ty det hela gick till så elakt, så öppet elakt som möjligt och visade sin avsikt att göra ont, det han ej kunde upptäcka några goda avsikter, vilka ju även kunnat vara där vid sidan av de elaka. När sommarlovet kom urartade körningen till stalltjänst. Hästen skulle fodras ut på bestämda timmar och Johan måste hålla sig hemma och passa klockslag. Hans frihet var slut. Och han kände den stora förändringen som inträtt i hans ställning, och vilken han tillskrev styvmodren. Ifrån att vara en fri man som rådde sin tid och sina tankar var han bliven tjänare: Du kan göra liten nytta för maten! – Och när han såg huru de andra bröderna skonades för drängsysslor, var han övertygad om att det var elakhet. Att skära hackelse, och sopa golv, bära vatten och sådant var utmärkt gott, men avsikten fördärvade allt. Om fadren sagt honom att det var nyttigt för hans hälsa, särskilt hans könsliv, skulle han med nöje gjort det. Nu hatade han det. Han var mörkrädd, ty han var som alla barn uppfostrad av pigor, och han måste göra stort våld på sig för att kunna gå upp på höskulln om kvällarna. Han förbannade varje gång han skulle dit, men hästen var en godmodig tok som han talade vid ibland och beklagade sig för. Dessutom var han djurvän, och hade kanarifaglar som han vårdade med omsorg. 
<sec/>
Han hatade sysslan emedan den var honom ålagd av för detta husmamselln, som ville hämnas och visa sin överlägsenhet över hans överlägsenhet. Han hatade den emedan den ålades såsom betalning för hans studier. Nu hade han genomskådat uträkningen med hans lärda bana. Man skröt med honom och hans lärdom; det var sålunda icke av godhet mot honom han fick undervisningen. 
<sec/>
Så trotsade han, och körde sönder vagnsfjädrarna. När de stego av vid Riddarhustorget, synade alltid fadren hela vagnen. Så fick han se att en fjäder var av. 
<sec/>
– Kör till smeden, sade han. 
<sec/>
Johan teg. 
<sec/>
– Hörde du? 
<sec/>
– Ja, jag hörde – 
<sec/>
Nu fick han köra ner till Målargatan där smeden bodde. Denne förklarade att han behövde tre timmar till lagningen. Vad återstod att göra? Spänna ifrån, leda hem hästen och komma igen. Men att leda en påselad vagnshäst på Drottninggatan och i gymnasistmössa, kanske möta pojkarne vid Observatorium som avundades hans mössa, eller ännu värre de vackra flickorna på Norrtullsgatan som logo vänligt mot honom. Nej, hellre vad som helst. Så tänkte han leda Brunte ner till Rörstrandsgatan, men då fick han släpa honom över Karlberg, och där kände han kadetter. Han stannade på gården; sittande i solgasset på en bjälke och förbannade sitt öde. Han tänkte på alla somrar han varit på landet, på alla kamrater som nu bodde på landet och därefter mätte han sin olycka. Men hade han tänkt på bröderna som nu sutto instängda på heta, mörka kontor i tio timmar utan hopp om en enda dags ledighet skulle han ha kommit till andra resultat rörande sitt läge, men det gjorde han ej. Likväl skulle han nu ha velat byta med dem. De förtjänade åtminstone sitt bröd och sluppo vara hemma. De hade sin ställning klar, men hans var oklar. Varför skulle föräldrarne låta honom lukta på äpplet och så rycka undan det? Han började längta ut, vart som helst. Hans ställning var falsk, och han ville ha den ren. Ner, eller upp, icke emellan hjulen och krossas! 
<sec/>
Därför gick han också en dag till fadren och bad att få sluta skolan. – Fadren gjorde ögon och frågade hyggligt varför. Han var led på alltsammans, lärde ingenting och ville ut i livet att arbeta och föda sig själv. 
<sec/>
– Vad vill du bli då? 
<sec/>
Det visste han inte. Och så grät han. 
<sec/>
Några dagar därefter frågade fadren honom om han ville bli kadett. Kadett? Det blixtrade för ögonen på honom. Han visste icke vad han skulle svara. Det var för mycket. Bli en sådan fin herre med sabel. Han hade aldrig drömt så djärvt. 
<sec/>
– Fundera, sa fadren. 
<sec/>
Han funderade hela kvällen. Där på Karlberg, där han badat och blivit bortjagad av kadetterna skulle han få gå i uniform. Bli officer, det vill säga få makt, flickorna skulle le emot honom, och – ingen skulle mer förtrycka honom. Han kände livet ljusna, pressarna lyftas från bröstet och hoppet vaknade. Men det var för mycket för honom. Det passade honom ej och hans omgivning. Han ville icke dit upp och befalla, han ville bara slippa att lyda blint, att bevakas, att kuvas. 
<sec/>
Slaven som icke vågar begära av livet vaknade hos honom. Han sade nej! Det var för mycket för honom! 
<sec/>
Men tanken att ha kunnat få det som kanske alla ynglingar längtat efter, var honom nog. Han avstod det, steg ner och återtog sin kedja. När han senare blev en självkär läsare, så inbillade han sig att han avstått äran för Jesu skull. Det var icke sant, men något självplågeri låg det nog i offret. 
<sec/>
Emellertid hade han ytterligare läst i föräldrarnes kort: de ville ha heder av honom. Troligen var den där kadettidén styvmodrens! 
<sec/>
Nya stridsämnen erbjödo sig och av allvarligare art. Johan hade tyckt sig märka att de yngre syskonen gingo dåligt klädda och han hade även hört skrik från barnkammaren. 
<sec/>
– Ha! hon slår dem! 
<sec/>
Nu spionerade han. En dag märkte han att barnpigan lekte på ett misstänkt sätt med den yngre brodern då denne låg till sängs. Gossen blev ond och indignerad och spottade flickan i ansiktet. Styvmodren ville ingripa, men Johan trädde upp. Nu hade han blod på tanden. Saken hänsköts till fadrens hemkomst. Efter middagen skulle slaget stå. Johan var beredd. Han kände sig som målsman för den döda modren. – Så börjades det. Fadren ryckte på Pelle efter vederbörlig angivelse och skulle slå honom. 
<sec/>
– Låt bli och slå honom! skrek Johan med en befallande och hotande ton och gick fadren på livet som om han ville ta honom i kragen. 
<sec/>
– Vad i Jesu namn säger du för slag – 
<sec/>
– Rör honom inte. Han är oskyldig. 
<sec/>
– Hör du, kom in får jag tala vid dig, du är visst tokig, sade fadren. 
<sec/>
– Ja jag ska komma, jag, fortfor den rädde Johan såsom en besatt. 
<sec/>
Fadren föll ett ögonblick för hans säkra ton. Och hans ganska klara förstånd måtte ha sagt honom att saken var sjuk. 
<sec/>
– Vad har du att säga? frågade han lugnare men misstänksam ännu. 
<sec/>
– Jag säger att det är Karins fel; hon bar sig illa åt, och hade mamma levat, så ... 
<sec/>
Det stack djupt! 
<sec/>
– Vad pratar du för smörja om mamma! Du har en ny mamma nu. Bevisa vad du säger. Vad har Karin gjort? 
<sec/>
Ja det var just olyckan att han icke kunde säga det, ty han fruktade röra vid en öm punkt. Han teg, och han föll. Tusen tankar snurrade genom huvudet. Hur skulle han uttrycka sig! Orden trängdes och han sa en dumhet, tagen i högen ur en skolbok. 
<sec/>
– Bevisas? sade han. Det finns klara saker som varken kunna eller behöva bevisas – (Fy fan så dumt tänkte han, men det var för sent!) 
<sec/>
– Nej hör du, nu är du dum, sade fadren och hade övertaget. Johan låg slagen, men ville bitas ändå. En ny skolreplik han själv fått i näsan och som värkte än stack sig i handen på honom. 
<sec/>
– Om jag är dum, så är det ett naturfel som ingen har rättighet att förebrå mig! 
<sec/>
– Åh skäms att stå och prata persilja med mig. Ut med dig och kom inte igen. 
<sec/>
Han blev utkastad. 
<sec/>
Efter den betan höllos alla avstraffningar när Johan var borta. Man trodde att han skulle flyga i strupen på dem, om han hört något, och det var nog sannolikt. 
<sec/>
Det fanns även ett annat sätt att böja honom, ett ohyggligt sätt som brukas ofta nog i familjer. Det var att stanna honom i växten genom att tvinga honom umgås med yngre syskon. Barn tvingas ofta leka med sina syskon antingen de äro sympatiska för varandra eller ej. Detta är ett grymt våld, men att nödga en äldre söka umgänge med en mycket yngre det är brott mot naturen, det är att stympa ett ungt växande träd. Johan hade en yngre bror, ett barn på sju år, ett snällt barn som trodde alla väl och icke gjorde någon för när. Johan såg noga efter att man ej misshandlade honom och tyckte om honom. Men att tala vid eller umgås förtroligt med en så ung som icke förstod den äldres tankar eller språk det gick icke. 
<sec/>
Nu skulle han det. En första maj, när Johan beräknat få gå ut med kamrater, sade fadren helt enkelt, tag nu Pelle med dig och gå till Djurgården men se efter honom. Det fanns ingen appell. De kommo på slätten, mötte kamrater och Johan kände den lilla brodren som en black om benet. Han ledde honom för att han icke skulle trampas av folket, men han kände huru han önskade honom hemma. Gossen talade, pekade på förbigående och Johan rättade honom. Men som han kände sig solidarisk skämdes han på hans vägnar. Varför skulle han behöva ta om igen sådana sensationer som att skämmas för fel i etiketten, vilka han dessutom icke begick själv. Han blev stel, kall och hård. Gossen ville se på Kasper, men Johan ville ej. Han ville ingenting av allt vad brodren ville. Och så blygdes han över sin hårdhet. Förbannade sin själviskhet, hatade sig, föraktade sig, men han kunde icke frigöra sig från de dåliga känslorna. Pelle förstod ingenting; han såg bara ledsen och försakande ut, tålig och mild. 
<sec/>
– Du är högfärdig, sade Johan åt sig själv, du berövar barnet ett nöje. Var mjuk. 
<sec/>
Men han hårdnade. – Slutligen bad den lille få köpa pepparkakor. Johan piskade sig att göra uppköpet. Mitt på slätten. Tänk om någon såg honom, en gymnasist köpa pepparkakor, och kamraterna som sutto på Novilla och drucko punsch sedan. Han gjorde köpet och stoppade kakorna i blusfickan på brodren. Och så gingo de framåt. Det kommer två kadetter som varit Johans kamrater. Han ser dem skrida fram emot sig. I det samma räcker en liten hand fram en pepparkaka. 
<sec/>
– Se där Johan, har du! 
<sec/>
Han stötte tillbaka den lilla handen. Och han ser två blåa hjärtegoda ögon, frågande, bedjande se upp mot sig. – Nu ville han förintas, gråta, taga upp det sårade barnet i sina armar, bedja honom förlåta, värma upp isen som kristalliserade in hans hjärta. Han kände sig vara en usling, en eländig som stötte tillbaka en hand. De gingo hem. 
<sec/>
Han ville skaka av sig brottet, men kunde ej. Men han framkallade bilden av medbrottslingarne som framtvingat den bedrövliga situationen, och han piskade dem i sina tankar. 
<sec/>
Han var för gammal att vara i nivå med barnet, och han var för ung att kunna stiga ner till barnet. 
<sec/>
Men fadren som levat upp genom sin förbindelse med en tjugofyraårig kvinna, vågade även opposition mot Johans lärda auktoriteter och ville även stuka honom på det området. De sutto efter avdukat aftonbord, fadren med sina tre tidningar Aftonbladet, Allehanda och Posttidningen, Johan med en skolbok. Gubben gjorde en paus. 
<sec/>
– Vad är det du läser? frågade han. 
<sec/>
– Filosofi! 
<sec/>
Lång paus. Pojkarne kallade alltid logiken filosofien. 
<sec/>
– Vad är filosofi för slag, egentligen? 
<sec/>
– Läran om tänkat. 
<sec/>
– Hm! Ska man behöva lära sig tänka! Får jag se på det där! 
<sec/>
Han sköt opp glasögonen och läste. 
<sec/>
– Tror du bönderna i riksdan (han var bondehatare, men nu behövde han bönderna till argumenteringen), tror du bönderna i riksdan ha lärt filosofi. Det tror inte jag, men ändå slå de professorer på fingerna, så det är lust åt det. Ni läser så mycket onödigt! 
<sec/>
Och därmed var filosofien avskedad. 
<sec/>
Fadrens sparsamhet försatte även Johan i högst obehagliga ställningar. Två kamrater erbjödo sig att under lovet lära honom matematik. Johan frågade fadren om tillstånd. 
<sec/>
– Ja gärna för mig. 
<sec/>
När de sedan skulle honoreras, förmenade gubben att de voro så rika att man icke kunde betala dem. 
<sec/>
– Men man kunde ge dem en present, menade Johan. 
<sec/>
De fingo aldrig något! 
<sec/>
Han skämdes i ett helt år och kände första gången det ohyggliga i en skuld. Kamraterna gåvo först fina vinkar, sedan grova. Han undvek dem icke, kröp efter dem för att visa sin tacksamhet. Han kände att de ägde bitar av hans själ, hans kropp, att han var deras slav och att han icke kunde bli fri. Ibland framkastade han löften, inbillande sig de skulle fyllas, men de fylldes aldrig, och skuldens tyngd ökades av brutna löften. Det var en tid av ändlösa kval kanske mycket bittrare då än han sedan kunde erinra sig dem. 
<sec/>
För att hålla honom igen i växten uppsköts även konfirmationen. Han läste teologi i skolan och kunde Evangelierna på grekiska, men han var icke mogen för konfirmationsexamen! 
<sec/>
Krossningsarbetet i hemmet blev så mycket mera tryckande som hans ställning i skolan var en fri mans. Han hade som gymnasist fått rättigheter där. Sålunda steg han upp och gick ut ur klassen utan att begära lov; blev sittande vid frågorna och vågade resonera med lärarne. Han var den yngsta i klassen men satt bland de äldsta och längsta. Lärarne uppträdde numera såsom föreläsare mera än som läxförhörare. Den förre mänskoätaren från Klara skola var en patriark som utlade Ciceros Ålderdomen och Vänskapen och brydde sig mindre om glosorna. Ja han ingick i en ganska närgången förklaring över Didos och Eneas möte i grottan, varvid han började med den förklaringen att »dem renom är allting rent», utbredde sig om kärleken, förirrade sig och blev djupt melankolisk. (Pojkarne fingo sedan veta att han just i draget friade till en gammal fröken.) Han tog aldrig någon hög ton mera utan var nog ädelmodig en gång då han läst över galen läxa (han var svag i latinet) att helt öppet bekänna det han icke vågade ge lektionen på den grunden, och varur han drog den sens moralen att man aldrig borde gå till skolan oförberedd på läxorna även om man var aldrig så skicklig. Detta gjorde en stor effekt på pojkarna. Han vann som människa om ock han förlorade som latinare. Och sedan hjälptes man åt vid explikationerna. 
<sec/>
Johan blev såsom skicklig i naturvetenskaperna invald i föreningen Naturvetenskapens vänner, och såsom den enda ur sin klass var detta en stor ära. Nu fick han vara tillsammans med kamrater ur de högsta klasserna vilka skulle bli studenter året därpå. Och så skulle han hålla föredrag. – Han talade om detta hemma att han skulle hålla föredrag. – Han skrev ihop en avhandling om Luften och läste opp den. Efter sammankomsten gick föreningen ner i en grop vid Hötorget och drack punsch. Johan var blyg för de stora herrarne, men han kände sig märkvärdigt väl. Det var första gången han blivit upplyftad ur sin åldersklass. Där talades i tur om oanständiga anekdoter. Han talade bara om en oskyldig sådan och med mycken blyghet. Sedan kommo herrarne hem på besök och togo med sig hans bästa fjällväxter och några kemiska apparater. 
<sec/>
Johan hade fått en vän i skolan av en ren slump. När han satt primus i skolans högsta klass kom rektor en dag in med en lång herre i bonjour, mustascher och pincené. 
<sec/>
– Hör du Johan, sade han, tag hand om den här gossen; han är nykomling från landet, och sätt honom in i förhållandena. 
<sec/>
Pincenén såg föraktligt på pysen i jackan, och det blev icke något närmande. Men de sutto bredvid varandra och Johan höll i boken och viskade den gamle, som aldrig kunde något, men talade om blandare och kaféer. 
<sec/>
En dag leker Johan med hans pincené, och råkar bryta av fjädern. Kamraten blev ond. Johan lovade att låta laga. Han tog pincenén med sig hem. Den var tung att bära, ty han visste ingen utväg att få pengar. Så grep han sig an och skulle laga den. Tog ur skruvar, borrade en gammal urfjäder, men lyckades icke. Kamraten påminde. Johan var förtvivlad. Fadren skulle aldrig betala den. 
<sec/>
– Nå, då låter jag laga den, så får du betala sedan. 
<sec/>
Den blev lagad och det kostade femtio öre. På måndagen avlämnade Johan tolv skilling i koppar och lovade lämna resten nästa måndag. Kamraten förstod sammanhanget. 
<sec/>
– Det är dina frukostpengar, sade han. Har du bara tolv skilling i veckan? 
<sec/>
Johan rodnade och bad honom taga emot. – Nästa måndag lämnade han de andra kopparslantarne. – Nytt motstånd, nytt motyrkande. 
<sec/>
Ynglingarne följdes sedan klass efter klass och ända in i Uppsala och ändå längre. Han hade ett glatt lynne och tog världen utan alla omsvep. Disputerade lindrigt med Johan men fick honom mest att skratta. Och genom motsättning mot det trista hemmet blev skolan nu en glad ljus tillflyktsort från familjetyranniet. Men därav uppstod ett dubbelliv som åter skulle förrycka honom i alla ledgångar. 
<chapter/>

<chaptername>Kap. VII.</chaptername>

<chaptername>Första Kärleken.</chaptername>

<sec/>
Om människans karaktär slutligen är den roll hon i samhällslevnadens komedi stannar vid, så var Johan vid denna period den mest karaktärslösa; det vill säga ganska uppriktig. Han sökte, fann intet och kunde icke stanna vid något. Hans brutala natur som avkastade alla pålagda selar, böjde sig icke och hans hjärna som var född revoltör kunde icke bli automatisk. Han var en reflexionsspegel som återkastade alla strålar som träffade den. Ett kompendium av alla erfarenheter, alla skiftande intryck och full av stridiga element. 
<sec/>
En vilja hade han som arbetade ryckvis och då fanatiskt; men samtidigt ville han egentligen ingenting; var fatalist, trodde på oturn; var sangvinisk och hoppades allt. Hård som is i hemmet, var han dessemellan känslosam till sentimentalitet; kunde gå in i en portgång och taga av sig underrocken åt en fattig, gråta vid åsynen av en orättvisa. Hans könsliv som efter upptäckten av synden lagts ner, bröt nu ut i nattliga drömmar vilka han tillskrev djävulen och mot vilken han åkallade Jesus som hjälpare. Han var nu läsare, uppriktig? Så uppriktig någon kunde vara som ville leva sig in i en antikvarisk världsåskådning. Han var det av behov, hemma, där allting visade sig som ett hot mot hans andliga och lekamliga frihet. I skolan var han en glad världsman, osentimental, mjuk och lätt att umgås. Där uppfostrades han för samhället och hade rättigheter. I hemmet drogs han upp som en matnyttig växt för familjens behov, och hade inga rättigheter. Han var även läsare av andligt högmod såsom alla läsare. Beskow, den botfärdige löjtnanten hade kommit hem från Kristi grav, där han funnit ginvägen över dimissionsexamen till himlen. Hans resa lästes i hemmet av styvmodren, som lutade åt läseriet. Beskow gjorde läseriet fint och på modet, och efter modet följde nu en hel del av underklassen. Läseriet var vad spiritismen nu är: ett gottköpsvetande, en föregiven högre kunskap om förborgade ting, och det omfattades därför med begär av alla fruntimmer och olärda, och stack sig slutligen in vid hovet. Gunnar Wennerberg hade bänknyckel i Betlehemskyrkan och justitierådet Adlercreutz satt ordförande i Evangeliska Fosterlandsstiftelsen. 
<sec/>
Vilade detta på ett andligt allmänt behov? Var tiden så hopplöst reaktionär att man behövde bli pessimist? Nej! Kungen förde ett muntert liv på Ulriksdal och gav en glad, fördomsfri ton åt societetslivet. Friska strömmar brusade i det politiska livet, där nu representationsförslaget förbereddes, Danska kriget väckte uppmärksamheten på utlandet och riktade blickarne utom rå och rör; folkbeväpningen med skytterörelsen väckte land och stad med trummor och spel; de nya oppositionstidningarne Dagens Nyheter och den våldsamme Söndags-Nisse blevo ventiler för instängd ånga som måste ut; järnvägar öppnades på alla kanter och satte ödemarker i förbindelse med de stora motoriska nervcentra. Det var icke någon mörk nedgång, tvärtom en uppvaknandets ljusa, förhoppningsfulla ungdomstid. Var kom då läseriet från? Det var ett blåsande väder; kanske även en landgång för de i bildning vanlottade på vilken de räddade sig från lärdomstrycket oppifrån; det låg även ett demokratiskt element i detta att en för hög och låg gemensam gottköpsvisdom fanns att tillgå som satte alla samhällsklasser i nivå. Nu när bördsadeln var på upphällningen, kändes bildningsadeln dess mer tryckande. Man avskaffade den i ett slag genom läseriet, trodde man. 
<sec/>
Johan blev läsare av många motiv. Bankrutt på jorden, han skulle dö vid tjugofem år med smält ryggrad och bortfallen näsa, sökte han himlen. Tungsint av naturen, men full av ysterheter, älskade han det tungsinta. Led vid läroböckerna, som icke gåvo levande vatten emedan de ej berörde livet, fann han mera spis i en religion som oupphörligt fann sin tillämpning i dagliga livet. Därtill kom mera direkt att den olärde styvmodren som kände hans överlägsenhet i bildning, sökte kravla sig över honom på Jakobsstegen. Hon talade ofta vid äldsta bror om de högsta tingen, och var Johan då i närheten fick han höra huru de föraktade hans världsliga visdom. Detta retade honom och han skulle upp till dem. Därför fick han gå över dem. Vidare hade modren efterlämnat ett testamente däri hon uttalade sig mot andlig högfärd och pekade på Jesus. Sist kom vanan att i familjebänken söndag ut och söndag in höra en läsarpräst predika Jesus, varförutom huset var överlupet med pietistskrifter. Det trängde sig på honom från alla håll. 
<sec/>
Styvmodren och äldsta brodren brukade sitta och i minnet genomgå en god läsarpredikan de kunnat få höra i kyrkan. En söndag efter slutad gudstjänst tog Johan och skrev upp hela den beundrade predikan. Han kunde icke neka sig nöjet att presentera den åt styvmodren. Gåvan mottogs icke med välbehag. Hon var stukad. Men hon gav sig icke en tum. 
<sec/>
– Guds ord skall vara skrivet i hjärtat och icke på papperet! sade hon. Det var icke illa sagt, men Johan såg att hon var högfärdig. Hon trodde sig vara längre på helgelsens väg och redan ett Guds barn. 
<sec/>
Kapplöpningen börjar och Johan går på konventiklar. Därpå svaras med ett halvt förbud, ty han var icke konfirmerad än; och alltså icke mogen för himlen. Nu fortsätta dispyterna med äldre brodren. Johan säger att Jesus förklarat det barnen höra till himlen också. Man slåss om himlen. Johan kan Norbecks teologi, men den förkastas osett. Han tar Krummacher, Kempis och alla pietisterna till hjälp. Nej det hjälpte ändå inte. 
<sec/>
– Så här skulle det vara! 
<sec/>
– Hur? 
<sec/>
– Som jag har det, men som du inte kan få! 
<sec/>
– Som jag! – Se där läsarens formel. Självrättfärdighet. En dag sade Johan att alla mänskor voro Guds barn! 
<sec/>
– Omöjligt! Då vore det ju ingen konst bli salig! 
<sec/>
– Det skulle vara en konst, som endast de kunde! 
<sec/>
– Skulle då alla bli saliga? 
<sec/>
– Ja visst, Gud var kärleken och ville ingens fördärv – 
<sec/>
– Om alla bleve saliga, vad gagnade då att plåga sig? 
<sec/>
– Ja, det var just frågan! 
<sec/>
– Du är således en tvivlare, en hycklare! 
<sec/>
Mycket möjligt att de voro det allesammans! 
<sec/>
Johan ville nu storma himmelen och bli ett guds barn, och kanske därmed också stuka de andra. Styvmodren var nämligen icke konsekvent. Hon gick på teatern och dansade gärna. En lördagsafton på sommaren förkunnades att hela familjen skulle på lustresa om söndag morgon. Det var en order. Johan tyckte det var synd, ville begagna tillfället och i ensamheten söka Jesus, som han icke funnit än. Omvändelsen skulle nämligen efter beskrivning inträda som ett åskslag och åtföljas av visshet om att man var ett Guds barn och så vore friden där. 
<sec/>
När fadren om aftonen läste tidningen gick Johan fram till honom och bad få vara hemma från lustresan. 
<sec/>
– Varför det? frågade han vänligt. 
<sec/>
Johan teg. Han skämdes. 
<sec/>
– Ja, om din religiösa övertygelse förbjuder dig, så följ ditt samvete. 
<sec/>
Styvmodren var slagen. Hon skulle begå sabbatsbrottet, men icke han. 
<sec/>
De reste. Johan gick i Betlehemskyrkan och hörde Rosenius. Rummet var mörkt, hemskt, och mänskorna sågo ut som de fyllt de fatala tjugofem åren och fått ryggraden smält. Blygrå i ansiktet, slocknade blickar; skulle det vara möjligt att den doktor Kapff skrämt dem till Jesus allesammans? Underligt såg det ut. 
<sec/>
Rosenius såg ut som friden och strålade av himmelsk glädje. Han erkände visserligen att han var en genomusel syndare, men Jesus hade renat honom och nu var han lycklig. Han såg lycklig ut. Är det möjligt att det fanns en lycklig mänska? Varför blevo då icke alla läsare! 
<sec/>
Johan hade ändock icke erfarit nåderörelsen och han hade ofrid. Det var för liten publik för att den skulle kunna komma honom att tro det endast här i huset vid Övre Bangränden de salige hade sin boning. Alla de stora kyrkorna där döda präster predikade voro ju fulla av blivande osalige. 
<sec/>
På eftermiddan läste han Thomas a Kempis och Krummacher. Därpå gick han ut till Haga och bad hela Norrtullsgatan efter att Jesus skulle söka honom. I Hagaparken sutto små familjer med matkorgar och ungdom lekte. Var det möjligt att alla dessa skulle resa till helvetet? Ja visserligen! Orimligt, svarade hans goda förstånd. Men det var så. En kalesch med fina herrar och damer körde förbi. Och de där, de voro alleredan dömda! Men de hade roligt åtminstone. De livliga tavlorna, glada mänskor fördystrade honom än mer och han kände den förfärliga ensamheten i en folkhop. Trött i tankarne gick han hem, nedslagen som en författare, vilken sökt disposition med våld, men ej kunnat finna den. Och han lade sig på sin säng och längtade från hela livet. 
<sec/>
På aftonen kommo syskonen hem glada och bullrande, och frågade om han haft roligt. 
<sec/>
– Ja, svarade han, har ni? 
<sec/>
Och nu fick han detaljer om utfärden, och kände styng i hjärtat, var gång han avundades dem. Styvmodren såg icke åt honom, ty hon hade begått sabbatsbrottet. Det var hans tröst! Nu skulle det genomskådade självbedrägeriet ha tärt upp sig och dött, men då inträder en ny viktig faktor i hans liv som eldar upp självplågningen till fanatism, varpå den dör knall och fall. 
<sec/>
Hans liv hade icke varit så ursinnigt jämntrist under dessa år såsom det senare i perspektiv tedde sig, då alla mörka punkter voro tillräckligt många att smälta ihop till en enda grå fond. Men bakom och under allt vilade hans tillbakatryckta ställning i livet såsom barn då han var manbar, läroämnenas oförmåga att intressera, hans kiliasm, eller väntan på döden vid tjugofem år, hans otillfredsställda släktdrift, omgivningens olika bildningsgrad och oförmåga att begripa honom. 
<sec/>
Med styvmodren följde tre unga flickor i huset, hennes systrar. De öppnade snart vänskap med styvsönerna och gjorde promenader, kälkbacksåkningar och lekar tillsammans. De sökte alltid åstadkomma försoningar; erkände systerns fel för gossen och därmed var han genast nöjd, så att hans hat gav sig. Även mormodren tog förmedlarens roll och uppträdde slutligen avgjort som vän till Johan och bad mången gång stormen lägga sig. Men ett fatalt öde kom honom att förlora denna vän också. Fastren hade icke tyckt om det nya giftermålet och brytning med brodern hade inträtt. Detta var en stor sorg för gubben. Umgänget upphörde och man såg varann icke mer. Det var högfärd naturligtvis. Men en dag möter Johan kusinen, då en äldre flicka, mycket fint klädd, på gatan. Hon var nyfiken höra om det nya giftermålet och promenerar med Johan på Drottninggatan. 
<sec/>
Hemkommen träffar han mormor som i vassa ordalag förehåller honom att han icke hälsat henne i Kungsbacken, men hon förstod nog att han var i för fint sällskap för att vilja hälsa på gumman. Han bedyrade sin oskuld, men förgäves. Som han icke hade många vänner var denna förlust smärtsam. 
<sec/>
Emellertid följde även umgänge med andra unga flickor av styvmodrens bekantskaper. Det lektes lekar, pantlekar efter tidens enkla seder, och man kysste flickorna och tog dem om livet. Och en vacker dag hade han lärt sig dansa, samt blev en ivrig valsör. Detta blev en mycket god uppfostran för ynglingen, ty därigenom vandes han att se och vidröra kvinnokroppen utan att hans lidelser väcktes. Första gången han skulle kyssas, darrade han, men snart var han lugn. Elektriciteten fördelades, fantasierna fingo fast form och drömmarne blevo mera ostörda. Men elden brann och djärvheten trädde fram, ett par gånger. Vid en pantlösning i ett mörkt rum, tog han en ung vacker svarthårig flicka på brösten, som endast doldes av en tunn garibaldiskjorta. Hon fräste. Han skämdes efteråt, men kunde icke underlåta tycka sig manlig. Om hon inte hade fräst, bara! 
<sec/>
En sommar vistades han med styvmodren hos en av hennes släktingar, en lantbrukare i Östergötland. Där blev han behandlad som gentleman och blev ganska god vän med styvmodren. Men det räckte inte länge och snart stod striden i ljusan låga. Så gick det upp och ner, fram och åter. 
<sec/>
Vid denna tid är det som han ingår, nu vid femton års ålder sin första reguljära kärleksförbindelse, om det nu var kärlek. Kulturkärleken eller den rena kärleken är en mycket förfalskad och komplicerad känsla och är i botten osund. Ren kärlek är en självmotsägelse om man nämligen i begreppet ren inför betydelsen osinnlig. Kärleken såsom släktdrift skall vara sinnlig om den skall vara sund. Såsom sinnlig måste den älska kroppen. Under det ruset pågår ackommodera sig själarne och sympati uppstår. Sympati är vapenvilan, kompromissen. Därför utbryter vanligen antipatien när det sinnliga bandet lossnat, icke tvärtom. Men ordet sinnlig har genom Kristendomens kadaverösa moral fått en låg betydelse: Anden är fången i köttet; döda köttet och giv anden fri. Nu äro likväl anden och köttet ett så att om man dödar köttet dödar man anden. 
<sec/>
Kan vänskap uppstå och vara mellan de olika könen? Endast skenbart, ty könen äro födda fiender; + och – förbli alltid motsättningar, positiv och negativ elektricitet äro fiender, men söka varandra för att komplettera varandra. Vänskap kan endast uppstå mellan personer med samma intressen, samma åskådningar ungefär. Man och kvinna äro genom samhällsordningen födda med olika intressen, olika åskådningar; därför kan vänskap mellan könen endast uppstå i äktenskapet där intressena bliva de samma, men då endast så länge kvinnan ägnar hela sitt intresse åt familjen, för vilken mannen arbetar. Så snart hon ägnar sig åt något utanför familjen, är fördraget brutet, ty mannen och kvinnan ha fått skilda intressen, och nu är det slut med vänskapen. Därför äro andliga äktenskap omöjliga såsom ledande till mannens slaveri, och därför förestår äktenskapets snara upplösning. 
<sec/>
Femtonåringen förälskade sig i en kvinna på trettio år. Hade det varit ren, sinnlig kärlek, då hade man kunnat misstänka något osunt hos honom, men han kunde till sin heder skryta med att hans kärlek var osinnlig. 
<sec/>
Hur han kom att älska henne? Många motiv som alltid, icke ett enda. 
<sec/>
Hon var värdens dotter, hade som sådan en överordnad ställning och huset var rikt, och öppet för gäster. Hon var bildad, beundrad, härskarinna i huset, duade sin mor; hon kunde vara värdinna, förde konversationen, omgavs av herrarne, som alla ville bli uppmärksammade av henne. Därtill var hon emanciperad, utan att vara fientlig mot männen; hon rökte och drack sitt glas, men icke med osmak. Därjämte var hon trolovad med en man som fadren hatade och som han ej ville ha till måg. Fästmannen vistades i utlandet och skrev sällan. I huset umgingos en häradshövding, teknologer, en litterat, präster, borgare. Alla fladdrade omkring henne. Johans far beundrade henne, styvmodren fruktade henne, bröderna uppvaktade. Johan höll sig bakom alla andra, och observerade henne. Det dröjde länge innan hon upptäckte honom. Slutligen en kväll, när hon gnistrat och upptänt alla herrar drog hon sig trött in i ett förmak där Johan satt. 
<sec/>
– Gud, vad jag är olycklig! sade hon för sig själv och kastade sig på soffan. 
<sec/>
Johan gjorde en rörelse och blev sedd. Han ansåg sig böra säga något. 
<sec/>
– Är ni så olycklig som skrattar jämt. Ni är bestämt inte så olycklig som jag ändå. 
<sec/>
Hon tittade på pojken, tog upp samtal och de voro vänner. 
<sec/>
Sedan talade hon helst med honom. Detta höjde honom. Han var förlägen när hon lämnade en krets av vuxna män för att sätta sig bredvid honom. Han började nu gräva i hennes själ, gjorde frågor och anmärkningar om hennes själstillstånd som röjde att han observerat mycket och tänkt mycket. Han fick övertaget och blev hennes samvete. När hon skämtat för livligt en kväll kom hon till ynglingen för att bli straffad. Det var ett slags behaglig flagellation som en smekning. Slutligen började herrarne bry henne för pojken. 
<sec/>
– Kan ni tänka er, sade hon en aftonstund, de påstår att jag är kär i er. 
<sec/>
– Det säger de om alla av olika kön som äro vänner. 
<sec/>
– Tror ni att vänskap kan finnas mellan man och kvinna? 
<sec/>
– Ja, det är jag viss på, svarade han. 
<sec/>
– Tack, sade hon, och räckte sin hand. Hur skulle jag som är dubbelt så gammal som ni, som är ful och sjuk, kunna vara kär i er; och så är jag ju förlovad till! 
<sec/>
Nej det var naturligtvis inte möjligt att en gammal och ful kvinna kunde vara betagen i en ung, väl utvecklad, gymnasticerad ynglings kropp, helst ynglingen hade små knubbiga händer med långa väl skötta naglar, små fötter och smäckra ben med starka vador och ännu bevarade ett friskt hull med gryende skäggväxt. Men logiken är inte så stark när hjärtat är dårat. Att Johan däremot skulle älska en trettioårig kvinna, lång och karlavulen, med saknad av alla kvinnliga behag, som hade sockersjuka och vattsot, det var nästan orimligt. 
<sec/>
Men efter den betan tog hon övertaget. Hon blev moderlig. Det grep honom; och när hon sedan raljerades för sin böjelse, kände hon sig nästan generad, samt slog bort alla andra känslor än de moderliga och började arbeta på hans omvändelse, ty hon var läserska också. 
<sec/>
De råkades i en fransysk konversationscirkel och hade långa promenader hem, under vilka de talade franska. Det var lättare att säga kinkiga saker på ett främmande språk. Därpå började han skriva franska krior för henne, som hon rättade. 
<sec/>
Fadrens beundran för den gamla flickan avtog och det där fransktalandet vidrade styvmodren emedan hon icke förstod det. Äldre brodrens prerogativ på franskan var också därmed neutraliserat, vilket förargade fadren så att han en dag säger åt Johan att det var obelevat tala ett främmande språk i närvaro av personer som ej förstodo det, och han kunde inte förstå hur mamsell X som skulle vara så bildad, gubevars, kunde tillåta sig sådan ogrannlagenhet. Men hjärtats bildning var icke det samma som bokbildning. 
<sec/>
Hon var icke tåld numera i huset och de blevo »förföljda». Därtill kom att familjen flyttade till granngården så att umgänget blev mindre livligt. 
<sec/>
Första dagen efter flyttningen var Johan uppriven. Han kunde icke leva utan hennes dagliga sällskap; han kunde icke leva utan detta stöd som lyftat honom ur hans åldersklass upp ibland de vuxna. Att gå dit in till henne och söka henne som en löjlig älskare, nej, det kunde han icke. Återstod bara att skriva brev! Och nu öppnas en korrespondens som räckte ett år. Styvmodrens syster som avgudade den intelligenta och glada flickan lämnade breven, i hemlighet, och brevskrivningen gjordes på franska att i händelse av konfiskering förbli hemlig, utom det att man rörde sig lättare under denna betäckning. Vad breven handlade om. Om allt. Om Jesus, om kampen mot synden, om livet, döden, kärleken, vänskapen, tvivlet. Hon var även något läserska, men umgicks med fritänkare och led av tvivel, tvivel på allt. Johan var ömsevis hennes stränge lärare, ömsevis hennes straffade son. 
<sec/>
Några översättningar av de franska kriorna kunna ge ett begrepp om oredan i bådas inre. 
<sec/>
Det mänskliga livet är en strid från början till slut. Vi födas alla till detta eländiga liv under omständigheter fulla av bekymmer och smärtor. Barndomen har redan sina små sorger och obehag; ungdomen har sina stora frestelser på vilkas besegrande hela livet beror. Mannaåldern har sina bekymmer för existensen och uppfyllandet av plikterna; ålderdomen slutligen har också sina taggar och sin bräcklighet. Vad äro alla njutningar, all glädje som så många mänskor anse för livets högsta goda? Vackra illusioner! Livet är endast en oavlåtlig strid med motgångar och olyckor, vilken strid först skall sluta med döden. Men låtom oss betrakta saken från en annan sida. Finnas inga anledningar till att vara nöjd och glad? Jag äger ett hem, föräldrar, som ägna omsorg om min framtid, jag lever i tämligen goda omständigheter, har en god hälsa, skall jag då icke vara nöjd och glad? Jo, men ändock är jag det ej. Betrakta den fattige arbetaren, som efter slutat dagsverk återvänder till sin enkla hydda där fattigdomen råder; han är lycklig och till och med glad. Han skulle fröjdas åt en småsak som jag föraktar. O, jag avundas dig lyckliga människa som äger den sanna glädjen! 
<sec/>
Men jag är bedrövad. Varför så? – “Du är missnöjd”, svarar du. – Nej alls icke, jag är ganska nöjd med min lott, och begär ingenting. Hur är det då fatt? Ah, nu vet jag det; jag är icke nöjd med mig själv, och icke med mitt hjärta som är så fullt av elakhet och vrede. Bort ifrån mig dessa elaka avsikter, jag vill med Guds hjälp försöka vara lycklig och nöjd. Ty man är endast lycklig då man är nöjd med sig själv, sitt hjärta och sitt samvete. 
<sec/>
Väninnan tyckte icke om denna förnöjsamhet utan ändrade sista punkten så att missnöjet skulle hållas vid liv. Hon skrev över: 
<sec/>
»Man är lycklig först då hjärtat och samvetet säga en att man sökt och funnit den ende gode Läkaren som kan bota alla hjärtats sår, och då man vill uppriktigt följa Hans råd.» 
<sec/>
Detta jämte långa samtal föranledde ynglingens hastiga omvändelse (omsvängning) till den sanna (väninnans) tro, och gav anledning till följande utgjutelse, i vilken han disciplinerat sin uppfattning om tro och gärningar. (1864) 
<sec/>
Vad är lyckan? De flesta världsmänniskor anse lyckan såsom besittandet av stora rikedomar och allt världens goda för att därigenom kunna tillfredsställa sina syndiga önskningar och passioner. Andra som icke äga så stora fordringar finna lyckan i blotta välmågan, hälsan och i att befinna sig »lyckliga» i skötet av sin familj. Andra åter som icke äga ens så höga fordringar på den världsliga »lyckan» och som äro fattiga, äta dålig kost förskaffad medelst träget arbete, äro nöjda med sin lott och till och med lyckliga. De kunna till och med tänka: vad jag är lycklig i jämförelse med dessa rika som aldrig äro nöjda. Emellertid äro dessa verkligen lyckliga, emedan de äro nöjda? Nej, det finns ingen lycka utan dygd. Ingen är lycklig utom den som för ett verkligen lyckligt liv. Nåväl, men det finns många verkligt dygdiga människor. Det finns mänskor som aldrig sjunka i laster, som föra ett anspråkslöst liv, som icke såra någon, som äro benägna att förlåta, och som uppfylla sina plikter samvetsgrant, de äro till och med religiösa; de gå i kyrkan varje söndag, vörda Gud och hans heliga ord (dock utan att vara pånyttfödda av den Helige Ande!). Nå, äro de då icke lyckliga, då de ju äro dygdiga? – Det finns ingen dygd utan sann religion. Dessa dygdiga »världsmänskor» äro i själva verket mycket sämre än de mest lastbara. De förra hava insövt sig i en moralisk säkerhet (certitude morale), de finna sig vara bättre än andra människor och rättfärdiga inför Den Heliges ögon. Men det är just dessa fariséer som uppfyllda av egenkärlek tro sig förtjäna den eviga saligheten genom sina gärningar. Vad äro dock våra gärningar inför den helige Guden? Synder och ingenting annat än synder. Dessa människor som tro sig rättfärdiga, hava den största svårighet att omvända sig, emedan de icke anse sig ha behov av någon Medlare, då de själva vilja vinna himlen genom sina gärningar. En »gammal syndare» däremot, han kan, efter att ha blivit väckt, finna sig dålig och känna behovet av en frälsare. Den sanna lyckan består i »att hava frid med Gud i sitt hjärta genom Medlaren Jesus Kristus». Man kan icke finna denna frid förrän man insett sig vara den största av alla syndare och därpå flyr till sin frälsare för att i honom finna återlösning. Vad vi äro dåraktiga som stöta ifrån oss lyckan. Vi veta alla var den står att finna, men i stället för att söka den, söka vi olyckan under föregivande att vi söka lyckan. 
<sec/>
Härunder skrev väninnan: Mycket bra skrivet. – Det var också sina egna tankar eller ord åtminstone som hon läst. 
<sec/>
Tvivel gnagde honom emellanåt och han rannsakade sina innersta njurar. Sålunda skrev han över ett självvalt ämne. 
<sec/>
Egoismen styr alla våra handlingar. 
<sec/>
Man säger vanligen: »denna mänska är så god, och så välgörande mot sin nästa, alla hans handlingar äro goda, han är dygdig, och allt vad han gör härflyter av barmhärtighet och kärlek till det rätta och sanna.» Nåväl, gå in i ditt hjärta, och forska något. Du träffar en tiggare på gatan; den första tanke som griper dig är visserligen denna: »vad den mannen är undantog han väninnan genom den noten? Ini texten straffar han sig själv. olycklig, jag vill göra en god gärning och hjälpa honom». Du beklagar honom och ger honom en slant. Men griper dig icke sedan en tanke sådan som denna. Oh, vad det är gott att vara välgörande och barmhärtig, det gör hjärtat så gott att ha fått ge en allmosa åt en fattig. Vilket var motivet till din handling? Var det verkligen kärlek eller barmhärtighet? Då uppträder i ditt hjärta ditt kära jag och dömer dig: det var för ditt jag du gjorde det, det var för att lugna ditt hjärta, tillfredsställa ditt samvete. 
<sec/>
Det var en tid då min avsikt var att bli präst, i själva verket en god avsikt. Men vilket motiv hade jag därtill? Var det för att tjäna min Frälsare och arbeta för honom, eller endast av kärlek till honom? Nej, jag var feg, och jag ville göra min börda och hans kors lätta, och undvika de stora frestelser som mötte mig överallt. Jag fruktade mänskorna. Se där motiven! – Tiderna förändras. Jag insåg att jag icke kunde föra ett liv såsom en kristen, i sällskap med sådana kamrater vilkas gudlösa samtal jag dag ut och dag in måste åhöra, och så valde jag en annan bana på vilken jag kunde vara mera oberoende eller åtminstone ... 
<sec/>
Här är krian avbruten. Den är även orättad. Skulle den röra de nya sergeantintentionerna? Möjligen. 
<sec/>
Andra stilar handla om skaparen i naturen och tyckas omedvetet påtryckta av Rousseau ur vilken man fick läsa utdrag i Staaffs Läsebok i franska språket. Han talar nämligen om herdar och näktergalar, vilka han aldrig sett eller hört. 
<sec/>
Långa utredningar och bevisföringar hade de även rörande sitt förhållande. Var det kärlek eller vänskap. Men hon älskade ju en annan man, som hon nästan aldrig talade om. Johan observerade aldrig hennes kropp. Han såg endast hennes ögon, som voro djupa och uttrycksfulla. Det var icke heller modren han precis dyrkade, ty han längtade aldrig att lägga sitt huvud i hennes knä om han var aldrig så olycklig, och vilken längtan han kände till andra kvinnor. Han hade nästan fasa för att vidröra henne, icke det dolda begärets fasa, utan avsmakens. Han dansade en gång med henne, men gjorde icke om det. När det blåste ute och hennes klänning lyftes, såg han bort. Det var nog vänskap och hennes själ var tillräckligt manlig och hennes kropp också för att en vänskap skulle kunna uppstå och räcka. Andliga äktenskap kunna därför endast finna rum mellan mer eller mindre asexuerade och där de finnas skall man alltid observera något anormalt. De bästa äktenskap, det vill säga de som bäst uppfylla sin verkliga bestämmelse, äro just de »mal assortis». 
<sec/>
Antipati, olikhet i åsikter, hat, förakt kunna åtfölja den sanna kärleken. Olika intelligenser och karaktärer frambringa de rikaste barnen, vilka ärva bådas anlag. Fru Marie Grubbe som led av överkultur söker och söker med fullt medvetande en andlig make. Hon blir olycklig, ända tills hon får en stalldräng som ger henne vad hon behöver och stryk till. Det var vad hon behövde såsom komplement. 
<sec/>
Emellertid nalkades konfirmationen. Den var uppskjuten i det längsta för att hålla ynglingen bland barnen. Och även den skulle begagnas som krossning. – Fadren uttalade vid meddelandet av sitt beslut den förhoppningen att kursen skulle smälta isen kring hans hjärta. 
<sec/>
Nå det blev en bakläxa med besked. Först ner bland underklassens barn, tobaksbindare och sotare, lärgossar av alla slag. Han kände medlidande med dem som tillförene, men han älskade dem ej, kunde icke och ville icke närma sig dem. Han hade vuxit ifrån dem genom uppfostran såsom han vuxit från sin familj. 
<sec/>
Han blev skolpojke igen; duades och fick läsa innantill; stiga upp vid frågorna och i klump med de andra ta ovett. Prästen var adjunkt och läsare. Han såg ut som om han haft någon smittosam sjukdom eller läst Dr Kapff. Sträng, obarmhärtig, känslolös utan ett nådens eller tröstens ord. Kolerisk, argsint, nervös, var denna inbilska bondpojke alla damers älskling. 
<sec/>
Men genom att höras ofta gjorde han slutligen intryck. Han var svavelpredikant, förbannade teatrar och alla slags nöjen. Lära och leverne skulle vara ett. Johan tog nu itu med sig själv och sin väninna. De skulle ändra liv; icke dansa, icke gå på teatrar, icke skämta. Han skrev numera läsarekrior i skolan och satte sig för sig själv för att slippa höra lättsinniga historier. 
<sec/>
– Fy fan, du är ju läsare, sade en dag en kamrat offentligt. 
<sec/>
– Ja, det är jag, sade han. – Han ville icke förneka sin frälsare. 
<sec/>
Skolan blev nu olidlig. Han led martyrium och han var rädd för världens lockelse, ty han måtte ha känt huru livet lockade. Han fann sig även vara man och ville ut att arbeta, föda sig själv och gifta sig. Att gifta sig var hans dröm, ty under annan form kunde han ej tänka sig förbindelse med en kvinna. Det skulle vara lagligt och helgat. Under dessa drömmar föder han ett beslut, som var nog så bisarrt, men väl hade sina grunder. Ett yrke skulle det vara som var lätt att lära, som födde sin man snart, en plats där han ej skulle vara den sista, men ändock icke skulle vara hög; en ringa, ödmjuk ställning, men som förenade ett rörligt hälsosamt liv i fria luften med en snart vunnen ekonomisk ställning. Rörelsen i fria luften, ett liv i gymnastik var kanske huvudmotivet när han valde att bli underofficer på ett kavalleriregimente, för att undgå det där fatala dödsåret, för vilket prästen ånyo skrämt honom. Skulle det kunnat vara uniformen och hästen också? Vem vet? Mänskan är ett underligt djur, men han hade ju avslagit kadettuniformen! 
<sec/>
Väninnan avrådde allt vad hon kunde; hon utmålade sergeanterna som de sämsta av alla mänskor. Men han var stark och sade att tron på Jesus skulle hålla honom ren från besmittelse, ja han skulle predika Kristus för dem och göra dem alla rena. Så gick han till fadren. Denne tog det hela som en fantasi, talade om den förestående studentexamen som skulle öppna hela världen för honom. Och så gömde han saken tills vidare. 
<sec/>
Styvmodren hade fått en son. Johan hatade den av instinkt, som en konkurrent för vilken hans mindre syskon skulle vika. 
<sec/>
Men väninnans och läseriets makt över honom voro så stora att han av självspäkning ålade sig att tycka om den lilla. Han bar honom i sina armar och vaggade honom. 
<sec/>
– Det var visst när ingen såg det, sade styvmodren senare, då han drog fram med detta som bevis på sin goda vilja. – Ja det var just när ingen såg det, ty han ville ej skryta med det. Eller skämdes över det. Offret var uppriktigt när det skedde; när det blev motbjudande upphörde det. 
<sec/>
Konfirmationen försiggick efter grundliga duvningar, enskilt, offentligt, i kyrkans kor med halvmörker, under en serie passionspredikningar, ändlösa samtal om Jesus, späkningar, så att stämningen icke kunde dyrkas opp högre. Efter storförhöret bannade han upp väninnan emedan han sett henne skratta. 
<sec/>
Själva nattvardsdagen höll kyrkoherden predikan. Det var en gammal upplyst mans välvilliga råd till ungdomen för livet; det var hjärtligt och tröstande; inga domsbasuner, intet straff för obegångna synder. Men han var död han, och vännerna hade redan intalat ynglingen emot honom. Ibland under predikan tyckte han det föll som balsam på det såriga hjärtat, och det föreföll honom stundom såsom om gubben hade rätt. Själva akten vid altaret, av vilken han väntat sig så mycket, förfelade också sitt intryck. Orgeln slet i timmar på O, Guds Lamm, Miserere; gossar och flickor gräto och voro halvdöda såsom vid åsynen av en avrättning. Men Johan var bara slö. Han visste varken fram eller åter. Nådemedlen hade han sett på för nära håll i klockargårdarna och saken var driven in absurdum. Den var nu mogen att falla. Och den föll! 
<sec/>
Han fick hög hatt; ärvde brors avlagda kläder som voro rymliga och fina. Vännen, med pincenén fick nu hand om honom. Denne hade visserligen aldrig övergivit honom under läseriet. Han tog saken lätt, välvilligt, överseende och med en viss beundran för hans martyrskap och fasta tro, som han ville sätta i handling. Men nu ingrep han. Han tog honom med på middagspromenad. Visade honom på stadens skönheter, sade namnen på aktörerna i hörnet av Regeringsgatan, och nämnde officerarne som förde paraden. Johan var blyg ännu, och saknade självtillit. 
<sec/>
En middag klockan tolv när de skulle gå till Grekiskan, sade vännen: 
<sec/>
– Kom med in på Tre Remmare och ät frukost. 
<sec/>
– Nej, vi måste i Grekiskan! 
<sec/>
– Ah, vi ge Grekiskan lov i dag. 
<sec/>
Skolka! Det var första gången. Men litet ovett var man karl till att ta. 
<sec/>
– Ja men jag har inga pengar! 
<sec/>
– Nå, vad hör det hit, när jag bjuder! Han blev stött. 
<sec/>
De gingo in på källaren. En skön lukt av biffstek slog emot dem; kyparne togo av rockarne och hängde upp hattarne. 
<sec/>
– Matsedeln! ropade vännen med säkerhet, ty han åt på källare sedan ett par år! 
<sec/>
– Vill du ha biffstek? 
<sec/>
– Ja, då! 
<sec/>
Han hade icke ätit biffstek mer än två gånger i sitt liv. 
<sec/>
– Smör, ost och brännvin; och två halva öl! 
<sec/>
Utan vidare slog han i supen. 
<sec/>
– Nej, men, jag vet inte om jag törs! 
<sec/>
– Har du aldrig supit förr! 
<sec/>
– Nej! 
<sec/>
– Ah ta’n du, den gör så gott! 
<sec/>
Han tog den. Ah! Det värmde i kroppen, tårarne stego upp i hans ögon och en lätt dimma lägrade sig över rummet; men genom töcknet klarnade det upp; och krafterna växte, tanken arbetade, synpunkterna blevo nya, och allt det mörka flydda ljusnade. Och så den saftiga köttbiten. Det var mat. Vännen åt ostsmörgås till. Johan sade: 
<sec/>
– Vad säger källarmästarn om det! 
<sec/>
Vännen log som en farbror emot honom. 
<sec/>
– Ät du, det kostar lika mycket! 
<sec/>
– Nej men ostsmörgås till biffstek. Vilket oskick. Men Gud vad det var gott! – Han tyckte sig aldrig ha ätit förr. Och så öl. 
<sec/>
– Ska vi ha en hel halvbutelj var, är du galen? 
<sec/>
Så var det då att äta en gång! Det var ingen så tom njutning som den bleka mannen påstått! Nej, det var en solid njutning att känna stark blod rulla i halvtomma ådror som skulle förse nerverna till livets kamp! Det var en njutning att känna bortrunnen mannakraft återvända och att känna en halvkrossad viljas slappa senor åter spännas. Hoppet vaknade, dimman blev ett rosenrött moln och vännen lät honom titta in i framtiden sådan den diktades av vänskapen och ungdomen. Dessa ungdomens illusioner på livet, vadan komma de? Av kraft säger man. Men förståndet, som sett så många barndomsönskningar krossade, borde kunna sluta till orimligheten av ungdomsillusionernas förverkligande. Alla dessa drömmar äro osunda hallucinationer framkallade av otillfredsställd drift, och de skola försvinna en gång och då skola mänskorna bli förståndigare och lyckligare. 
<sec/>
Johan hade icke lärt att fordra av livet annat än frihet från tyranni och tillgång till bröd. Det var ju tillräckligt. Han var ingen Aladdin och trodde icke på lyckan. Han ägde nog krafter, men kände dem ej. Vännen skulle upptäcka honom. 
<sec/>
– Du ska ut och ruska opp dig med oss ibland, sade han, och inte sitta hemma och kura. 
<sec/>
– Gå ut, ja, det kostar pengar det, och jag får aldrig några. 
<sec/>
– Skaffa dig på lektioner då. 
<sec/>
– Lektioner? Jag? Tror du jag skulle få lektioner? 
<sec/>
– Du som har så goda kunskaper, det måtte väl gå lätt. 
<sec/>
Han hade goda kunskaper! Det var ett erkännande eller smicker som läsarne kallade det, och det föll i god jord. 
<sec/>
– Ja, men jag har inga bekanta! Inga relationer! 
<sec/>
– Säg bara åt rektorn, så går det! Det har gått för mig! 
<sec/>
Johan vågade knappt tro på en sådan lycka som att kunna förtjäna pengar. Men när han hörde att andra kunde det och han jämförde sig med dem, ja, men de hade tur de. 
<sec/>
Vännen satte fart i honom, och snart hade han läxläsning om kvällarne och satt som lärare i en flickpension. 
<sec/>
Nu vaknade hans självkänsla. Pigorna hemma kallade honom herr Johan, och lärarne i skolan interpellerade klassen, mina herrar. Därmed företager han på eget bevåg att reformera sitt skolväsen. Först slutade han grekiskan, som han länge bett fadren få slippa, men förgäves. Detta verkställde han nu på eget bevåg och fadren fick icke veta det förrän långt efter studentexamen. Därpå inställde han all läsning av matematik sedan han fått veta att en latinare hade rättighet att sakna betyg i det ämnet. Vidare slarvade han med latinet. Han skulle ta igen allt på en månad före examen genom blockläsning. Därpå införde han den ordningen att han under lektionerna läste franska, tyska och engelska romaner. Frågorna gingo vanligen i ordning, och han satt med sin bok för sig ända tills frågan nalkades, då han räknade ut vad han skulle få och i hast preparerade sig. De levande språken blevo nu hans styrka jämte naturvetenskaperna. 
<sec/>
Att läsa läxor med minderåriga var en ny förfärlig bakläxa, men det var ett arbete som betalade sig. Naturligtvis var det endast pojkar med motvilja för läsning som begagnade sig av extra lärare. Det var ett grymt arbete för hans rörliga hjärna att ackommodera sig efter dessas. De voro omöjliga! De kunde icke vara uppmärksamma. Han trodde att de voro trilskna. Sanningen var att de kunde icke vilja vara uppmärksamma. Dessa gossar ansågos med orätt vara dumma. De voro tvärtom vakna; deras tankar spelade omkring verkligheter, realiteter och de syntes snarare ha genomskådat absurditeten i läroämnena. Många av dem blevo sedan duktiga karlar, i livet, och än fler skulle ha blivit det om de ej tvungits av föräldrar att göra våld på sin natur och fortsätta studierna. I flickpensionen läste han endast med de små. De stora däremot gingo lösa i rummet och visade strumporna mot bordsben och stolsfötter, och han hade ett gott öga till dem, men vågade inga närmanden. 
<sec/>
Nu upptogs en ny strid med väninnan som såg hans ändrade sätt. Hon varnade för vännen, som smickrade honom, och hon varnade för de unga flickorna, om vilka han talade med en viss värme. Hon var svartsjuk. Hon vädjade till Jesus, men Johan blev tankspridd och så drog han sig ifrån henne. 
<sec/>
Det var nu ett muntert och verksamt liv han förde. Paraden och blandare hos Andalusiskan. Om kvällarne serenader, ty han sjöng nu med i en kvartett, punsch och en lindrig kurtis med schweizeriflickor. Han blev kär i en liten blond hos Andalusiskan, som satt och sov innanför disken. Han ville rädda henne, åt sig, inackordera henne i en prästgård, bli präst själv och gifta sig med henne. Men kärleken gick snart över då han en kväll såg kamraterna ta henne på bröstet inne i ett enskilt rum. 
<sec/>
Under allt detta var Jesus suspenderad, men en svag grundton av gudsnådelighet och askes ljöd ännu efter. Han bad ännu av vana, men utan hopp om bönhörelse, då han så länge sökt den bekantskap som påstods vara så lätt att finna hemma, bara man bultade aldrig så litet på nådens dörr. Och sanningen att säga, var han icke heller angelägen att bli tagen på orden. Om dörren öppnats och den korsfäste ropat stig in, skulle han ej varit glad. Hans kött var för ungt och sunt att ha lust bli korsfäst. 
<chapter/>

<chaptername>Kap. VIII.</chaptername>

<chaptername>Islossningen.</chaptername>

<sec/>
Det var skolan som uppfostrade, icke hemmet. Familjen är för trång och har för små själviska antisociala syften. Inträder där till på köpet sådana abnorma förhållanden som omgifte, så är familjens enda berättigande slut, och en död moders barn borde helt enkelt tagas ifrån familjen, om fadren gifter om sig. Därmed vore alla parters intressen tillgodosedda, och fadrens icke minst, som kanske är den mest lidande vid bildande av en ny kulle. I familjen fanns endast en (eller två) rådande viljor utan appell; därför ingen rättvisa möjlig. I skolan fanns en ständig och vaken jury, som fällde kamrat eller lärare utan skonsamhet. Ynglingarne började avvildas och grymheten lade sig; sociala instinkter vaknade; man började inse att de egna intressena måste befordras gemensamt genom kompromisser. Förtryck fick icke äga rum, ty medlemmarne voro tillräckligt många att göra parti och revolt. En lärare, som illa behandlades av en lärjunge kunde snarast få rättvisa genom att vädja till lärjungarne. Men även deltagande i större allmänna angelägenheter, folkets och nationens, mänsklighetens började visa sig. 
<sec/>
Under Danska kriget 64, bildades en fond för inköp av krigstelegram, vilka anslogos på svarta tavlan, lästes med intresse av lärarne och gåvo anledningar till förtroliga samtal, till lärarnes mognare reflexioner över krigets uppkomst och orsaker. Man var ensidig skandinav naturligtvis och frågan bedömdes från studentmötenas synpunkt. Preuss- eller tyskhatet grundlades nu till det kommande kriget och antog redan vid den avhållne gymnastikläraren löjtnant Betzholtz’ begravning ett stillsamt fanatiskt drag. Vid hans likkista skedde en försoning mellan Lyceum och Gymnasium, och sångövningarne leddes på Gymnasii lokal av Oskar Torssell från Lyceum samt Georg Göthe från Gymnasium. Kunglig Sekter Pauli hade skrivit nya verser till Tonernas vågor och Conny Burman anförde körerna. 
<sec/>
Uppträdena utanför La Croix’ salong med de bekanta vattensprutningarne gjorde endast en löjlig effekt, och man fick aldrig riktigt reda på vad frågan gällde. 
<sec/>
Aftonbladstelegrammet om »Han selv och de 20.000 männen» blev icke heller klart. 
<sec/>
Året 65 nalkades. Läraren i historia, adelsman och aristokrat, en känslofull och välvillig man, sökte sätta ynglingarne in i frågan. Partier hade bildats i klassen och en av Riddarhustalarnes söner en greve S. allmänt avhållen och värderad var chef för opponenterna mot förslaget. Han var av gammal tysk svärdsriddarsläkt, fattig, umgicks på förtrolig fot med sina kamrater, men hade bördskänslan starkt rotad. Dagarne före sista voteringen hade kamrater varit nere och hjälpt till att spotta åt prästeståndet. Batalj, mera på lek, uppstod i klassen och bord och bänkar kastades i en hög. 
<sec/>
Så var saken igenom. Greve S. uteblev från lektionen. Läraren i historia talade med rörelse om det offer ridderskapet och adeln gjort på fosterlandets altare, då det avstått sina privilegier. Den gode mannen visste ännu icke att privilegier icke äro rättigheter, utan tagna förmånsrätter som kunna återbördas såsom egendom vid vissa mindre lagliga köp. Han bad klassen visa hovsamhet över segern och icke såra de besegrade. Den unge greven mottogs också vid sitt återinträde i klassen med utsökt aktning, men känslorna överväldigade honom vid åsynen av dessa många vanbördiges ofrivilliga upphöjelse att han brast i tårar och måste gå ut. 
<sec/>
Johan var icke inne i politiken. Den var naturligtvis såsom ett allmänt intresse bannlyst från hemmet, där endast enskilda intressen tillgodoses, och mycket illa de också. Söner uppfostras såsom de skulle bli söner och förbli söner hela livet utan en tanke på att de skola bli fäder. Men ynglingen hade sin underklassinstinkt som sade honom att en orättvisa höll på att avskaffas, att den högre ytan sänktes så att det blev lättare för den lägre att komma i nivå. Han var naturligtvis liberal, men efter som kungen också var liberal så var man rojalist på samma gång. 
<sec/>
Parallellt med den starka bakströmmen, pietismen, gick nyrationalismen men i motsatt riktning. Kristendomen, som med förra århundradets utgång var förvisad till mytologien hade blivit återupptagen till nåder och som läran hade statsskydd, kunde restaurationens söner icke värja sig för de ånyo invaccinerade dogmerna. Men 1835 hade Strauss’ Leben Jesu gjort en ny bräsch, och även i Sverige sipprade in nytt vatten i de ruttna brunnarne. Boken blev föremål för process, men på den grundvalen byggdes sedermera hela det moderna reformationsverket av självgjorda reformatorer som alltid, ty de andra de reformera icke. 
<sec/>
Kyrkoherden Cramér har äran av att ha varit först. Redan 1859 utgav han sitt Avsked ur Kyrkan, en populär, men kunskapsrik kritik över nya testamentet. Han beseglade sin tro med handling och utgick ur statskyrkan i och med att han avgick från ämbetet. Det var hans skrift som grävde djupast, om ock Ignells höllo sig mera uppe bland teologerna och aldrig kommo ner till ungdomen. Samma år 1859 utkom Sista Athenaren. 
<sec/>
Dess verkan förtogs mycket därav att det arbetet hälsades såsom en litterär succé och förvisades till skönlitteraturens neutrala territorium. Skarpare ingrep Rydbergs Bibelns Lära om Kristus 1862, som väckte teologerna till Ragnarök. Renans Jesu levnad i översättning av Ignell tog alle man, gamla och unga med storm, och den lästes i skolan jämte Cramér, vilket icke var fallet med Bibelns Lära om Kristus. Och med Boströms angrepp på Helvetesläran 1864 voro portarne öppna för rationalismen eller fritänkeriet såsom det kallades. Boströms egentligen obetydliga skrift verkade dock kolossalt genom Uppsalaprofessorns och förre prinsinformatorns stora namn, som den modige mannen riskerade och som ingen efter honom riskerat, sedan det icke längre är någon ära att vara fritänkare eller arbeta för tankens fri- och rättigheter. 
<sec/>
Nog av allting var redo och det behövdes bara en pust för att ynglingens korthus skulle ramla. Det kom en ung ingenjör i hans väg. Denne var tillochmed hyresgäst i väninnans hus. Han observerade Johan länge innan han gick på honom. Johan hade respekt för honom emedan han skulle ha så gott huvud, och han var nog något svartsjuk också. Väninnan förberedde Johan på bekantskapen och varnade honom. Det var en ytterst intressant person med briljant huvud, men han var farlig. Johan träffade mannen. Det var en starkt byggd värmlänning, med grova hederliga drag, ett gott barnsligt leende när han log vilket icke hände ofta, mera tyst än bullrande. De voro genast bekanta. Första kvällen växlades endast ett par hugg. Det var frågan om tro och vetande. 
<sec/>
– Tron skulle döda förnuftet! menade Johan efter Krummacher. 
<sec/>
– Fy, sade vännen. Förnuftet är en Guds gåva som höjer mänskan över djuret, skall då mänskan förnedra sig till ett djur genom att vräka Guds gåva. 
<sec/>
– Det finns saker, svarade Johan, (efter Norbeck) som man mycket väl tror utan att man begär bevis. Vi tro sålunda på Almanackan utan att veta något själva om planeternas rörelser. 
<sec/>
– Ja, svarade vännen, vi tro, där vi icke känna att vårt förnuft tar emot. Mitt förnuft har icke rest sig mot Almanackan. 
<sec/>
– Ja, svarade Johan, men på Galilei tid tog det emot i allas förnuft att få jorden gå kring solen. Det är bara motsägelseanda, sade man; han vill göra sig originell. 
<sec/>
– Vi leva icke i Galilei tid, svarade vännen, och i vår tids upplysta förnuft tar det emot att tro på Kristi Gudom och de eviga straffen. 
<sec/>
– De där sakerna ska vi inte disputera om, sade Johan. 
<sec/>
– Varför det? 
<sec/>
– De stå över resonemanget! 
<sec/>
– Precis detsamma sa jag för två år sen när jag var troende. 
<sec/>
– Har ni varit ... läsare? 
<sec/>
– Ja, det har jag. 
<sec/>
– Hm! Och ni har frid nu? 
<sec/>
– Nu har jag frid! 
<sec/>
– Hur fick ni det? 
<sec/>
– Jag lärde känna den sanna kristendomens ande genom en predikare. 
<sec/>
– Ni är då kristen? 
<sec/>
– Ja, jag bekänner Kristus! 
<sec/>
– Men ni tror icke att han var Gud! 
<sec/>
– Det har han aldrig sagt själv. Han kallar sig endast guds son, och guds söner äro vi alla. 
<sec/>
Väninnan kom och avbröt samtalet, vilket i parentes sagt var typiskt för religionsdispyter omkring 1865. Johans nyfikenhet var väckt. Det fanns mänskor som inte trodde på Kristus men hade frid. Nu skulle bara kritik icke ha störtat de gamla gudabilderna; fruktan för tomrummet höll honom igen, tills han fick Parker i hand. Predikningar utan Kristus och helvete, det var vad han behövde. Och så vackra predikningar. Erkännas måste att Johan läste dem ytterst hastigt, och att han var mest angelägen om att syskon och anhöriga skulle få njuta av dem på det han skulle kunna gå fri från deras ogillande. Han förväxlade nämligen andras ogillande med ont samvete, var så van att ge andra rätt att han nu föll in i tvedräkt med sig själv. 
<sec/>
Men Kristus inkvisitorn föll, nådavalet, yttersta straff, allt ramlade som om det varit fallfärdigt länge, länge. Han förvånade sig över att det gick så hastigt. Det var som att lägga av urväxta kläder och ta på nya. 
<sec/>
En söndagsmorgon gick han ut med ingenjören i Hagaparken. Det var vår. Hasseln blommade och blåsipporna voro utslagna. Vädret var halvklart, luften ljum och fuktig efter ett nattregn. De talade om viljans frihet. Läseriet hade en mycket svävande uppfattning av saken. Man hade icke fri vilja att bli Guds barn. Den Helige Ande skulle söka en, alltså predestination. Johan hade nog velat bli omvänd, men icke kunnat. Herre skapa i mig en ny vilja, hade han lärt bedja. Men huru kunde han då vara ansvarig för sin onda vilja? Jo, svarade läsaren; genom syndafallet då den med fri vilja begåvade mänskan valde det onda, blev hennes vilja ond genom ärftlighet och ond för alla tider och upphörde vara fri. Och hon kunde endast bli kvitt denna onda vilja genom Jesus och den Helige Andes nådeverkan. Men att bli pånyttfödd berodde icke av hennes vilja utan av Guds nåd. Alltså ofri. Men som ofri fortfor hon att bli ansvarig. Däri låg felslutet. 
<sec/>
Ingenjören var naturdyrkare och Johan också. Vad är denna naturdyrkan som i våra dagar anses så kulturfientlig? Ett återfall i barbari säga några; en sund återgång från överkultur säga andra. När mänskan upptäckt i samhället en inrättning baserad på misstag och orättvisor, då hon inser att samhället i utbyte mot små fördelar pålägger drifter och begär för hårda tvång, då hon genomskådat illusionen om att hon skulle vara en halvgud och guds barn, och finner sig vara en djurart helt enkelt, så flyr hon samhället, vilket var uppbyggt med fästat avseende på mänskans gudaursprung och hon går ut i naturen, i landskapet. Där känner hon sig i sin miljö såsom djur, känner sig inställd som staffage i tavlan, ser sitt ursprung jorden, ängen; ser hela skapelsens sammanhang i ett levande sammandrag; bergen som blivit jord, sjön som blivit regn, ängen som är söndersmulade berg, skogen som stigit ur bergen och vattnet; ser luften i stora massor (himlen) som hon och alla levande varelser andas, hör fåglarne som leva på insekterna, ser insekterna som befrukta växterna, skådar däggdjuren som hon själv lever på. Hon är hemma hos sig. Och i våra dagar med dess naturvetenskapliga världsåskådning skulle en enslig stund i naturen där hela evolutionshistorien är tecknad i levande bilder vara det enda surrogatet för en gudstjänst. Men evolutionsoptimisterna föredraga en stund på en sammankomst inne i en grändhåla där de utösa sina förbannelser över samma samhälle, som de förakta och beundra. De prisa det såsom utvecklingens högsta höjd, men vilja störta det såsom oförenligt med djurets sanna lycka. De vilja ombilda och utveckla det, säga några. Men deras ombildning kan ej ske utan att det bestående störtas i grunden, och de vilja ej några halvmesyrer. Erkänna de då icke att det bestående samhället är en misslyckad evolution och självt kulturfientligt på samma gång det är naturfientligt. 
<sec/>
Samhället är liksom allt en naturprodukt säga de, och kultur är natur. Ja men det är dålig natur, natur på avvägar efter som den motverkar sitt ändamål: lycka. 
<sec/>
Det var emellertid ingenjörens, Johans föregångare och samtidas naturdyrkan som upptäckte kultursamhällets brister och banade väg för den nya åsikten om människans härledning. Redan 1859 hade Darwins Arternas Härledning utkommit, men ännu hade den icke hunnit tränga igenom och ännu mindre blomstra och befrukta. Det var Moleschott som då predikades, och materiens kretslopp var slagordet. Ingenjören plockade med den och sin geologi ner den Mosaiska Skapelsehistorien. Han talade ännu om skaparen, ty han var teist, och såg hans visdom och godhet i de skapade verken. 
<sec/>
Under det de promenera framåt Gamla Haga börja klockorna i staden att ringa samman. Johan stannar och lyssnar: där var Klara förfärliga klockor som ringt in hans sorgliga barndom, där var Adolf Fredriks som skakat honom in till Jesus den korsfästes blodiga famn, där var Johannis, som om lördagarne förkunnat Jakobs Skola att veckan var slut. 
<sec/>
En sakta sydlig vind förde larmet ut ur staden och det genljöd under de höga tallarne, manande, varnande. 
<sec/>
– Ska du gå i kyrkan? frågade vännen. 
<sec/>
– Nej, sade Johan. Jag går aldrig i kyrkan mer. 
<sec/>
– Ja, följ ditt samvete, sade ingenjören. 
<sec/>
Det var första gången Johan uteblev från kyrkan. Det gällde att trotsa både fadrens befallning och sitt samvetes röst. Han exalterade sig och for ut mot religion och familjetyranni och han talade om Guds kyrka i naturen; talade med hänförelse om det nya evangeliet som förkunnade salighet för alla, liv och lycka för alla. Men så tystnade han. 
<sec/>
– Du har ont samvete, sade vännen. 
<sec/>
– Ja, sade Johan. Antingen icke göra vad man ångrar, eller också icke ångra vad man gör! 
<sec/>
– Det senare är bättre! 
<sec/>
– Men jag ångrar mig ändå! Ångrar en rätt handling, ty det vore orätt att hyckla i dessa gamla avgudahus. Mitt nya samvete säger mig att jag har rätt och mitt gamla att jag har orätt. Jag kan aldrig få frid mer! 
<sec/>
Det kunde han icke heller. Hans nya jag stod upp mot hans gamla och de levde i oenighet som olyckliga makar hela hans liv framåt utan att kunna skiljas. 
<sec/>
Reaktionen mot det gamla som skulle utrotas bröt fram i våldsamma angrepp. Fruktan för helvetet var borta, självförsakelsen var enfald, och ynglingens natur tog sin rätt. Konsekvensen blev en ny moral, som han på känsel formulerade så: det som icke skadar någon medmänniska är tillåtet för mig. Han kände att familjetrycket var honom till skada och ingen till gagn; han upphävde sig mot förtrycket. Föräldrarne, som aldrig visat honom kärlek, men pockat på tacksamhet för att de gåvo honom på nåd och med förödmjukelse hans lagliga rätt, visade han nu sina verkliga känslor. De voro honom antipatiska; han visade dem köld. På de oupphörliga angreppen mot fritänkeriet svarade han frankt, kanske övermodigt. Hans halvkrossade vilja började resa sig och han insåg att han hade rättigheter att fordra av livet. 
<sec/>
Ingenjören som tilldelats den Ondes roll förbannades och blev utsatt för bearbetningar av väninnan, som nu ingick vänskapsförbund med styvmodren. Ingenjören hade icke gått till botten med saken, och under antagandet av Parkers kompromiss hade han bibehållit kristendomens självförnekelse. Man skulle vara kärleksfull och fördragsam, följa Kristi exempel och så vidare. Johan hade vräkt alltsammans och kom nu i opposition mot sin lärare. Påtryckt av väninnan, för vilken han närde en stilla böjelse, och skrämd av sina lärors konsekvenser förmåddes han nedsätta följande skrivelse, dikterad av fruktan för den eld han tänt, kärlek till väninnan, vänskap för lärjungen och uppriktig övertygelse. 
<sec/>
»Till min Vän Johan. 
<sec/>
Huru glada möta vi ej våren då han nu kommer för att berusa och förtjusa oss med sin härliga gudomliga friskhet och grönska. Fåglarna uppstämma sina glada och lätta melodier, blå- och vitsippor framskjuta blygsamt sina späda huvuden under granens viskande grenar.» 
<sec/>
– Det var märkvärdigt, tänkte Johan vid läsningen, hur denna flärdfria man som talar så enkelt och sant, kan skriva så svulstigt. Det här är osant. 
<sec/>
»Vilket bröst vare sig gammalt eller ungt vidgas ej för att insupa vårens friska dofter, som sprida himmelsk frid i varje hjärta, trånad, som måste vara en salig aning om Gud och hans kärlek; – (denna vårdoft njutes som en Guds andedräkt.) – Kan nu något ont bo kvar i vårt hjärta? Kunna vi ej förlåta? Ack jo! Vi måste det nu sedan vårsolens kärleksstrålar bortkysst det kylande snötäcket från natur och hjärta. Vi vänta på och längta efter att få se den snöfria marken grönska, det goda och varma hjärtats goda och kärleksfulla handlingar, att se frid och sällhet spridas genom hela naturen.» 
<sec/>
– Förlåta? Jo bevars, bara man ändrade sitt uppförande och gav honom fri. Men man förlät ju icke honom! Med vad rätt fordrade man då överseende från hans sida? Med vad rätt? Det skulle vara ömsesidigt! 
<sec/>
»Johan, du tror dig i naturen och genom förnuftet ha uppfattat Gud på ett bättre sätt än du förut gjorde då du trodde på Kristi Gudom och på Bibeln, men du fattar icke idéen i dina egna tankar. Du har blott uppfattat den skugga som ljuset lämnar bakom ett föremål, men ej huvudsaken, ljuset självt. Du tror att alltid en sann tanke skall förädla människan, men, ack nej, det märker du nog själv i dina bättre ögonblick. Med dina förra åsikter kunde du förlåta ett fel hos en medmänniska, du kunde uppfatta en sak från en god sida om ock den tycktes vara ond; men hur är du nu? Du är häftig och bitter mot en kärleksfull moder, du dömer och är missnöjd med din ömma, erfarne och gråhårige faders handlingar.» 
<sec/>
– Med de förra åsikterna kunde Johan aldrig förlåta ett fel hos någon minst hos sig själv; stundom hos andra, men det var dumt. Det var ju slapp moral! – En kärleksfull moder! Jo den var kärleksfull! När kom Axel på den åsikten! De som kalfatrat den hårda kvinnan till sammans. Och en öm fader! Nå varför skulle han icke döma dennes handlingar. Hårt mot hårt i självförsvar! Icke längre vänstra örat till när det small på det högra. 
<sec/>
»Förr var du ett anspråkslöst älskligt barn, men nu är du en egenkär och inbilsk yngling.» 
<sec/>
– Anspråkslöst! Jo det var säkert, och därför trampades han ner, men nu kände han sina rättmätiga anspråk! – Inbilsk! Ha! Läraren kände sig förbigången av den otacksamme lärjungen. 
<sec/>
»Din moders varma tårar falla stritt utför hennes kinder ...» 
<sec/>
– Moders! Har ingen mor! Och styvmor gråter bara när hon är ond! Vem fan har dikterat det här! 
<sec/>
»... när hon i ensamheten tänker på ditt hårda hjärta ...» 
<sec/>
– Vad satan har hon med mitt hjärta att göra som har hushåll och sju barn att sköta! 
<sec/>
»... ditt usla själstillstånd ...» 
<sec/>
– Det är ju läseri det här! Min själ har aldrig känt sig så frisk och livskraftig som nu! 
<sec/>
»... och din faders bröst är nära att sprängas av sorg och bekymmer.» 
<sec/>
– Det var lögn. Han är själv teist och bekänner Wallin, för resten har han inte tid att tänka på mig. Han vet att jag är flitig, ärlig och icke går till flickor. Han berömde mig till och med härom dagen. 
<sec/>
»... Du fattar ej din moders sorgsna blick ...» 
<sec/>
– Den har andra grunder, ty äktenskapet är inte lyckligt. 
<sec/>
»... din faders kärleksfulla varningar. Du är lik en klyfta ovan snögränsen, ur vilken vårsolens kyssar ej kan bortsmälta snön eller förvandla några korn därav blott till en droppa vatten.» 
<sec/>
– Han måtte läsa romaner. För övrigt var Johan mycket vänsäll och mjuk mot sina vänner i skolan. Men mot fienderna i hemmet var han bliven kall. Det var deras fel. 
<sec/>
»Vad skall omgivningen tänka om den religion du fått då den lämnar så usla frukter? Jo – man skall förbanna den (och deras åsikter lämnar ovillkorlig rätt därtill)» 
<sec/>
– Icke rätt, men anledning! 
<sec/>
», man skall hata och förakta den nedriga usling som i ditt oskyldiga barnahjärta spred detta helvetiska gift.» 
<sec/>
– Där ha vi det. Den nedriga uslingen! Han var överflyglad. 
<sec/>
»Bevisa framgent genom dina handlingar att du ej uppfattar sanningen så illa som du hittills gjort. Tänk på att vara fördragsam ...» 
<sec/>
– Styvmodren! 
<sec/>
»att med kärlek och mildhet överse medmänniskors fel och brister» 
<sec/>
– Nej då det ville han icke! De hade torterat honom till lögn, de hade snokat i hans själ, ryckt upp god brodd såsom föregivet ogräs, de ville kväva hans jag, som hade lika stor rätt att vara som deras; de hade aldrig översett med hans fel, varför skulle han överse med deras? Därför att Kristus hade sagt ... Han gav fan vad Kristus hade sagt, för det hade ingen tillämpning mer. För övrigt brydde han sig aldrig om dem därhemma; han slöt sig inom sig själv. De voro honom antipatiska och kunde aldrig få hans sympati. Det var alltsammans! De hade emellertid fel, och ville ha hans förlåtelse! Skönt! Han förlät dem! Bara han fick vara i fred! 
<sec/>
»lär dig att vara tacksam mot dina föräldrar, som lämna varje möda ospard för din verkliga trevnad och lycka (hm!) och låt detta åstadkommas av kärlek till din Gud och skapare som låtit dig födas i denna förädlande (hm! hm!) skola till slutlig frid och salighet, beder din sörjande men hoppfulle 
<sec/>
Axel.» 
<sec/>
Det var nog med biktfäder och inkvisitorer, tyckte Johan, hans själ var räddad och kände sig fri. De sträckte klorna efter honom, men han flydde. Vännens brev var osant och tillgjort och han kände Esaus händer. Han svarade ej utan avbröt umgänget med vännen och väninnan. 
<sec/>
De kallade honom otacksam. Den som pockar på tacksamhet är värre än en fordringsägare, ty han ger först en gåva som han skryter med och skickar sedan räkning, en räkning som aldrig kan betalas, ty en gentjänst anses icke utplåna tacksamhetsskulden; det är en inteckning i en människas själ, en skuld som är obetalbar och sträcker sig ut över livet. Tag emot en tjänst, och vännen skall fordra att du förfalskar ditt omdöme om honom, att du berömmer hans dåliga handlingar och hans hustrus och barns dåliga handlingar. 
<sec/>
Men tacksamheten är en djup känsla, som hedrar människan, och som förnedrar henne. Att vi måtte komma därhän att icke behöva bindas av tacksamhet för en välgärning som kanske endast var en ren skyldighet. 
<sec/>
Johan skämdes över brytningen med vännerna; men han kände dem hinderliga och förtryckande. För övrigt: vad hade de givit honom i umgängsnöje som inte han givit igen? 
<sec/>
Fritz, så hette vännen med pincenén var en klok världsmänniska. Båda dessa ord klok och världsmänniska hade den tiden en ful betydelse. Att vara klok under efterromantikens tidevarv, då alla voro litet rubbade, och det var överklasstecken att vara rubbad, att vara klok ansågs liktydigt med nästan något dåligt. Att vara världsmänniska denna tid då alla sökte skoja sig så gott de kunde mot himlen, var också något mindre bra. Fritz var klok. Han ville leva sitt enda liv gott och trevligt och göra karriär med mera. Han sökte därför de förnäma. Det var klokt, ty de hade makt och pengar. Varför skulle han icke söka dem? Hur han kom att fästa sig vid Johan? Kanske animalisk sympati, kanske mångårig vana; några intressen kunde Johan ej befordra, på annat sätt än att han viskade kamraten och höll honom med böcker. Fritz läste nämligen aldrig över och köpte punsch för de pengar som skulle vara till böcker. 
<sec/>
Nu, när han märkte att Johan var rengjord invändigt och att hans yttre mänska var presentabel införde han honom i sitt kotteri. Det var en liten krets av dels förmögna, dels förnäma ungherrar av samma klass som Johan. Denne var först något blyg mot de nätta herrarne, men snart var han inne med dem. En dag kommer Fritz och vid paradtimmen berättar Johan att han är bjuden på bal. 
<sec/>
– Jag på bal, är du galen? Inte duger jag där! 
<sec/>
– Du, en sådan nätt pojke, ska göra lycka hos flickorna. Hm! Det var en ny synpunkt på sin person Johan fick. Skulle han – hm? Tänk nu hemma, där han aldrig fick höra annat än klander! 
<sec/>
Han gick på balen. Det var i ett borgerligt hem. Flickorna hade bleksot somliga, andra voro röda som bär – Johan tyckte mest om de vita, som voro blåa eller svarta omkring ögonen. De sågo så lidande och smäktande ut och kastade bedjande blickar, så bedjande. Det var en som var likvit, ögonen brunno kolsvarta i djupa hålor och läpparne voro mörka så att munnen öppnade sig nästan som ett svart streck. Den slog an på honom, men han vågade icke lägga an, ty hon hade redan sin tillbedjare. Så stannade han vid en mindre bländande, mera söt och mild. På balen kände han sig väl. Umgås borta bland främmande utan att se en enda släktings kritiska ögon. Men han hade så svårt att tala med flickorna. 
<sec/>
– Vad ska jag säga dem? frågade han Fritz. 
<sec/>
– Kan du inte prata lite lort med dem! Vackert väder, är det roligt att dansa, åker ni skridsko, har ni sett Fru Hwasser? Man får svänga sig. 
<sec/>
Johan gick på och hasplade opp repertoaren, men det blev torrt i gommen och vid tredje dansen äcklade det honom. Han blev ond på sig själv och teg. 
<sec/>
– Är det inte roligt att dansa? frågade Fritz. Krya opp dig gamle likkistpolerare. 
<sec/>
– Jo det är nog roligt att dansa, bara man slapp tala. Jag vet inte vad jag ska säga? 
<sec/>
Det var också förhållandet. Han tyckte om flickorna, kände det behagligt att ta dem om livet, det var så manligt, men att tala med dem? Han kände att han hade göra med en annan art av homo, en högre i vissa fall, en lägre i andra. Han tillbad i stillhet den milda lilla och hade utkorat henne till hustru. Hustru var den enda form han ännu tänkte sig kvinnan för honom. Han dansade oskyldigt, men fick höra förfärliga saker om kamraterna som han ej förstod förr än senare. De kunde nämligen dansa vals baklänges genom rummet på ett okyskt sätt; och talade vanvördigt om flickorna. 
<sec/>
Hans reflexionssjuka, hans eviga granskande av sina tankar hade tagit bort det omedelbara hos honom. När han talade vid en flicka, hörde han sin egen röst, sina ord, dömde dem, och så tyckte han hela balen fånig. Och flickorna sedan! Vad var det som fattades dem? De hade ju uppfostran som han, kunde världshistoria och levande språk, läste isländska på seminarium och voro styva i ordrötter, räknade algebra, allt. De hade sålunda samma bildning men ändå kunde de icke talas vid! 
<sec/>
– Prata lort med dem, sa Fritz. 
<sec/>
Men det kunde han inte. Och han tänkte för övrigt högre om flickan än så. 
<sec/>
Han tänkte överge balerna, då han icke gjorde någon lycka, men han släpades med. Det smickrade honom att vara bjuden och alltid hade det något oppryckande med sig. En dag var han i en adlig familj där sonen var kadett. Där träffade han två aktriser från Dramatiskan. Dem skulle han väl kunna tala vid! De dansade med honom, men de svarade honom icke. Han var för oskyldig. Så ställde han sig att lyssna på Fritz’ konversation. Men Gud sådana saker han talade om i eleganta ordalag, och flickorna voro hänryckta i honom. Jaså det var så det skulle vara! – Men det kunde han inte! Det fanns saker han ville begå, men att tala om det, nej! Hans asketiska religion hade dödat till och med mannen hos honom och han fruktade kvinnan såsom fjärilen, vilken vet att den skall dö när den befruktat. 
<sec/>
En dag talade en resande vän i förbigående om att äldre bror varit hos flickor. Det föll en fasa över honom, och han vågade icke se åt brodren när denne lade sig om kvällen. Med umgänge med kvinnor ingick även föreställningen om förfärliga sjukdomar, nattliga slagsmål, polis och kurhuset. Han hade en gång gått förbi det långa gula planket på Hantverkargatan och en kamrat hade sagt: där är kurn! Sedan gick han i smyg dit och sökte titta in genom porten för att se något förfärligt. Det lockade och skakade honom såsom en gång en syn av en positivtavla på stång föreställande en avrättning. Han blev av denna syn så oppriven att han tyckte det var mulet väder om dan fastän solen sken, och hemkommen om aftonen i skymningen hade några till torkning utbredda lakan så skrämt honom genom att påminna om avrättningstavlan att han föll i gråt. En kamrat som han sett lik spökade för honom om natten. 
<sec/>
När han nu gick förbi ett horhus på Apelbergsgatan skälvde han av fasa, icke av lusta. Hela proceduren hade för honom antagit hiskliga former. Kamraterna i skolan hade smittosamma sjukdomar, talade om varandra såsom förstörda. Nej, aldrig gå till sådana flickor, men gifta sig, bo tillsammans med den enda han älskade, omhulda och omhuldas, se vänner hos sig, det var hans dröm och i varje kvinna han blossade för såg han en bit av en moder. Han tillbad därför endast sådana som voro milda och han kände sig hedrad av att se sig väl bemött. De granna fjäsade, skrattande var han rädd för. De sågo ut som om de sökte rov och skulle vilja sluka honom. 
<sec/>
Denna rädsla var delvis medfödd som hos alla gossar, men skulle ha borttagits om könen icke levde avsöndrade. Ett fadrens förslag långt tillbaka i ungdomen att sätta sönerna i dansskola hindrades av modren. Detta var en faute. 
<sec/>
Men Johan var av naturen blyg. Han ville icke visa sig avklädd och vid badningar tog han gärna på simbyxor. En huspiga som under sömnen blottat hans kropp och sedan angavs av bröderna, smorde han opp med en rotting morgonen därpå. 
<sec/>
Med balerna följde nu serenader och med dessa punschaftnar. Johan hade stort begär efter starka drycker; det var likasom om han druckit ett koncentrerat flytande näringsämne. 
<sec/>
Sitt första rus fick han på en kamratsexa på Djurgårdsbrunn. Ruset gjorde honom säll, saligt glad, stark, vänlig och blid, men längre fram vansinnig. Han pratade tok, såg bilder i tallrikarne och gycklade. Detta att agera hade han momentant likasom den äldsta brodren, vilken ehuru djup melankoliker i ungdomen haft ett visst rykte som komiker. Han klädde ut sig, maskerade sig och spelade en roll. De hade även spelat pjäs på vinden, men Johan var dålig, generad och lyckades endast när han hade ett exalterat ställe att återge. Som komiker var han omöjlig. 
<sec/>
Nu inträder ett nytt moment i ynglingens utveckling. Det är estetiken. 
<sec/>
I Johans hem lästes gamla Illustrerad tidning där Blanches Hyrkuskens berättelser och Skådespelarens minnen nu sågo dagen. Johan hade i fadrens bokskåp hittat Lénströms estetik, Boijes målarlexikon och Oulibicheffs Mozarts Liv förutom de redan nämnda klassiska skalderna. Genom ett sterbhus utredning inkom i huset vid denna tid också en stor packe förlagsreturer, som bidrog till Johans tidigt förvärvade omsikt i Skönlitteraturen. Där fanns sålunda i flera exemplar Talis Qualis dikter, som befunnos onjutbara; Byrons Don Juan i Strandbergs översättning vann aldrig hans smak ty den beskrivande poesien hatade han och vers älskade han ej utan hoppade regelbundet över den när den förekom ini prosa; Tassos Befriade Jerusalem i Kullbergs översättning var tråkig; Carl von Zeipels berättelser omöjliga; Walter Scotts romaner för långa, i synnerhet skildringarne, därför förstod han icke Zolas storhet när han efter många år fick läsa hans överlastade skildringar, vilkas oförmåga att göra totalintryck Lessings Laokoon förut övertygat honom om. Dickens blåste liv i sina livlösa föremål och figurerade med dem, stämde in landskapet med personen och situationen. Det förstod han bättre. Eugène Sues Den Vandrande Juden fann han grandios och ville knappt ha räknad bland romanerna, ty roman var något från lånbibliotek och pigkammare. Detta var en världshistorisk dikt, ville han, och socialismen i den gick galant i honom. Alexander Dumas var indianböcker tyckte han, och nu var han icke nöjd med sådana; måste ha något innehåll. Hela Shakespeare slök han i Hagbergs översättning. Men han hade alltid svårt att läsa pjäser där ögat skulle hoppa från personnamnen ner i texten. Hans överdrivna förväntningar efter Hamlet uppfylldes ej och komedierna tyckte han var ren smörja. 
<sec/>
I familjen räknades släkt med Holmbergsson vars porträtt fanns på väggen och om vilken berättades historier. Han var visst fadrens kusin. Schillers och Goethes byster stodo på bokskåpet och över pianot hängde porträtt av alla stora kompositörer. Lithografiskt Allehanda hölls och där beundrades alla samtida stora artister genom deras biografier. Fadren var även ledamot av Föreningen för Nordisk Konst samt som förut nämnt musikälskare, spelade piano och något violoncell. Och nu exekverade de vuxna sönerna och äldsta dottern fiolkvartetter, aldrig av andra än Haydn, Mozart, Beethoven. Hemmet hade sålunda en lätt anstrykning av konstälskeri efter ett tarvligt borgarhems små villkor. 
<sec/>
I skolan hade Johan läst Svedboms läsebok och Bjurstens Litteraturhistoria för Bjursten själv i Klara skola. En gosse hade reda på att Bjursten var skald. Vad var skald? Ja, det visste ingen så noga. Senare brukade Johan berätta för sina skaldebröder hurusom han fått stut av Herman Bjursten för att han läst i en sagbok under lektionen, vilket efter den tidens sätt att se skulle vara ett förebud för hans blivande verksamhet eller kallelse som man då trodde på. Ändå senare när man lärt sig ringakta Bjursten berättades historien såsom rolig. 
<sec/>
Vid privatläroverket omhuldades skönlitteraturen väl mycket av läraren i svenska språket som var något vitter. I fjärde klassen hade de läst Fänrik Stål innantill. Rektorn som var latinare frågade en dag vad de läste. 
<sec/>
– Fänrik Stål! 
<sec/>
– Det ska ni inte läsa; det ger dålig smak, sade han åt läraren, som då var en regementspastor och naturforskare. – Realism, barbari! Dispyt! 
<sec/>
Den senare läraren hade hög smak. Man fick läsa de tråkiga Kungarne på Salamis, som då lästes högt i alla bildade familjer. En litteraturförening var bildad och där upplästes på högtidsdagarne poem. Fritz hade skrivit ett stort stycke som handlade om Riddarholmskyrkan och hette Det Svenska Nekropolis. Det gick på melodien: Jag stod på stranden under Kungaborgen, och var nog så dåligt. 
<sec/>
Johan tålde icke poesi. Det var tillgjort, osant tyckte han. Mänskorna talade icke på det viset och tänkte sällan så där vackra saker. Men nu anmodades han skriva i Fannys album en vers. 
<sec/>
– Det kan du väl svänga till, sa vännen. 
<sec/>
Johan satt uppe om nätterna men fick aldrig mer än de två första raderna, och för övrigt visste han ej vad det skulle innehålla. Sina känslor kunde man väl icke lägga fram så där till allmänt beskådande. Fritz åtog sig att fuska åt honom, och hop kommo sex, åtta rader som rimmade och i vilka Snoilskys sedan så bekanta sparv på fönsterrutan ur en Julafton i Rom fick släppa till fjädrarne. Egendomligt var att Fritz sedan aldrig i livet skrev en rad vers mer. Han sade själv ofta så: en gång flugan fes och så dog hon. 
<sec/>
Snille var ofta föremål för diskussion. Läraren brukade säga: snillena stå över all rang liksom excellenserna. Johan funderade mycket på det där och tyckte att det var ett sätt att bli i nivå med excellenserna utan börd, utan pengar, utan att göra karriär. Men vad snille var visste han ej. Han yttrade en gång i ett ömt ögonblick med väninnan att han heldre ville vara ett snille än ett Guds barn, och därför erhöll han en skarp tillrättavisning. En annan gång sade han åt Fritz att han skulle vilja vara en lärd professor som fick gå klädd som en buse och uppföra sig rått som han behagade utan att förlora anseendet. Men när någon frågade vad han ville bli svarade han präst; det såg han alla bondpojkar kunna bli och det tyckte han anstod honom. Sedan han blev fritänkare skulle han ta graden. Och sedan? Det visste han inte. Men lärare ville han icke bli för någon del. 
<sec/>
Läraren var naturligtvis idealist. Braun var en rakstugspoet; Sehlstedt var nätt, men saknade idealitet; Bjurstens Napoleon- Prometheus fick läsas högt; Decamerone som då utkom i svensk översättning kunde endast läsas utan fara av starka karaktärer, var för övrigt ett klassiskt arbete; Runeberg i Älgskyttarne en stark realist i formen och övergick stundom till råhet, där han ville vara klassiskt enkel; (jämf.: den lusige Aron på spisen). 
<sec/>
Till julen fick Johan två band dikter av Fritz; det var Topelius och Nyblom. Topelius lärde han sig småningom tycka om därför att han uttalade kärlekskval och i Ynglingens Drömmar formulerades tidens ideal för en yngling. Nyblom var tarvlig som poet men spelade en viss roll som målsman för estetiken dels genom sina brev från Italien till Illustrerad Tidning, dels genom sina föreläsningar för fruntimmer på Börsen. Nyblom var icke sund realist ännu i sina föreläsningar utan antikdyrkare eller något sådant; som diktare var han en banal småstadspoet jämbördig med många Stockholmskontorister. 
<sec/>
Större betydelse fick teatern som kan vara ett starkt bildningsmedel för ungdom och obildade, vilka ännu kunna få illusioner av målad väv och okända aktörer som de ej druckit brorskål med. 
<sec/>
Johan hade som pojke, åttaåring sett en pjäs som han ej förstod ett grand av. Det var visst Rika Morbror, där allt han mindes var en herre som kastade en silversnusdosa i sjön och sjöng om Rio Janeiro. Sedan såg han Engelbrekt och Hans Dalkarlar och var hänryckt. Och samtidigt: Den Ondes Besegrare med Arlberg, hos Stjernström. Därpå följde operor, som under läseriperioden togos för goda såsom varande mindre syndiga. En gång var han på Dramatiskan och mindes därifrån Knut Almlöf i Svaga Sidan och Mamsell Hammarfeldt i En Utflykt i Det Gröna. 
<sec/>
Samtidens sedekomedi som icke saknade sitt inflytande bestod i Jolins Mjölnarfröken, Mäster Smith, Löjen och Tårar och Smädeskrivaren. I Mäster Smith bevisades, enligt kompromissen efter 1848 års misslyckade socialistrevolutioner att vi äro alla aristokrater, men huru detta missförhållande skulle avhjälpas, fick man ej nys om. Faktum kvarstod och man var nöjd med faktum. I Mjölnarfröken preparerades 1865 års revolution, ty i den bevisades att adel icke är högre ras. Smädeskrivaren gjorde väsen emedan den slog ner i tidningsreptilernas hyde och författaren fick en viska inkastad på scenen. Den pjäsen var emellertid så realistisk och författaren hade bland andra tagit den levande Nybom upp på scenen att hans på äldre dagar gjorda utfall mot modern realism föreföll obefogat. Det fanns emellertid något snällt och sympatiskt hos Jolin och hans betydelse i teatern var nästan större än Blanches, vilken slutligen nedsjönk till en Operakällarns kotteriskald. 
<sec/>
Hedberg som med pamfletten Fyra år vid Landsortsteatern väckte en förarglig uppmärksamhet och sedan i Sändebrev till teaterdirektören Stedingk framkallade en mera skämtsam än allvarlig uppmaning att förestå teaterns elevskola, räddade sig från total solnedgång genom Bröllopet på Ulfåsa som blev populärt och överglänste Värmlänningarne och Engelbrekt. Bröllopet är dött, men Södermans marsch lever. Det slette stycket, som Georg Brandes kallar det hade ingen betydelse i Johans eller någon samtidas utveckling. Det var ett skuggspel, ihåligt, som en operatext, och bars upp av damerna som där fingo ett rökoffer i stor medeltidsstil. Den underkuvade mannen knotade visserligen och ville icke känna igen sig i Bengt Lagman, men det var inte så noga. 
<sec/>
Av större vikt blev införandet av Offenbachs operett på kungliga teatern. Sedan författaren till Sköna Helena fått inträde i Franska Akademien är det väl icke mera livsfarligt att vara rättvis mot honom. Halévy och Offenbach voro israeliter, och parisare under andra kejsardömet. Som israeliter hade de ingen pietet för den europeiska kulturens anor, greker och romare, vilkas bildning de såsom orientaler aldrig behövt passera. Som israeliter voro de skeptiska gentemot västerländsk civilisation, och mest mot västerländsk kristen moral. De sågo ett kristet samhälle bekänna den strängaste askesmoral och leva som hedningar. De upptäckte motsägelsen i lära och leverne, en motsägelse som endast kunde lösas genom att ändra den föråldrade läran, ty levernet stod icke att ändra utan genom kloster eller kastrering. Mänskorna voro trötta på att hyckla och de gladdes åt att få en ny moral, vilken stod i full överensstämmelse med den mänskliga naturens beskaffenhet och vedertaget bruk. Offenbach slog an därför att sinnena voro förberedda och ledsnaden på den obekväma munkkåpan var allmän. Heldre då spritt naken. Offenbachs operett tog djupa tag, ty den beskrattade hela den västerländska föråldrade kulturen, prästadömet, konungadömet, matinrättningen äktenskapet, de civiliserade krigen, och vad man skrattar åt är icke längre vördat. Offenbachs operett har spelat samma roll som Aristofanes komedi, varit ett liknande symptom vid slutet av en kulturperiod och därför har den fyllt en uppgift. Den var skämtsam, men skämt är vanligen maskerat allvar. Efter skrattet kom det rena allvaret och där äro vi nu. 
<sec/>
Judarne logo vid tidevarvets utgång åt dessa kristna som i två årtusenden sökt göra ett helvete av det glada jordelivet och som nu först insågo att Kristi lära var en subjektiv för upphovsmannens och hans under Romarväldet suckande samtidas andliga behov lämpad sådan som måste lämpas om efter nya förhållanden. De som av naturen voro positivister och levat fram hela epoker utan delaktighet i Kristo, sågo nu de kristna vräka kristendomen, och de logo. Det var judens hämnd och hans mission i Europa. 
<sec/>
Ynglingen av 1865, ännu skälvande av stigmatiseringen, utmärglad av kampen mot köttet och djävulen, med öronen pinade av klockringning och psalmsång, kom in i den upplysta teatersalongen, i sällskap med djärva ynglingar av börd och god ställning och från första radens fond ser han nu dessa tavlor från den glada hedendomen rullas upp, och hör en musik, ursprunglig, med ett visst gemyt ty Offenbach var germaniserad, sångfull, yster. Själva musiken i ouvertyren kom honom att le och sedan! Tempeltjänsten bakom förlåten kom honom att minnas brödbakningen i klockarens kök; åskan befanns vara en oförtent järnplåt; gudarne som spisade offren Carl Johan Uddman; gudinnorna tre sköna aktriser; gudarne osynliga regissörer. Men här strök också hela den antika världen. Dessa gudar, gudinnor, hjältar som genom läroböckerna fått en anstrykning av helgd, störtades ner; Grekland och Rom, som alltid åberopades såsom urkällan till allt bildat, avslöjades och röckos ner i nivån. I nivån! Det var demokratiskt, ty nu kände han en press mindre, och fruktan för att icke kunna höja sig dit »upp» var borttagen. Men så kom kapitlet om livsglädjen. Mänskor och gudar parade sig huller om buller utan att begära lov och gudar hjälpte unga flickor att rymma från gamla gubbar, prästen stiger ner ur templet där han ledsnat hyckla och med vinrankan om sin fuktiga tinning dansar han cancan med hetärerna. Det var rent spel! Det gick i honom såsom guds ord och han hade intet att invända eller anmärka; det var som det skulle vara, just så. Var det osunt! Nej! Men att vilja tillämpa det i livet, därtill hade han icke någon åtrå. Det var ju teaterpjäs, det var overkligt, och hans synpunkt var ännu och skulle alltid bli estetisk. Vad var det där estetiska under vilket så mycket kunde smugglas in, under vars betäckning så många medgivanden kunde göras? Ja, allvar var det ej; skämt icke heller; det var något mycket svävande. Decamerone förhärligade lasten, men dess estetiska värde kvarstod. Vad var det för värde? Etiskt var den boken fördömlig, men estetiskt beröm värd. Etisk och estetisk! En ny dubbelbottnad trollask ur vilken efter behag framplockades myggor eller kameler. 
<sec/>
Men pjäsen gavs med auktoritet på kungliga teatern, och spelades av de mest framstående artister, själva Knut Almlöf var Menelaus. Generalrepetitionerna utfördes med frukost där konungen och gardesofficerare närvoro som värdar. Detta visste pojkarne genom kammarherrens son, som gav dem teaterbiljetter. Det var på hög befallning nästan! 
<sec/>
Emellertid skriket steg högt likasom förtjusningen. Man kunde icke tala utan att dra in ett uttryck ur Sköna Helena. Man kunde icke läsa Virgilius mer utan att man översatte Achilles med den morske Achilles. Johan som först fick se pjäsen när den spelats ett halvt år blev till och med av latinläraren, då denne begagnade ett citat ur stycket som Johan ej förstod, tillfrågad om han ej sett Sköna Helena? 
<sec/>
–Nej! 
<sec/>
– Åh, kors bevare oss, men den får han lov att se! 
<sec/>
Man måste se den; och han såg. 
<sec/>
Litteraturläraren som var lindrig pietist predikade emot och varnade, men han angrep den försiktigtvis ur estetisk synpunkt; talade om dålig smak, simpel ton. Det slog an på en del, och på lärarens uppmaning gingo de estetiska snobbarne och visslade åt Riddar Blåskägg, naturligtvis efter att ha grundligt roat sig åt den. 
<sec/>
Pjäsen hade lättat upp ynglingens nertryckta sinne, och lärt honom le åt avgudar, men på hans könsliv eller uppfattning av kvinnan hade den intet inflytande. 
<sec/>
Djupare tog däremot den tungsinte Hamlet. Vem är denne Hamlet som lever än efter att ha sett rampljuset under Johan den tredjes tidevarv och alltid blivit lika ung. Man har gjort honom till så mycket och begagnat honom till alla möjliga ändamål. Johan tillägnade sig honom genast för sina. 
<sec/>
Ridån går upp; Kungen och hovet i lysande dräkter, musik och glädje. Så kommer den sorgklädde bleke ynglingen in där och gör opposition mot styvfadren. Ha! Han har styvfar! Det är åtminstone lika djävligt som att ha styvmor, tänker Johan. Det är min man! Och så skall han krossas och man vill pina ur honom sympati mot tyrannerna. Ynglingens jag reser sig. Revolt! Men hans vilja är förlamad; han hytter, men kan icke slå. Han agar likväl modren! Synd att det inte var fadren bara! 
<sec/>
Men så går han med samvetskval efteråt! Bra, bra! Han är reflexionssjuk, gräver i sig själv, betänker sina handlingar tills de upplösa sig i intet. Och så älskar han en annans fästmö. Det är ju komplett likt. Johan börjar tvivla på att han är ett undantag. Jaså, det här är vanliga historier i livet! Skönt! då har jag icke att ta mig så nära, men icke heller något att vara originell med. Det tillyxade slutet förfelade sitt intryck, vilket dock upphjälptes av Horatios vackra tal. Bearbetarens ohjälpliga fel att ta bort Fortinbras märkte icke ynglingen, men Horatio som nu blev kontrast, var icke någon kontrast; han var lika stor mes som Hamlet och sa bara ja och nej. Fortinbras det var handlingens man, segraren, tronkrävaren, men han kom icke med och nu slutade alltsammans med Jammer und Elend. Men det var skönt att få begråta sitt öde och se sitt öde begråtet. Hamlet blev emellertid tills vidare icke annat än styvsonen; längre fram blev han grubblaren, och ändå längre fram sonen, offret för familjetyranniet. Så där växa uppfattningarne. Swartz hade tagit fantasten, romantikern, som icke kunde försona sig med verkligheten och därför uppfyllde han sin tids smakfordran. En positivistisk framtid, som redan fått romantiken löjlig helt enkelt får väl se Hamlet såsom varande en Don Quixote spelas av en komiker. Hamletiska ynglingar äro redan utsatta för åtlöjet länge sen, ty ett annat släkte har vuxit upp som tänker utan visioner, och handlar efter som de tänka. 
<sec/>
Skönlitteraturens och teaterns neutrala område, där moralen icke fick vara med och ha någon talan, där mänskorna beslutat träffas nakna i gröna lunder och leka djuret med två ryggar, där man fick förneka Gud och hans heliga evangelium, där man såsom i Riddar Blåskägg fick göra narr av kungligheten på högsta befallning, diktens overkligheter med dess rekonstruktioner av en bättre värld än den förhandenvarande, togs av ynglingen såsom mera än dikt och han förväxlade snart dikt och verklighet, inbillande sig att livet därute, utom hans hem, framtiden var en sådan där lustgård. Särskilt började nu det närmaste paradiset, eller Uppsala att hägra såsom frihetens tillhåll. Där fick man gå illa klädd, vara fattig, men ändå vara student, det vill säga vara överklass, där fick man sjunga och dricka, komma hem full, slåss med polis utan att förlora anseendet. Det var ideal-landet. Vem hade lärt honom det? Gluntarne som han sjöng med sin bror. Men han visste nu ej att Gluntarne voro överklassvyer på saken; att dessa sånger tillkommo för att höras stycke efter stycke av prinsar och blivande konungar; att hjältarne voro av familj; han tänkte icke på att vigilansen ej var så farlig då det fanns en moster i bakgrunden, tentamen icke så riskabel då man hade biskopen till morbror, inslagningen av en ruta så dyr då man var i så gott sällskap. 
<sec/>
I alla fall, framtiden började sysselsätta honom; han hade återfått hoppet om en framtid, och det ödesdigra tjugofemte året verkade icke mera så skrämmande. Detta hade sin grund i resultaten av en åtgärd som skoldirektionerna vidtagit i och för utrönandet av sedlighetstillståndet i huvudstadens skolor. Redogörelsen lästes i aftontidningarne, och kom till Johans öron. Vid verkställd undersökning hade befunnits att de flesta gossar och de flesta flickor voro hemfallna under en last som var ungdomens farligaste fiende. Alltså gå till himlen i gott och talrikt sällskap. Han var icke ensam om synden! Därtill kom att i skolan talades öppet om saken såsom något hörande till vars mans förflutna, icke seriöst utan i anekdotform. Johan fick nu klart för sig att det icke var en sexuell sjukdom, utan att dessa endast följde samkväm med kvinnor. Han var numera lugn, helst inga olägenheter ännu visat sig och hans tankar voro upptagna med arbeten eller med oskyldiga flammor för rena flickor med bleksot. 
<sec/>
Vid denna tidpunkt blomstrar skarpskytterörelsen. En vacker tanke som gav Sverige en armé större än den indelta: 40.000 mot 37.000. 
<sec/>
Johan inträdde som aktiv, fick uniform, motion och lärde sig skjuta. Men han kom även i beröring med andra samhällsklassers ungdom. På hans kompani funnos gesäller ur yrkena, bodbetjänter, kontorister och yngre artister utan namn. De voro honom sympatiska, men främmande. Han sökte närma sig, men de antogo honom ej. De talade sin argot, ett kotterispråk som han ej förstod. Nu märkte han huru klassbildningen söndrat honom från barndomskamraterna och han slöt sig. De ansågo honom a priori högfärdig. Men saken var att han såg upp till dem; i vissa avseenden. De voro naiva, orädda, självständiga och ekonomiskt bättre lottade än han, ty de hade alltid pengar. Känslan att gå i trupp på långa marscher hade något lugnande för honom. Han var icke född att befalla och lydde gärna, bara han icke märkte övermod eller härsklystnad i befallningen. Han längtade icke att bli korporal, ty då skulle han tänka för de andra och vad värre var besluta. Han förblev slaven av natur och böjelse, men kände tyrannens obefogenhet och han bevakade honom noga. På en större manöver kunde han icke underlåta att resonera över vissa besynnerligheter såsom att infanteri från gardena vid en landstigning höll stånd mot flottans kanoner, vilka betäckte de pråmar, på vilka han befann sig. Kanonerna spelade på ett par famnars avstånd mitt i näsan på gardisterna, men de stodo kvar. De lydde väl de också utan att begripa. Han resonerade och svor, men han lydde, ty han hade åtagit sig att lyda. 
<sec/>
Under en rast på Tyresö brottades han på lek med en kamrat. Kompanichefen trädde fram och förbjöd något barskt leken. Johan svarade skarpt att det var rast nu och att de lekte. 
<sec/>
– Ja, men lek kan bli allvar. 
<sec/>
– Det beror på oss det! svarade han, och lydde. Men han tyckte det var fräckt av chefen att lägga sig i sådana detaljer och han hade tyckt sig märka en viss ovilja från förmannen som sedan följde honom. Denne kallades magister, emedan han skrev i tidningarne, men han var icke student en gång. Där ha vi’t! tänkte han; han vill stuka mig. Och nu bevakade han hans rörelser. Antipatien räckte för livet å ömse sidor. 
<sec/>
Skarpskytterörelsen var närmast framkallad av tysk-danska kriget och var oaktat övergående, till en viss nytta. Det roade ungdomen, och det borttog en del av militärprestigen, då de lägre klasserna fingo inse att det ej var så svårt. Sedan gav denna insikt grund till motståndet mot preussiska värnpliktens införande som mycket agiterades sedan Oskar II i Berlin uttalat sin förhoppning till Kejsar Vilhelm att de svenska och preussiska trupperna ännu en gång skulle bli vapenkamrater. 
<chapter/>

<chaptername>Kap. IX.</chaptername>

<chaptername>Han äter andras Bröd.</chaptername>

<sec/>
Han hade fått en djärv dröm uppfylld, han hade fått en sommarkondition. Varför icke förr? Han hade icke vågat hoppas; och därför aldrig sökt. Det han riktigt livligt önskade, vågade han icke sträcka sig efter, av fruktan att få ett avslag. En krossad förhoppning var det tyngsta han tänkte sig. Men nu kastade lyckan hela hornet över honom på en gång; konditionen var i ett förnämt hus och beläget i den vackraste natur han visste: skärgården; och vad mer var i den mest poetiska av alla skärgårdens nejder: Sotaskär. Han tyckte nu om de förnäma. Styvmodrens råa behandling, släktingarnes eviga lurande på att upptäcka högfärd där det endast fanns överlägsenhet i förstånd, ädelmod och offervillighet, skarpskyttekamraternas bemödanden att stuka honom, hade jagat honom från den klass därifrån han kommit; han tänkte icke mer som de, kände icke som de; hade annan religion, andra begrepp om livet, och hans estetiska sinne hade tilltalats av de förnäma kamraternas måttfulla väsen, harmoniska och säkra sätt att uppträda; han kände sig genom sin uppfostran närmare dem och allt mer avlägsnad från underklassen. Han tyckte att de förnäma voro mindre högfärdiga än de borgerliga; de vräkte sig icke; trampade icke, värderade bildning och talang; de voro på visst sätt mera demokratiska mot honom då de togo honom som jämlike, än de där hemma, som behandlade honom som en mycket underordnad, underlägsen. Fritz till exempel, som var mjölnarson från landet, mottogs hos Kammarherren och spelade komedi med sönerna inför kongliga teaterdirektören, som erbjöd honom engagemang, och ingen frågade där efter vad hans far var för en. Men när Fritz var hemma på bal i Johans hem, granskades han fram och bak och det var med stor förnöjelse en släkting kunde meddela att hans pappa bara var för detta mjölnardräng. 
<sec/>
Johan var bliven aristokrat utan att upphöra sympatisera med underklassen, och som adeln omkring 65 och straxt efter var ganska liberal, nedlåtande och för tillfället populär blev han duperad. Han fattade icke att de som voro uppe en gång icke vidare behövde trampa ner, att de som sutto på höjden kunde vara nedlåtande utan att stiga ner; och han insåg ej att de som voro nere kände sig trampade av dem som ville stiga förbi dem upp, och att de som aldrig hade utsikt komma upp endast hade den trösten att hala ner dem som voro uppe eller på vägen. Det var ju lagen för jämvikten som han ej insett än. Han var emellertid hänryckt av att komma bland de förnäma. 
<sec/>
Fritz började ge honom instruktioner huru han skulle umgås och uppföra sig. Man skulle inte krypa, vara undfallande, icke säga allt vad man tänkte, ty det begärde ingen få veta; kunde man säga artigheter utan att smickra för grovt, vore det gott; konversera, men icke resonera, framför allt ej disputera, ty rätt fick man ändå aldrig. Det var ju en klok yngling. – Johan tyckte han var faslig, men gömde orden i sitt hjärta. Vad han kunde vinna vore en akademisk kondition, kanske få resa utrikes, Rom och Paris med disciplerna; det var det högsta han begärde av de förnäma. Det ansåg han vara att göra lycka, och den lyckan skulle han nu jaga efter. 
<sec/>
Så gjorde han sin första visit hos friherrinnan en söndagseftermiddag då hon var i staden. Hon liknade ett gammalt porträtt av en medelålders dam. Örnnäsa, stora bruna ögon och krusat hår ner över tinningarne. Hon var elegisk, släpade på rösten och talade något i näsan. Johan tyckte icke hon såg fin ut och våningen var tarvligare än hans hem, men de hade ju herrgård på landet, slott. Hon tilltalade honom likväl, ty hon hade ett drag som påminde om hans mor. Hon examinerade honom, konverserade och släppte sitt nystan. Johan sprang upp, tog fatt nystanet, men återlämnade det med en min, som självbelåtet sade: jag kan det där, ty jag har tagit upp många näsdukar förut åt damerna. Examen utföll till hans fördel och han var antagen. 
<sec/>
Morgonen om dagen då de skulle resa ur staden infann han sig i våningen. Konglig Sektern, så kallades husbonden, stod i skjortärmarne framför salsspegeln och knöt sin halsduk. Han såg stolt och mjältsjuk ut och hälsade kort och kallt. Johan tog obedd en stol, försökte konversera, men lyckades ej få något livligt samtal i gång, helst sektern vände honom ryggen och svarade kort. 
<sec/>
– Det är ingen förnäm, tänkte Johan; det där är en knöl! 
<sec/>
Och de voro varandra antipatiska som två underklassar vilka sågo snett på varandras kravlande uppåt. 
<sec/>
Vagnen stod för porten. Kusken hade livré och stod med mössan i handen. Sektern frågade Johan om han ville åka ini eller på kuskbocken, men detta i en sådan ton att Johan beslöt sig för att vara fin och förstå inviten till kuskbocken. Och där satte han sig bredvid kusken. 
<sec/>
När piskan smällde och hästarne ryckte fram vagnen hade han blott en tanke: bort från hemmet! Ut i världen! 
<sec/>
Vid första gästgivargård där de rastade, steg Johan ner och gick fram till vagnsfönstret. Där förfrågade han sig i en lätt, förbindlig, kanske något förtrolig ton om herrskapets välbefinnande, och erhöll av patronus ett kort, skarpt svar som avbet alla vidare närmanden. Vad ville detta säga? 
<sec/>
De sutto opp igen. Johan tände en cigarr och bjöd kusken, men denne svarade viskande att han aldrig fick röka på kuskbocken. Därpå pumpade han kusken; fick reda på umgänge och dylikt, men försiktigt nog. 
<sec/>
Mot aftonen anlände de till herrgården. Den låg på en trädbevuxen kulle, var en vit stenbyggnad med markiser. Taket var platt och dess trubbiga vinkel gav något italienskt åt byggnaden; men de där röd- och vitrandiga markiserna, det var själva finessen. Johan installerades med tre pojkar i en flygel, som bestod av en isolerad stuga av två rum av vilka kusken bebodde det yttre. 
<sec/>
Efter åtta dagars vistelse på stället hade Johan upptäckt att han var tjänare med en ganska obehaglig ställning. Hans fars dräng hade bättre rum, och eget rum; hans fars dräng rådde om sin person, sina tankar någon stund på dagen; Johan aldrig. Natt och dag skulle han vara med barnen, leka med dem, läsa med dem, bada med dem. – Tog han sig ett ögonblick ledigt och någon av herrskapet fick se honom, så frågades genast: var äro barnen? – Pojkarne hade vanligen sprungit ner till statfolkets, men där fingo de ej vistas för åns skull, som rann där förbi. Han levde i en evig oro för att något skulle vara i olag. Han var ansvarig för fyra personers uppförande: sitt eget och tre pojkars. Varje anmärkning på dem föll på honom. Ingen jämnårig att tala med, ingen ungdom. Inspektoren var i arbete hela dagen och syntes aldrig till. 
<sec/>
Men det fanns två saker som gåvo ersättning: naturen, Södertörnsnaturen och friheten från hemmet. Friherrinnan behandlade honom mera förtroligt, nästan moderligt och roade sig att konversera om litteratur med honom. Då hade han stunder, då han kände sig som vederlike och överlägsen genom sin beläsenhet, men bara sektern kom hem var han barnpiga. 
<sec/>
Skärgårdslandskapet hade för honom större behag än Mälarens stränder och de trolska minnena av Drottningholm och Vibyholm bleknade. Året förut hade han på en tiraljering med skarpskyttarne vid Tyresö kommit upp på en höjd. Där var djup granskog. De kröpo mellan blåbärsris och enbuskar tills de kommo ut på en brant klipphäll. Där öppnade sig plötsligt en tavla som kom honom att frysa av förtjusning. Fjärdar och holmar, fjärdar och holmar, långt, långt ut i det oändliga. Han hade fastän stockholmare aldrig sett skärgården förr, och visste ej var han var. Den tavlan gjorde ett sådant intryck som om han återfunnit ett land han sett i vackra drömmar, eller i en föregående existens, som han trodde på men ej visste något om. Jägarkedjan drog sig åt sidan in i skogen, men Johan satt kvar på branten och tillbad, det är ordet. Den fientliga kedjan hade nalkats, och gav eld; det susade om öronen; han gömde sig; han kunde icke gå därifrån. Detta var hans landskap, hans naturs sanna miljö; idyller, fattiga knaggliga gråstensholmar med granskog, kastade ut på stora stormiga fjärdar och med det oändliga havet som bakgrund, på vederbörligt avstånd. Han stannade också vid denna kärlek som icke kunde förklaras i egenskap av den första; och varken Schweiz Alper, Medelhavets olivkullar eller Normandies falaiser kunde undantränga den rivalen. 
<sec/>
Nu var han där i paradiset, ehuru något för långt in; stränderna vid Sotaskär voro gröna feta betesmarker under ekars skugga och fjärdar öppnade sig utåt Mysingen men på långt håll. Vattnet var rent och salt; det var nytt. 
<sec/>
Under strövtågen med bössa och hundar och pojkar kom han ner till stranden en vacker solskensdag. På andra sidan sjön låg ett slott. Ett stort gammaldags stenslott. Han hade upptäckt att han icke bodde i annat än en gård och att hans herre var ofrälse och bara arrendator. 
<sec/>
– Vem bor i det slottet? frågade han gossarne. 
<sec/>
– Där bor Morbror Wilhelm, svarade de. 
<sec/>
– Vad heter han? 
<sec/>
– Baron X. 
<sec/>
– Brukar ni aldrig vara där? 
<sec/>
– Jo ibland. 
<sec/>
Det fanns ett slott ändå med en baron i. Hm! Johans promenader togo snart sin reguljära väg neråt stranden därifrån han såg slottet. Det var omgivet av park och en stor trädgård. Hemma hade de ingen trädgård. Det där var annat det! 
<sec/>
En vacker dag underrättar friherrinnan honom att han dagen därpå skulle följa gossarna till barons, där de skulle stanna hela dan. Hon och sektern ville stanna hemma, och han skulle representera huset, tillade hon skämtsamt. Därpå frågade han om sin toalett. Jo, han kunde åka dit i sina sommarkläder, men ta svarta rocken på armen och gå in i lilla gobelängsrummet på nedra botten och kläda sig till middan. Gobelängsrummet! Hm! Skulle han kanske ta handskar? – Hon skrattade. Nej visst inga handskar. Han drömde hela natten om baronen och slottet och gobelängsrummet. På morgonen körde ett höskak opp på gården för att hämta ungdomen. Äh! Det tyckte han inte om. Det påminte om klockargården! 
<sec/>
Och så åkte de. Kommo upp till en stor lindallé, körde opp på gården och stannade framför slottet. Det var verkligen ett slott från Dahlbergs Suecia och det daterade sig från Unionstiden. Från en berså hördes välbekanta smällar av brädspelsbrickor. Och därifrån framträdde en medelålders herre i slankiga hamptygskläder. Hans ansikte var icke nobelt, mera borgerligt snarare, med ett grågult skepparskägg. Han hade örringar också. Johan stod med hatten i handen och presenterade sig. Baronen hälsade vänligt och bad honom stiga in i bersån. Där stod ett brädspel, vid vilket satt en liten gubbe med frukostskärm på mössan och som var mycket tillmötesgående. Han presenterades som rektor från en småstad. Johan fick konjak och förhördes i nyheter från Stockholm. Han var djupt inne i teaterskvaller och dylikt och åhördes med stor uppmärksamhet. Nå se där ha vi’t tänkte han, de riktiga förnäma äro mycket mer demokratiska än de oriktiga. 
<sec/>
– Så, sade Baron, förlåt herr ... jag minns inte namnet. – Ja så var det. Är ni släkt till Oskar? 
<sec/>
– Det är min far! 
<sec/>
– Åh herre Gud, är det så! Det är ju min gamla vän, sedan jag förde Strengnäs i världen! – Va! Johan trodde ej sina öron! Hade baron fört ångbåt? Ja, det hade han. 
<sec/>
Men gubben gick på och ville ha reda på Oskar och hans öden. 
<sec/>
Johan tittade på slottet och undrade om det var baron själv. Så kom friherrinnan ner och hon var lika enkel och vänlig som baron. Det ringde till middan. 
<sec/>
– Nu ska vi ta en sup, sa baron, kom med nu. 
<sec/>
Johan gjorde en volt i stora förstugan och ville ta på bonjouren bakom en dörr, men det fick inte bli något av. Han gjorde det ändå, ty friherrinnan hade sagt det. Så kommo de upp i stora salen. – Jo det var ett riktigt slott. Stenlagt golv; taket skuret i trä; fönsternischer djupa som små rum; en spis som rymde ett mått ved; ett klaver på tre fötter; en krona med glas som pepparkakor; och fullt med svarta porträtt på väggarne. Det var alldeles riktigt. 
<sec/>
Middagen gick och Johan kände sig hemmastadd. På eftermiddagen spelade han bräde med baron och drack toddy. Alla artigheter han tänkt ut inställdes och han var väl nöjd med sin dag när den var till ända. 
<sec/>
I stora allén vände han sig om och såg på slottet. Det såg mindre ståtligt ut nu; nästan tarvligt. Det anstod honom bättre som sådant, men det där sagoslottet från andra stranden var roligare att se upp till, bort till. Nu hade han ingenting att se upp till mer. Men han var icke längre nere. Kanske det var roligare ändå att ha någonting däruppe att koxa efter! 
<sec/>
När han kom hem examinerades han av friherrinnan. Vad tyckte han om baron? – Han var snäll och nedlåtande. – Här var Johan redan så klok att han förteg bekantskapen med fadren. De skulle nog få veta det ändå, tänkte han. Emellertid kände han sig varmare i kläderna och var icke så mjuk mera. 
<sec/>
Han lånade en dag ridhäst av sektern, men red så vilt att nästa gång voro hästarne upptagna. Då skickade han en statpojke ut i socknen och hyrde en häst. Det var stolt att sitta högt och ränna fram med fart, och han kände sina krafter liksom skarvade. 
<sec/>
Illusioner hade ramlat, men det kändes lugnt att vara i nivå, utan att ha behövt rycka ner någon. Han skrev hem till brodern och skröt. Men fick ett nosigt svar. Som han var ensam och icke hade någon att tala med skrev han dagbok till vännen. Denne hade fått kondition hos en handlande vid Mälaren, där det fanns flickor, musik, ungdom och goda middagar. Johan önskade ibland vara i hans ställe och han kände att han kommit in i något jolmigt. I dagboken sökte han dikta opp verkligheten och lyckades även erövra vännens avund. 
<sec/>
Historien om barons bekantskap spred sig, och friherrinnan ansåg sig skyldig tala illa om sin bror. Johan hade dock nog förstånd att inse det här låg före en detalj ur en fideikommisstragedi. Som den icke rörde honom, brydde han sig icke om att forska i den. 
<sec/>
Vid ett besök i prästgården råkade komministern få höra om Johans prästerliga planer. Som kyrkoherden upphört predika för ålderssvaghet var hans vikarius den enda tjänstgörande. Och han fann sysslan tung; därför falkade han efter unga studerande som voro angelägna få debutera. Han frågade Johan om han ville predika. 
<sec/>
– Men han var icke student. 
<sec/>
– Det gjorde ingenting. 
<sec/>
– Hm! Det var något att tänka på! 
<sec/>
Komministern tog fast på honom. Här hade så många studenter och gymnasister predikat förut, ja kyrkan hade fått en viss ryktbarhet för att den berömde skådespelaren Knut Almlöf predikat där i sin ungdom. 
<sec/>
– Menelaus? – i Sköna Helena? 
<sec/>
– Just han! 
<sec/>
Och så slogs evangeliiboken upp. Postillor lånades och Johan lovade infinna sig på fredagen för att provpredika. 
<sec/>
Han skulle sålunda ett år efter konfirmationen upp i predikstolen och tala på Vår Herres vägnar, och de skulle sitta som andäktiga ödmjuka åhörare, hans husbonde, baronerna och fröknarna och patronerna. Redan vid målet, så hastigt, så utan prästexamen, ja utan studentexamen, och kappa och krage skulle han få låna, och vända på timglaset och säga Fader Vår, och läsa upp lysningar. Det steg honom åt huvet, och han reste hem en halv aln längre, med full visshet om att han icke mera var någon pojke. 
<sec/>
Men när han kom hem vaknade betänkligheterna. Han var fritänkare. Var det hederligt att gå fram och hyckla? Nej, nej! Men skulle han avstå därför? Det var för stort offer. Äran vinkade, och kanske han kunde så ut något frö av fria tankar som skulle kunna gro. Ja, men det är ohederligt! – Han såg nämligen alltid med sin gamla egoistmoral på den handlandes avsikt icke på handlingens nytta eller skada. Det var nyttigt för honom att predika, det var icke skadligt för andra att höra ett nytt sant ord, alltså ... Men det var icke hederligt! Han kom inte ifrån det. Han lättade sitt samvete för friherrinnan. 
<sec/>
– Tror ni att prästen tror på allt vad han säger? 
<sec/>
Det var prästens sak, men Johan, han kunde icke. 
<sec/>
Slutet blev att han tog en promenad (till häst) till komministergården och bekände kort. Komministern såg misslynt ut att behöva mottaga förtroendet. 
<sec/>
– Ja men herrn tror väl på Gud, i Jessu namn! 
<sec/>
– Ja visst gör jag det! 
<sec/>
– Nå så tala bara inte om’et, Biskop Wallin nämnde aldrig Jesu namn i sina predikningar. Men rör inte i’t bara; låt mig slippa veta’t. 
<sec/>
– Ja, ja jag ska göra mitt bästa, sa Johan, glad att ha räddat sin heder och icke minst sin ära! 
<sec/>
De togo en sup och en smörgås och saken var avgjord. 
<sec/>
Det var något rart nu att sitta med sitt Gefle vapen och sina postillor för sig och höra Sektern fråga efter magistern. – Och så en piga som svarade: magistern sitter och skriver på sin predikan. 
<sec/>
Nu hade han texten för sig att begrunda. Det var sjunde söndan i Trefaldighet, första årgången och orden lydde i sin helhet som följer. 
<sec/>
»Jesus sade: nu är människones son förklarad, och Gud är förklarad i honom. Är nu Gud förklarad i honom, så skall ock Gud förklara honom i sig själv; och skall snart förklara honom.» 
<sec/>
Det var allt. Johan vände ut och in, in och ut, men han fann ingen mening. Det var »tjockt» tyckte han. Men det vidrörde den ömmaste punkten: Kristi Gudom. Om han nu toge mod till sig och förklarade bort Kristi Gudom, så hade han gjort en stor bragd. Den lockade honom och med Parkers hjälp diktade han en lovsång på prosa över Kristus såsom Guds son, samt framkom ytterst försiktigt med att vi alla voro Guds söner, men Jesus Guds utvalde, käre son, i vilken han hade ett gott behag, och vars läror vi skulle höra. Men det var bara inledningen och evangeliet lästes ju opp efter inledningen. Vad skulle han då predika om. Nu hade han redan fredat sitt samvete genom att uttala sin övertygelse om Kristi Gudom. Febern glödde, modet växte och han kände att han hade en kallelse att uppfylla. Han ville draga svärd mot dogmerna, nådens ordning och läseriet. Det var en uppgift. 
<sec/>
När han så kom till den avdelning i predikan där han skulle efter textens uppläsning säga: Med anledning av upplästa heliga text vilja vi på denna korta stund taga till betraktelseämne etc., så skrev han: Som dagens text icke ger oss anledning till några vidare betraktelser så vilja vi på denna korta stund betrakta ett ämne som är av större vikt än något annat ... Och så betraktade han Guds nådaverk i Omvändelsen. 
<sec/>
Det var två angrepp: ett mot textkommissionen, ett mot Kyrkans lära om Nådavalet. 
<sec/>
Han talade först om Omvändelsen såsom en allvarsam sak, som fordrade sina offer, och beroende på mänskans fria vilja (det hade han icke klart för sig). Han tummade på Nådens Ordning och slutligen slog han upp himmelrikets portar för alla: Kommer till mig I alle som arbeten och ären betungade; publikaner och syndare, skökor och ståthållare, alla skulle in i himlen, till och med rövaren fick evangeliet. I dag skall du vara med mig i paradiset. Detta var Jesu Evangelium för alla, och ingen skulle tro sig gå med nycklarne till himlen och inbilla sig ensam vara ett Guds barn (där fick läsarne!) utan nådens dörrar stodo öppna för alla, alla! 
<sec/>
Han blev nu allvarsam och kände sig likasom en missionär. 
<sec/>
På fredagen infann han sig i kyrkan, och från predikstolen fick han läsa opp några ställen ur predikan. Han valde de oskyldigaste. Därpå repeterades bönerna under det komministern stod under orgelläktaren och ropade: högre, långsammare! Han var approberad, och de togo en sup och en smörgås. 
<sec/>
På söndagen var kyrkan full av folk. Johan kläddes i kappa och kragar inne i sakristian. Ett ögonblick tyckte han det var löjligt, men så kom ångesten över honom. Han bad till den Ende Sanne Guden om hjälp när han nu skulle dra svärd för hans sak mot tusenårig villfarelse, och när orgelns sista ton ljudat ut, gick han frankt opp för predikstolen. 
<sec/>
Allt gick i ordning. Men när han kom till stället Som dagens text icke ger oss anledning till några betraktelser och han såg de många vita fläckarne som voro anleten röra sig nere i kyrkan, darrade han. Men blott ett ögonblick. Så tog han i, och med tämligen stark och säker stämma läste han opp sin predikan. När han kom mot slutet var han rörd själv över de vackra läror han förkunnade så att tårarne skymde skriften på papperet. 
<sec/>
Han andades ut. Läste alla bönerna tills orgeln tog upp då han gick ner. Där stod Komministern som tog emot honom med ett tack, men, men, det duger inte att gå från texten; aj aj aj om konsistorium fick veta det. Men det var nog ingen som märkte det, skulle vi hoppas. Om själva innehållet var ingenting att anmärka. 
<sec/>
Och så blev det middag i prästgården; och där lektes med flickor och dansades och Johan var liksom litet hjälten för dagen. 
<sec/>
– Det var en mycket bra predikan, sa flickorna, för den var så kort. 
<sec/>
– Han hade läst alldeles för fort. – Och så hade han hoppat över en bön. 
<sec/>
– Alla barn i början, sa komministern. 
<sec/>
På hösten återvände Johan med gossarne till staden för att bo hos dem och läsa läxor med dem. De gingo i Klara Skola. Återigen en bakläxa. Samma Klara Skola, samma rektor, samma elaka lärare i latinet. Johan läste och durkade samvetsgrant med gossarne, förhörde dem och kunde svära på att läxorna voro överlästa. Och ändock kom anmärkningsboken hem, och i den läste gossarnes far så och så många icke överlästa läxor. 
<sec/>
– Det är lögn, sa Johan. 
<sec/>
– Ja, men det står här i alla fall, sa fadren. 
<sec/>
Det var ett grymt arbete, och samtidigt läste han själv på studentexamen. 
<sec/>
När höstterminen var slut for man åter till landet. Man satt vid spisen, knäppte nötter, en hel säck och läste Frithiofs saga, Axel och Nattvardsbarnen. Kvällarne voro långa och odrägliga. Men Johan upptäckte en nykommen inspektor, vilken behandlades nära på som dräng. Detta retade Johan att formera bekantskap och på dennes rum bryggde de punsch och spelade kort. Friherrinnan tillät sig anmärka att inspektoren icke var något sällskap för Johan. 
<sec/>
– Varför det? 
<sec/>
– Han saknar ju bildning! 
<sec/>
– Hm! Det var inte så farligt. 
<sec/>
Hon framkastade även att det vore henne behagligt om informatorn valde familjens sällskap om aftnarne, eller åtminstone vistades på gossarnes rum. Han föredrog det senare, ty där oppe var unket och han var ledsen på att läsa högt och konversera. 
<sec/>
Han satt nu på sitt och gossarnes rum. Dit kom inspektoren och de spelade sitt parti. Gossarne tiggde och bådo att få vara med. Varför icke? Johan hade i sitt hem spelat whist med fadren och bröderna i alla sina dagar och det oskyldiga nöjet användes som uppfostringsmedel i disciplin, ordning, uppmärksamhet och rättvisa, och han hade aldrig spelat om pengar. Varje fusk tillbakavisades ögonblickligt, otidigt jubel över en vinst nertystades, missnöjda miner över en förlust begabbades. 
<sec/>
Saken fick passera och inga anmärkningar gjordes, ty herrskapet var belåtet med att gossarne voro sysselsatte och att de sluppo dem. Men umgänget med inspektorn tyckte de ej om. Johan hade en gång på sommaren satt upp en trupp av sina elever och statpojkar vilka han exercerade på fältet. Förbud utfärdades mot umgänge med statbarn. 
<sec/>
– Var klass skall hålla sig för sig, sa friherrinnan. 
<sec/>
Men Johan kunde icke förstå varför, sedan klasskillnaden med 1865 var upphävd! 
<sec/>
Men ovädret drog ihop och var färdigt bryta löst. En småsak tände på. 
<sec/>
En morgon stimmade Herrn i huset efter sina bortkomna körvantar. Han gick på äldsta pojken på misstankar. Denne nekade och skyllde på inspektorn angivande tidpunkten, en resa till prästgården, då denne skulle ha haft vantarne. Inspektoren blir uppkallad. 
<sec/>
– Herrn har tagit mina körvantar, vad är det för slag? 
<sec/>
– Nej, det har jag visst inte! 
<sec/>
– Vad för slag? Hugo påstår det! 
<sec/>
Johan som var närvarande stiger oombedd fram, och säger: Det ljuger Hugo. Det är han själv som haft dem. 
<sec/>
– Vad fan säger den för slag? (En vink åt inspektoren att gå.) 
<sec/>
– Jag säger som sant är! 
<sec/>
– Hur understår herrn sig beskylla min son i en drängs närvaro? 
<sec/>
– Herr X är ingen dräng! och för övrigt är han oskyldig! 
<sec/>
– Jo, ni ä oskyldiga, som sitter och spelar kort tillsammans och super med gossarne; det är snyggt det? 
<sec/>
– Varför har ni inte anmärkt det förut, skulle ni fått veta att jag icke super med gossarne! 
<sec/>
– Ni, ni? Djävla pojke! Ni för er! 
<sec/>
– Herrn kan skaffa sig en annan pojke till lärare åt sina pojkar efter som herrn är så snål att inte vilja ta en vuxen person. 
<sec/>
Och så gick han. 
<sec/>
De skulle resa till stan samma dag, ty jullovet var slut. Hem, alltså, hem igen. Huvudstupa tillbaka i helvetet, hånad, stukad, sju gånger värre sen han skrutit med sin nya ställning och gjort jämförelser med hemmet. Han grät av ilska, men han kunde ej gå tillbaks efter en sådan skymf. 
<sec/>
Det kom bud efter honom från Friherrinnan. Hon fick vänta en stund. Därpå ett bud till. Han gick upp morsk. Hon var ganska blid. Bad honom lova att stanna några dagar i stan hos dem tills de hunnit få ny lärare. Han lovade, när hon bett ihållande. Hon skulle åka med gossarne in. 
<sec/>
Så körde slädan fram. Sektern stod bredvid och sade: herrn kan sitta på kuskbocken. 
<sec/>
– Jag vet nog min plats, sade han. 
<sec/>
Emellertid måtte sektern mera ha fruktat en kompromiss ini slädan med hustrun än han hade lust att förödmjuka, ty vid första rast bad friherrinnan honom stiga in. Nej, det ville han inte! 
<sec/>
I stan stannade han åtta dagar. Under tiden hade han skrivit hem ett något spanskt brev i en världsmannaton, som icke behagade gubben, oaktat han smickrat honom. 
<sec/>
– Jag tycker du borde ha frågat om du fick komma hem först, sa’ han. 
<sec/>
Ja det hade han rätt i. Men sonen hade aldrig tänkt sig hemmet annat än som ett hotell där man åt och bodde gratis. 
<sec/>
Och så var han hemma igen. Genom en outgrundlig naivitet hade Johan låtit förmå sig att ännu någon tid gå och läsa läxorna med sina forne elever. – En kväll ville Fritz dra honom med ut på ett kafé. 
<sec/>
– Nej, sa Johan, jag skall på lektion. 
<sec/>
– Vart? 
<sec/>
– Till kunglig Sekterns! 
<sec/>
– Va! Har du inte sluta med dem än? 
<sec/>
– Nej, jag har lovat fortsätta tills de få en informator. 
<sec/>
– Vad har du för det då? 
<sec/>
– Vad jag har? Jag har haft bostad och mat! 
<sec/>
– Ja, men vad har du nu då, när du inte har bostad och mat? 
<sec/>
– Hm! Det har jag inte tänkt på! 
<sec/>
– Du är en djävla narr, som går och läser gratis med rikt folks barn! Så, nu går du med mig, och sätter aldrig din fot där mer! 
<sec/>
Johan kämpade en strid på trottoaren. 
<sec/>
– Jag har lovat! 
<sec/>
– Du ska inte lova! Kom nu med och skriv ett återbud! 
<sec/>
– Jag måste ta avsked! 
<sec/>
– Det behövs inte! Man hade lovat dig, det ingick i villkoren, en gratifikation till julen, men du fick ingenting; och så låter du behandla dig som en dräng. Kom nu och skriv! 
<sec/>
Han släpades in på Andalusiskan. Amanda tog fram papper och penna och efter vännens diktamen skrev han att han i anseende till stundande examen icke vidare hade tid att ge lektioner! 
<sec/>
Han var fri! 
<sec/>
– Men jag skäms, sa han. 
<sec/>
– Vad skäms du för? 
<sec/>
– Jo jag skäms för att jag varit oartig! 
<sec/>
– Äh prat! Så – en halv punsch! 
<chapter/>

<chaptername>Kap. X.</chaptername>

<chaptername>Karaktären och Ödet.</chaptername>

<sec/>
Tiden hade ryckt opp sig och var livaktig. Utställningen 66 var en nyhet och dessutom en yttring av realistisk skandinavism. Nationalmusei öppnande, Dietrichsons föreläsningar, Konstföreningens bildande gav estetiken en ny fart. Valen till kamrarne 67 utgjorde en överraskning, som väckte hela nationen till eftertanke, ty reformen hade vänt opp och ner på samhället så grundligt att botten kom opp. 
<sec/>
Svaga dyningar läto märka sig nere i läroverkets högsta klass där nu unga män intresserade sig för allmänna frågor. Sålunda stod svarta tavlan en morgon fullskriven med namn börjande med Adlersparre. Rektorn, som icke läst morgontidningen frågade vad denna namnlista betydde. Det var Stockholmsvalen till Andra Kammaren. Han gjorde därpå en revy och utbredde sig om kammarens sammansättning, yttrande farhågor över den nya representationens blivande gagn för land och rike. Man drog redan öronen åt sig; och förtjusningen var över. 
<sec/>
Klassen var även indelad i frihandlare och protektionister och Gripenstedts tal lästes. 
<sec/>
Frökenreformen diskuterades ivrigt. Johan som nyss sett tre gamla fröknar riva hårflätorna av sig och i fin societet förbanna »tidsandan» som stal från hederligt folk vad deras förfäder ärligt förvärvat tyckte att det var en god reform. Den tog icke från fröknarne något, ty de fingo behålla sin titel, men den gav samma rätt åt alla. Det var med den titeln som med saligheten. Ingen aktade den när den blev upplåten åt alla. 
<sec/>
– Då ska pigorna också kallas mamseller, skrek fröken. 
<sec/>
– Ja, svarade Johan, minst! 
<sec/>
Men den reformen låter ännu vänta på sig av okända skäl. De skulle naturligtvis kallas fröknar, men man kunde åtminstone upphöja dem till mamseller först för att ej ådraga dem ett oberättigat löje. 
<sec/>
Fritänkeriet antog dimensioner. Johan hade efter predikningen känt sig hava ett kall, en plikt, att utbreda den nya läran, och stå för den. Han började därför att utebliva från bönen, och satt kvar i klassen under det utryckning skedde i bönrummet. Rektorn kom in, och ville driva ut honom och medbrottslingar. Johan svarade att hans religion förbjöd honom deltaga i en främmande kult. Rektorn vädjade till lagar och författningar. Johan svarade att judarne sluppo bön. Rektorn bad honom vackert för exemplets skull att närvara. Han ville icke ge dåligt exempel. Rektorn bad innerligt, gemytligt, för gammal bekantskaps skull. Johan gav efter. Men han sjöng icke med psalmerna och icke hans kamrater heller. Då blev rektorn ursinnig och höll ett strafftal; utpekade Johan och smädade honom. Johan svarade med att organisera en strejk. Han och likasinnade gingo nu regelbundet så sent till skolan att bönen var slut när de anlände. Kommo de ändock för tidigt sutto de i förstugan och väntade. Där på vedlåren träffade de lärare och språkade med dem om ditt och datt. Rektor upptäckte detta. För att krossa de upproriska, påfann han att när bönen var slut och skolan församlad, låta öppna tamburdörren och inkalla revolutionsmännen. Dessa defilerade nu med fräcka miner och under en skur av ovett genom bönsalen men utan att stanna. Slutligen togo de detta för vana att självmant stiga in och ta ovettet när de tågade genom stora bönsalen. 
<sec/>
Rektorn fattade agg till Johan och visade tecken till att vilja kugga honom i examen. Johan satte hårt mot hårt och läste nätter och dar. 
<sec/>
Teologiska lektionerna urartade nu till disputationer med läraren. Denne var präst och ateist och var road av invändningarne, men även han tröttnade och befallde snart att man skulle svara med läroboken. 
<sec/>
– Hur många personer i gudomen? 
<sec/>
– En! 
<sec/>
– Ja, men vad säger Norbeck? 
<sec/>
– Han säger tre! 
<sec/>
– Nå så säg det då! 
<sec/>
I hemmet var det tyst. Johan fick vara i fred; man såg att han var förlorad och det var för sent att gripa honom. En söndag gjorde fadren ett försök i den gamla stilen, men fick svar på tal. 
<sec/>
– Varför går du aldrig i kyrkan mer? frågade han. 
<sec/>
– Vad ska jag där att göra. 
<sec/>
– En god predikan har alltid något gott med sig. 
<sec/>
– Predika kan jag göra själv. 
<sec/>
Klippt! 
<sec/>
Läsarne läto en präst hålla förbön för Johan i Betlehemskyrkan sedan de fått se honom i skarpskytteuniform en söndags förmiddag. 
<sec/>
I maj 67 avlade han studentexamen. Underliga saker kommo i dagen. Det fanns karlar med skägg och glasögon som kallade halvön Malacka för Sibirien och som trodde att Östra Indiska Halvön var Arabien. Personer erhöllo betyg i Franska som uttalade eu som y och icke kunde konjugera hjälpverberna. Det var otroligt. Johan själv tyckte att han var starkare i latinet tre år förut. Historien skulle varenda en ha blivit kuggad i om man icke haft nys om frågorna. Det var för mycket läst och för litet lärt. Kompendier i alla ämnen skulle ha gjort mera gagn och kunnat avsluta studentexamen i fjärde klassen. Men det var med studentexamen och är än, liksom med saligheten och frökentiteln; den skulle förlora sitt behag om den blev för alla; men nog skulle det bli behagligare för alla och mycket nyttigare. 
<sec/>
När han om aftonen var approberad (det slutades med bön, som skulle läsas av en fritänkare, vilken stapplade på Fader Vår, vilket oriktigt tillskrevs sinnesrörelse) drogs han av kamraterna ner till Storkyrkobrinken, där de köpte honom en vit mössa, (han hade aldrig pengar!) Därpå gick han ner till kontoret att glädja fadren. – Denne mötte han i förstugan på väg hem. 
<sec/>
– Jaså det är gjort nu, sa fadren. 
<sec/>
– Ja! 
<sec/>
– Och mössan redan? 
<sec/>
– Den har jag tagit på kredit! 
<sec/>
– Gå in till kassörn, så får du betala den. 
<sec/>
Och så skildes de. 
<sec/>
Ingen lyckönskan; intet handslag. – Nå, det var den gamles isländarnatur att icke kunna yttra ömmare känslor. 
<sec/>
Johan kom hem då alla sutto vid aftonbordet. Han var glad och hade druckit punsch. Men hans glädje stämde ner. Alla tego. Syskonen gratulerade icke. Då blev han förstämd och teg själv. Gick direkt från bordet ut, till stan till kamraterna. Och där var glädje. Barnslig, dum, överdriven glädje med för stora förhoppningar. 
<sec/>
Om sommaren gav han lektioner i stor skala och var hemma. Med pengarna skulle han resa till Uppsala om hösten och ta graden. Prästen lockade honom icke mer; det hade han lagt bakom sig, och för övrigt stred det mot hans samvete att avlägga prästed. 
<sec/>
Denna sommar var han för första gången hos en flicka. Han kände sig snopen, som så många andra. – Jaså, det var alltsammans! – Det var kostligt att det skedde mitt emot Betlehemskyrkan. Varför hade det emellertid icke skett förut, så hade så många års kval varit besparade, så mycken kraft innehållen. Det var emellertid rätt lugnt efteråt och han kände sig sund, glad som om han fyllt en plikt. 
<sec/>
Om hösten reste han upp till Uppsala. Gamla Margret packade hans kappsäck, lade ner kokkärl och kuvert. Därpå tvang hon honom att låna femton kronor. Av fadren fick han ett fodral med cigarrer och uppmaning att hjälpa sig själv. Själv medförde han åttio kronor, som han förvärvat på lektioner och med vilka han skulle göra sin första termin. 
<sec/>
Världen stod honom nu öppen, och han hade ju inträdeskortet på hand. Återstod bara att komma in. Bara! 
<sec/>
Människans karaktär är hennes öde, var denna tid ett stående och mycket godkänt talesätt. Nu när Johan skulle ut i världen och göra sitt öde använde han många lediga timmar på att göra upp sitt horoskop utgående ifrån sin karaktär. Han trodde nämligen att han hade sin karaktär färdig. Samhället hedrar med namnet karaktär sådana som sökt och funnit sin ställning, tagit sin roll, utfunderat vissa grunder för sitt uppförande och slutligen handla därefter automatiskt. 
<sec/>
En s. k. karaktär är en mycket enkel mekanisk inrättning; han har bara en synpunkt på de så ytterst invecklade förhållandena i livet; han har beslutat sig för att för livet ha en och samma mening för en bestämd sak; och för att icke göra sig skyldig till karaktärslöshet ändrar han aldrig mening huru enfaldig eller orimlig den än är. En karaktär måste följaktligen vara en tämligen vanlig människa och vara vad man kallar litet dum. Karaktär och automat tyckas något så när sammanfalla. Dickens berömda karaktärer äro positivdockor och karaktärerna på scenen måste vara automater. En väl tecknad karaktär är liktydig med en karikatyr. En karaktär skall dessutom veta vad han vill. Vad vet man om vad man vill. Man vill eller vill inte, det är allt. Söker man reflektera över sitt viljande, då upphör vanligen viljan. I samhället och livet måste man alltid betänka följderna av sin handling för sig och andra och måste därför reflektera. Den som handlar ögonblickligen är en oklok och en självisk, en naiv, en omedveten; det är sådana som gå fram i livet, ty de se ej på vad olägenheter deras handlingar kunna ha för andra, utan se bara på handlingens fördel för dem själva. 
<sec/>
Johan undrade, med den vana han fått genom det kristliga njurrannsakandet att självskåda sig, om han hade en karaktär passande för en man som ville göra sin framtid. 
<sec/>
Han erinrade att den pigan som han slagit, därför att hon blottat hans kropp under sömnen, efter händelsen sagt: det är karaktär på den pojken! – Vad menade hon med det? – Hon hade sett honom äga handlingskraft nog att efter en skymf gå ut i parken, skära en käpp och straffa henne. Hade han gått den ordinarie vägen och skvallrat för föräldrarne hade hon tyckt att han var en mes. Modren däremot som då levde, hade dömt hans handling annorlunda: hon kallade honom hämndgirig. Där hade han redan två synpunkter på samma sak och han höll sig naturligtvis vid den som var minst hedrande, ty det trodde han mest på. Hämnd? Det var ju straff? Hade han rätt att straffa? Rätt? Vem hade rätt? Föräldrarne hämnades ju alltid! Nej, de straffade. De hade alltså en annan rätt än han, och det fanns två rätt. 
<sec/>
Jo, han var nog hämndgirig. En pojke på Klara kyrgård hade öppet sagt att Johans far stått i halsjärn. Det var en skymf, mot hela släkten. Som Johan var svagare än pojken uppbådar han sin äldre bror som kunde slåss, och tillsammans utkräva de blodshämnden med några snöbollar. Ja de utkrävde hämnden ändå längre, ty de klådde hans yngre bror också som var relativt oskyldig, men som såg nosig ut. 
<sec/>
Det var nog gammal god släkthämnd det där med alla dess symptomer. Vad skulle han ha gjort? Skvallrat för magistern. – Nej, det gjorde han aldrig. Han var alltså hämndgirig. Det var en graverande tillvitelse. 
<sec/>
Men så började han tänka efter. Hade han hämnats på fadren för de orättvisor han tillfogat honom, eller på styvmodren? Nej! Han glömde och drog sig undan. 
<sec/>
Hade han hämnats på lärarne i Klara genom att skicka dem stenlådor till julklapp? Nej! Var han då så sträng mot andra och var han så småaktig vid dömandet av deras behandlingssätt mot honom. Nej bevars: han lät behandla sig ganska legärt, var lättrogen och kunde narras till vad som helst, bara han icke kände tryck, förtryck. Kamrater hade mot löften om byte narrat av honom hans herbarium, hans insektssamling, kemiska apparater, hans indianböcker. Hade han krävt dem, eller chikanerat dem. Nej, han skämdes, på deras vägnar, och höll till godo. Vid en termins slut hade fadren till en elev glömt betala Johan. Han skämdes att kräva honom och först ett halvt år senare måste han på fadrens uppmaning taga ut sin fordran. 
<sec/>
Detta var ett egendomligt drag hos Johan att han identifierade sig, led på andras vägnar, blygdes. Han skulle om han levat under medeltiden ha stigmatiserat sig. 
<sec/>
Om en bror sa en dumhet eller smaklöshet, så skämdes Johan. I kyrkan hörde han en kör av skolbarn som sjöngo gruvligt falskt. Johan gömde sig i bänken och skämdes. Han slogs med en kamrat och lyckades ge denne ett starkt slag för bröstet; men när han såg gossens ansikte förvridas av smärta, föll han i gråt och räckte honom sin hand. När någon bad honom om en sak som han högst ogärna ville, led han på dens vägnar han icke kunde göra till viljes. 
<sec/>
Han var feg, såg icke någon gå ohörd ifrån sig av fruktan att få se en missnöjd. Han var ännu mörkrädd, rädd för hundar, hästar, främmande mänskor. Men han kunde vid behov vara modig, såsom då han revolterade i skolan och det gällde hans studentexamen, eller då han opponerade mot fadren. 
<sec/>
En människa utan religion är ett fä, stod det i gamla abcboken. Nu när man upptäckt att fäna äro de mest religiösa och att den som har vetande icke behöver religion, så blir religionens gagnande verksamhet betydligt reducerad. Genom att oavlåtligt sätta kraften utom sig i Gud, hade ynglingen förlorat kraften och tron på sig själv. Gud hade ätit sönder hans jag. Han bad alltid och alla stunder då han var i nöd. Han bad i skolan när frågan kom, han bad vid spelbordet när korten gåvos. Religionen hade fördärvat honom, ty den hade uppfostrat honom till himlen i stället för till jorden, familjen hade förstört honom, ty den hade bildat honom för familjen i stället för till samhället, och skolan hade utvecklat honom för universitetet i stället för till livet. 
<sec/>
Han var villrådig, svag. Om han skulle köpa tobak, frågade han vännen vilken sort, och han stannade i valet mellan Hoppet och Gefle vapen tills han slutligen tog Chandeloup. Därför föll han i händerna på vänner. Det att veta sig vara avhållen, borttog fruktan för det okända och vänskapen stärkte honom. 
<sec/>
Nycker förföljde honom ännu. En dag under det han var på kondition på landet, reste han in till staden för att därifrån fara ut och hälsa på Fritz. När han kom till stan, for han icke ut, utan blev liggande på en säng hemma hos föräldrarne under många timmars kamp om huruvida han skulle fara eller ej. Han visste att vännen väntade honom, längtade själv få träffa honom, men reste ej. Dagen därpå for han tillbaka till sitt herrskap, skrev ett jämrande brev till Fritz och sökte förklara sig. Men Fritz blev ond och förstod sig inte på nycker. 
<sec/>
I all sin svaghet kände han stundtals en ofantlig fond av kraft som gjorde att han trodde sig om allt. Vid tolv års ålder såg han en fransk ungdomsbok, som brodren hemfört från Paris. 
<sec/>
– Den ska vi översätta och ge ut till julen, sa han. 
<sec/>
De översatte, men sedan visste de ingenting om proceduren, och boken blev liggande. 
<sec/>
Han fick fatt i en italiensk grammatika och lärde sig italienska. 
<sec/>
På konditionen tog han sig för av brist på skräddare, att ändra ett par byxor. Han sprättade upp sömmarne, sydde om dem, pressade med stora stallnyckeln. Han lagade också sina skor. 
<sec/>
När han hörde syskonen spela kvartetter var han aldrig nöjd med utförandet. Han kände lust att springa upp och ta instrumenten från dem och låta dem höra hur det skulle vara. 
<sec/>
När han övade sin sångstämma, begagnade han violoncellen och tog ut på den. Bara han fått veta vad strängarne hette. 
<sec/>
Johan hade lärt sig tala sanning. Småljög som alla barn av självförsvar eller mot näsvisa frågor, men hade en brutal förnöjelse att mitt i en konversation, där man lirkade med sanningen, säga rent ut vad alla tänkte. – På en bal där han teg, frågade hans dam honom om han var road av att dansa. 
<sec/>
– Nej, inte alls! 
<sec/>
– Nå varför dansar ni då? 
<sec/>
– Därför att jag är så illa tvungen. 
<sec/>
Han hade stulit äpplen som alla pojkar och det graverade honom ej, och han gjorde ingen hemlighet av det. Det var hävd på det. 
<sec/>
I skolan hade han aldrig haft någon affär av ledsam art. En gång sista dagen på termin hade han brutit ner klädhängare och rivit sönder gamla skrivböcker i sällskap med andra. Han kom fast, ensam. Saken var ett okynne, ett utbrott av vild glädje, och togs icke vidare tragiskt. 
<sec/>
Nu när han gått till doms med sig, började han samla andra mänskors omdömen om sig, och nu först häpnade han över de skiftande domarne. Fadren tyckte han var hård; styvmodren att han var elak; bröderna att han var besynnerlig; pigorna hade lika många omdömen som de voro talrika; den sista älskade honom och ansåg föräldrarne behandla honom illa och att han var snäll; väninnan tyckte först han var känslofull, vännen ingenjören (först) att han var ett älskligt barn; vännen Fritz att han var en dysterman full av ysterheter; mostrarna att han hade gott hjärta, mormor att han hade karaktär; hans älskarinna på Stallmästargården avgudade honom naturligtvis; lärarne i skolan visste icke riktigt var de hade honom. Mot de morska var han morsk, mot de hyggliga hygglig. Och kamraterna? Det sade de aldrig; smicker begagnades ej, men ovett och slag när det behövdes. 
<sec/>
Johan undrade nu om han var en så mångsidig figur, eller om omdömena voro så mångsidiga. Var han falsk, visade han sig annorlunda mot de ena än mot de andra. Jo, det hade styvmodren väder på. – Hon sa alltid att han gjorde sig till, när hon hörde något gott om honom. 
<sec/>
Ja, men alla gjorde sig till. Hon styvmodren var vänlig mot sin man, hård mot styvbarnen, mjuk mot sitt barn, stod på tå för husvärden, var högfärdig mot pigorna, neg för läsarprästen, log mot de mäktiga, grinade mot de vanmäktiga. 
<sec/>
Det var ackommodationslagen som Johan icke kände. Mänskorna voro så; det var en anpassningsdrift, vilande både på beräkning och övergången till omedveten eller reflexrörelse. Som ett lamm mot sina vänner, som ett lejon mot sina fiender. 
<sec/>
Men när var man sann? Och när var man falsk? Var fanns jaget? Som skulle vara karaktären? Det fanns icke på ena eller andra stället; det var med på båda. Jaget är icke något ett, självt; det är en mångfald av reflexer, ett komplex av drifter, begär, somliga undertryckta då, andra lössläppta då! 
<sec/>
Ynglingens komplex var genom många korsningar i blodet, stridiga element i familjelivet, rika erfarenheter ur böcker och brokiga upplevanden i livet ett ganska rikt material, men oordnat. Han sökte ännu sin roll efter som han icke funnit sin ställning och därför fortfor han att vara karaktärslös. 
<sec/>
Han hade ännu icke kunnat besluta sig för vilka drifter som skulle undertryckas och hur mycket som av jaget skulle och måste offras för samhället i vilket han nu gjorde sig i ordning att inträda. 
<sec/>
Hade han kunnat se sig själv nu; hade han funnit att de flesta ord han talade voro ur böckerna och kamraterna; hans gester från lärare och vänner; hans miner från släktingar, hans lynne från mor och amma; hans böjelser från far, farfar kanske. Hans ansikte bar icke några drag av mor eller far. Som han icke sett morfar eller farmor kunde han ej döma om någon likhet därvidlag. Vad hade han då av sig själv och i sig själv? Ingenting. Men där funnos två grunddrag i hans själskomplex, som blevo bestämmande för hans liv och hans öde. 
<sec/>
Tvivlet! Han tog icke emot tankarne fullständigt kritiklöst utan utvecklade dem, kombinerade dem. Därför kunde han icke bli automat, och icke inregistreras i det ordnade samhället. 
<sec/>
Känslighet för tryck! Därför sökte han dels minska det genom att höja sig i nivå, dels anlägga kritik på det högre, för att få se att det icke var så högt och alltså icke så eftersträvansvärt. 
<sec/>
Och sådan gick han ut i livet! För att utveckla sig, och likafullt alltid förbli sådan han var. 
