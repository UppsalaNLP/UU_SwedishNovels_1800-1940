<title>FAMILLEN H***</p><title>FAMILLEN H***</title>

<chaptername>TECKNINGAR UTUR HVARDAGSLIFVET.</chaptername>

<chaptername>FAMILLEN H***.</chaptername>

<chapter/>

<chaptername>Ankomst. – Thée. – Portraiter.</chaptername>

<sec/>
I slutet af Februarii månad 1829, befann jag mig en afton vid Skants-Tull, väntande på besökarens tvungna visit, för att, efter dennas slut tåga in i Sveriges hufvudstad, under ett förskräckligt yrväder, sittande uti en liten öppen släda, frusen, trött och sömnig; och således, som din medlidsamma själ kan finna, min hulda unga läsarinna, uti just ingen afundsvärd belägenhet. 
<sec/>
Min stackars häst, som hade qvarkan, hostade och frustade. Drängen, som körde för mig, slog armarna i kors om lifvet för att värma sig. Stormen tjöt och snön hvirflade omkring oss. Jag blundade och väntade, hvilket jag ofta gjort och alltid funnit bäst att göra, under alla yrväder, så väl inom som utom hus, då man ej är nog lycklig att kunna undfly dem. Ändteligen hördes långsamma steg på den knarrande snön. Besökaren nalkades med sin lykta i handen. Han hade röd näsa och såg olycklig ut. Jag höll i min hand en sedel och ville smyga den i hans, för att dermed köpa min ro och ostörd genomfart. Han drog sin hand tillbaka: »det är ej nödigt;» sade han torrt, men höfligt. »Jag skall ej göra er mycket besvär,» fortfor han, i det han började lyfta på mina fällar och röra i mina paketer och askar. Jag såg mig ej utan grämelse nödsakad att stiga ur. Misslynt och med hemligt skadenöje stoppade jag åter min sedel i redikylen och tänkte: »nå nå då, han skall slippa ha något för sitt besvär!» 
<sec/>
Emellertid började min sällskapslika kusk med honom ett samtal. »Det är ett rasande gement väder i afton, kära herre!» – »Ja.» – »Jag tycker han kunde ha roligare af att sitta inne i varma stugan och dricka en tår, än att frysa fingrarna af sig för att uppehålla oss här, hvilket ingen tackar honom för!» – Intet svar. »Jag ville ge något för att nu sitta hos min gumma i varma spisen och äta min söndags-gröt. Det skulle smaka det, herre!» – »Jo jo.» – »Är han gift?» – »Ja.» – »Har han barn?» – »Ja.» – »Nå hur många då?» – »Fyra.» Och en djup suck följde detta svar. »Fyra! nå, då har han munnar nog att fylla. Aha! nu trodde han sig väl ha fått något kontraband – ost, kära herre, ost ser han, ja han må slicka sig om läpparne, – jag slår vad att han har mera lust att bita i den, än i månan. Nå, ser han då ej att det bara är en smörbytta? skall han nödvändigt doppa fingrarna i saltlakan? m. m.» Sedan besökaren öfvertygat sig om, att blott en väldig mängd ostar, limpor och pepparkakor utgjorde det förnämsta af slädans packning, satte han allt åter i den noggrannaste ordning, gaf mig handen för att stiga i slädan och svepte sorgfälligt skinfällarne omkring mig. Mitt missnöje hade mellertid alldeles försvunnit. Det är, tänkte jag, de stackars besökarnes skyldighet, att vara de resandes pest och plåga, och denne har varit min, på det höfligaste vis i verlden. Och under det han fortfor, att samvetsgrant och ordentligt återställa allt i sitt förra skick, uppstego i min själ allahanda föreställningar, som stämde mig ännu mildare. Den röda förfrusna näsan, det nedslagna utseendet, de stela fingrarne, de fyra barnen, yrvädret, den mörka hemska aftonen; allt detta rörde sig för mig, som skuggorne i en Camera obscura, och gjorde mig helt vek om hjertat. Jag kände åter efter sedeln; jag tänkte på en limpa och en ost till aftonmåltid åt de fyra barnen; men medan jag kände, medan jag tänkte, öppnade besökaren bommen, tog höfligt af sig hatten, och jag for hastigt genom tullen, ämnande ropa: håll! men utan att göra det. Med beklämdt hjerta, och med en känsla af obehag, som om jag hade tappat något dyrbart på vägen, tågade jag genom staden och såg i de hvita snöhvirflarne framför mig, som i en transparent, den förfrusna röda näsan och det sorgsna ansigtet, på hvilket jag så lätt kunnat framkalla en åtminstone ögonblickligt glad mine. 
<sec/>
Huru månget tillfälle att i större eller mindre mån göra godt, går ej genom obeslutsamhet förloradt. Under det att vi fråga oss: »skall jag, eller skall jag ej?» flyr stunden, och den glädje-blomma, som vi hade kunnat gifva, är vissnad, och kan ofta ej mer af en ångerfull tår återlifvas! 
<sec/>
Så tänkte jag nedslagen, medan min släda sakta skred genom gatornes djupa mådd, och oftast sönk ned i en rännsten och mödosamt drogs upp igen. Stormen blåste ut ljusen i lyktorna, och gatan upplystes nästan allena af bodarnes strålande ljus. Här såg jag en herre, som höll på att mista kappan, och då han svepte den fastare omkring sig, blåste hatten af; der ett fruntimmer, som, hållande med ena handen i hattskärmen med den andra i pelisen, gick blind, men modig att slå sig mot ett fruktstånd, hvars hvassnästa föreståndarinna ber henne med skarp röst att »se för sig». 
<sec/>
Här tjöt en hund, der svor en karl, som kört ihop sin kärra med en annans; en liten pojke gick hvisslande gladt under yrvädret och väsendet, som ej störde hans lugna barnasinne. Som oftast ilade en täcksläde med tända lyktor kometlikt sin strålande bana framåt, och för denna väjde både folk och fä. Detta var allt hvad jag denna afton såg och hörde af den stora präktiga hufvudstaden. För att muntra mig, började jag tänka på den älskvärda famille, i hvilkens sköte jag snart skulle befinna mig, den glada anledning, som förde mig dit, med mera gladt, ljust och för själen värmande, som jag kunde hopsamla i mitt minne. Ändteligen stadnade min släda. Min kusk ropade: »Nu äro vi framme!» Och jag sade mig förtjust »nu är jag då här,» och snart hörde jag omkring mig många röster, som på olika, men fröjdefulla toner ropade, »god dag! god dag! go afton! Välkommen! välkommen!» Jag, mina limpor, ostar, pepparkakor, vi voro alla hjertligt välkomna, och installerades i ett trefligt och varmt rum. En halftimma sednare satt jag i ett vackert och väl upplyst förmak, der Öfverste H*** och hans famille voro församlade. Thé-timmen var inne, och från den sjudande Thékokarn steg ett hvirflande rökmoln, som sväfvade öfver de skimrande kopparne; de med kakor, skorpor och rån rågade korgarne, betäckte det rymliga Thébordet. Telemaque, kommen ur Tartaren på de Eliseiska fälten, kunde ej ha känt en större tillfredsställelse än jag, anländ från min yrväders-resa till Thébordets vänliga hamn. De glada behagliga varelser, som rörde sig omkring mig; det trefliga rummet, ljusen, som i vissa ögonblick ej litet bidraga att göra själen ljus; den ljufva värmande drycken, som jag njöt, – allt var förträffligt, lifvande, muntrande, allt var.... Ack, tror du väl, min läsare! att den förfrusna näsan borta vid tullen midt uti min förtjusning ställde sig vid brädden af min thékopp – och förbittrade dess nektar? Jo jo men, gjorde den så, – och jag tror, att jag blifvit mindre förskräckt, om jag sett min egen dubbel. För att återgifva mig fullkomligt lugn, sade jag mig: »i morgon skall jag förbättra min uraktlåtenhet; i morgon!» och tillfredsställd med min föresats för i morgon, satt jag nu, efter min vana, tyst i ett hörn af rummet, stickande på min strumpa, smuttande då och då ur Thékoppen, som stod på ett litet bord bredvid mig, och betraktande obemärkt, men uppmärksamt, Familletaflan framför mig. Öfverste H*** satt i ena hörnet af soffan och lade patience, blocade de Copenhague, som jag tror. Han var lång och starkt byggd, men mager och hade ett sjukligt utseende. Hans anletsdrag voro ädla och ur hans djupt insjunkna ögon framträngde en blick, genomträngande, men lugn, och merendels uttrycksfull af en nästan gudomlig godhet, isynnerhet då han fästade den på sina barn. Han talade sällan, höll isynnerhet aldrig tal, men hans ord, utsagda långsamt och med en viss lugn kraft, hade merendels verkan af orakelspråk. Allvar och mildhet rådde i hela hans väsende. Han höll sig nästan besynnerligt rak, och jag har alltid trott att det mindre härledde sig från vanan af militairisk hållning, än från det oböjligt redliga fasta upprigtiga, som var grunden för hans charakter och som afspeglade sig i det yttre. 
<sec/>
Han blandade sig icke i samtalet, som denna afton med mycken liflighet hölls af hans barn; men någongång lät han undfalla sig en torr-rolig anmärkning, hvilken åtföljdes af en mine, på engång så skälmaktigt komik och tillika så uttrycksfull af skonsam godhet mot den, som ådragit sig anmärkningen, att denne dervid kände både bryderi och nöje. 
<sec/>
Hans hustru, (Hennes Nåd, som jag efter gammal vana måste kalla henne), Hennes Nåd satt i det andra soffhörnet och knöt filet; men utan synnerlig uppmärksamhet på sitt arbete. Hon tycktes ej ha kunnat varit vacker äfven i unga dar, men hade, i synnerhet då hon talade, något godt, lifligt och interessant, som gjorde nöje att se på. Något ömt, något oroligt låg i hennes väsende, förnämligast i hennes ögon. Man läste der, att hon oupphörligt bar på sitt hjerta denna långa oändliga promemoria af omtankar och omsorger, som för en maka, mor och hustru börjar med man och barn, genomlöper hemmets och hushållets alla angelägenheter, alla dess minsta grenar, och har ej engång sitt slut vid damm-atomen, som måste blåsas bort och som dock alltid återfaller. 
<sec/>
Hennes Nåds ömma och oroliga blickar hvilade denna afton som oftast på Emilia, den äldsta dottren, med uttryck af både glädje och smärta. Leende sväfvade öfver läpparne och tårar blänkte vid ögonlocken; men så i leendet, som i tårarne strålade varm och innerlig moders-kärlek. 
<sec/>
Emilia tycktes ej märka modrens blickar, ty hon serverade, fullkomligt lugn, med hvita och vackra händer thé; under det hon genom en antagen värdig mine sökte göra slut på bror Carls upptåg, som anställde bland thé-anstalterne all den oreda, som han försäkrade fanns i söta systers eget hjerta. Hon var af medelmåttig storlek, satt, men väl vext. Blonde, hvit, men utan regelbunden skönhet i dragen, var hennes behagliga ansigte isynnerhet intagande genom det uttryck af renhet, godhet och upprigtighet, som hvilade öfver detsamma. Hon tycktes ha ärft sin faders lugna charakter, förenad likväl med mera glädtighet, ty hon skrattade ofta, oaktadt sin antagna värdighet, och det så hjertligt, att hon narrade alla andra att göra sig sällskap. 
<sec/>
Det klär ganska få personer att skratta; också får man se mången, som vid denna glädje-yttring förer näsduken till ansigtet, för att dölja det obehagliga, som kunde uppkomma genom de hopkrupna ögonen, den vidgade munnens rörelser m. m. Emilia, om hon än behöft använda detta försigtighetsmått, skulle ha försmått det; – hon hade äfven i det minsta charakteren för enkel och uppriktig, för att antaga en enda coquettisk manöver. Hon saknade likväl i detta fall all sådan anledning dertill, ty hennes skratt var oändligen behagligt, både derföre att det var så naift och så innerligt, samt att det lät se de vackraste hvita tänder, som någonsin prydt en täck och frisk mun; men derpå tänkte icke hon. 
<sec/>
Om jag hade varit karl, skulle jag vid första åsynen af Emilia tänkt: »Se der min hustru! (NB. om hon så vill.») 
<sec/>
Och likväl var Emilia ej i allt, så som hon syntes, eller snarare hon hade en god del af dessa inconsequenser, som blifvit inflätade och förenade äfven med den ädlaste mennisko-natur, liksom knutarne i en eljest fin och vårdad väf. 
<sec/>
För öfrigt var ej Emilia af den första ungdomen mera, och du min unga sextonåriga läsarinna skall kanske finna henne mycket, mycket gammal. Huru gammal var hon väl då? frågar du kanske. Hon hade nyss fyllt tjugesex år. »Uh! det var fasligt! Hon var ju gamla, gamla menniskan!» Icke så fasligt, icke så gammal, min rosenknopp. Hon var blott en ros i sin fulla blomma och så tyckte äfven Herr .... dock härom sednare. 
<sec/>
Jag beklagar den målare, som får det svåra uppdraget att göra Julies portrait, ty hon är ett perpetuum mobile i mer än ett afseende. Än gör hon puts åt sin bror, som aldrig lemnar någon skuld i den vägen obetald; än sysselsätter hon sig, på ett eller annat sätt, med systrarna. Stundom putsar hon ljusen och släcker dem, för att ha det nöjet att åter tända på dem, lagar i ordning eller oordning banden på sin mors negligée och smyger sig som oftast bakom Öfversten, lägger sin arm om hans hals och kysser hans panna. Hans utrop: »lemna mig i ro, flicka!» afskräcker henne på intet vis att snart återkomma. 
<sec/>
Ett litet täckt hufvud, kring hvilket rika flätor af blondt hår bilda en krona, blå lifliga ögon, mörka ögonhår och ögonbryn, välbildad näsa med liten förnäm bugt, något stor, men vacker mun, liten fin vext, små händer, små fötter villigare att dansa än att gå, – se der Julie vid 18 års ålder. 
<sec/>
Bror Carl – ack jag ber om ursäkt – Cornett Carl, var tre alnar lång, väl vext, ledig i rörelser – tack vare naturen, gymnastiken och Julie. Han har många egna bergfasta idéer, bland hvilka tre äro hans favoriter. 1:o Att Svenska folket är det aldraförsta och yppersta folk i Europa. Denna disputerar honom ingen inom famillen. 2:o Att han aldrig kan bli kär, emedan han hunnit till 20 års ålder utan att en enda gång ha kännt sitt hjerta klappa, då många af hans lyckligare kamrater blifvit galna af bara kärlek. »Det kommer väl!» säger Öfversten. Julie säger, att han ännu skall bli kär öfver öronen. Emilia suckar och ber Gud bevara honom. 3:o Tror Cornetten att han är så ful, att han kan skrämma till och med hästar. Julie säger att denna egenskap vore för honom rätt lycklig, vid en choque mot ett fiendtligt Cavalleri, men hon, äfvensom hennes systrar och många andra, anse det öppna, redliga, manliga uttrycket i brodrens ansigte, såsom en fullkomlig ersättning för bristande skönhet i dragen. Hon upprepar ofta, honom till en hemlig, liten fröjd, huru fasligt ful och odräglig hon finner Herr P ... med det vackra Apollo-hufvudet utan uttryck och lif. Cornett Carl älskar ömt sina systrar och visar dem alla tjenster, som stå i hans makt, förnämligast den att öfva deras tålamod. 
<sec/>
Bredvid sin far satt den yngsta af döttrarne, den sjuttonåriga Helena. Vid den första blick man kastade på henne var man färdig att beklaga, vid den andra att lyckönska henne. Hon var ful och puckelryggig, men ur hennes ovanligt klara ögon strålade förstånd och glädtighet. Hon tycktes äga denna charakterens fasthet och lugn, denna sinnets klarhet, jemnhet och munterhet, hvilka utgöra en tryggare borgen för lifvets lugn och lycka, än alla tjusande, sköna, yttre behagligheter, firade och älskade af verlden. Hon arbetade med ifver på en klädning af hvitt siden, och såg endast upp från sitt arbete för att vänligt och betydningsfullt nicka åt Emilia, eller för att höja till sin far en blick af vördnadsfull, nästan tillbedjande ömhet. 
<sec/>
Man skulle nästan kunnat tro, att Öfversten mest af alla sina barn älskade detta af naturen till det yttre vanlottade; ty ofta då Helena, lutande sitt hufvud till Fadrens axel, höjde till honom sin älskande blick, böjde han sig och kyste hennes panna med ett uttryck af ömhet, som ej kan beskrifvas. På andra sidan om Öfversten satt ännu ett ungt fruntimmer – hans brorsdotter. Man kunde ha tagit henne för en antik statue, så skön, så marmorhvit, så orörlig var hon. Vackrare mörka ögon än hennes kunde man ej se. Men ack hon förtjente visst att beklagas. Dessa sköna ögon skulle aldrig mera skåda jordens ljus. Hon hade sedan 4 år svarta starrn. Hvad som rådde i djupet af hennes själ, var det storm eller lugn, hade man svårt att se, – dess speglar voro fördunklade, och något stelt kallt, nästan halfdödt, hvilade i det yttre och bortstötte alla frågande blickar. Det föreföll mig som hade hon, i en känsla af stolt förtviflan den stund då ödets dom afkunnade henne: »Du skall ej mera se ljuset!» sagt med en dyr ed, »ingen skall se min smärta!» 
<sec/>
Ännu en liten grouppe måste komma fram i min tafla; den nemligen, som i fonden af rummet utgjordes af Magister Nup – utmärkt för sin beskedlighet, beläsenhet, tystlåtenhet, närsynthet, sin oppnäsa och sina distractioner; jemte hans disciplar, lilla Axel och lilla Claes, Öfverstens yngsta söner, anmärkningsvärda för deras synnerliga välmågas och klumpighets skuld, hvilken förvärfvat dem inom famillen tillnamnet af paltarne. 
<sec/>
Magistern, efter trenne recidiver af eldsvåda i sin toupet, hängde ännu oförfärad med näsan öfver boken i närmaste möjliga grannskap med ljuset. Paltarne åto skorpor och spelte svälta räf, samt väntade på en fjerde illumination af Magisterns hufvud, hvars annalkande de som oftast gåfvo hvarann tillkänna med vänliga knuffar, och »se nu! vänta nu! nu blir det!» 
<sec/>
Nu lyster mig obeskrifligen att veta om icke någon af mina älskvärda unga läsare, antingen mycket artig eller litet nyfiken, skulle vilja äfven ha någon närmare beskrifning på den person som sitter i ett hörn af förmaket, tiger stilla, stickar på sin strumpa, smuttar då och då ur en kopp thé, och gör sina anmärkningar öfver sällskapet. 
<sec/>
För att ej lemna någon af mig anad läsarens önskan ouppfyld, vill jag af henne äfven göra en teckning. Hon hör till denna klass af personer, om hvilkens medlemmars existens en enfaldig medsyster så utlät sig: »Ibland skall man vara som om man vore till öfver allt, ibland åter skall man vara såsom vore man icke till.» Denna besynnerliga tillvarelse tillhör i allmänhet den person, som, utan att höra till famillen, är upptagen inom densamma, såsom ett sällskap, ett hjelpa-till, ett råd och dåd i lust och nöd. Jag skall med några ord göra en skildring af en sådan personage i allmänhet, och för att icke låta henne blifva lottlös i vårt titulerande samhälle, vill jag tilldela henne titeln af husrådinna. Hennes verkningskrets är vidsträckt, och är af följande beskaffenhet. Hon får ha sin tanke, sin hand, sin näsa med uti allt, och opp uti allt, – men det får ej märkas. Har herrn i huset elakt lynne, så skjutes hon fram, antingen i egenskap af åskledare, eller såsom en pust, hvars åliggande är att blåsa bort ovädret. Har frun vapörer, så är hennes närvaro lika mycket af nöden som Eau de Cologne-flaskans. Ha döttrarne förtret, så är hon der för att deltaga; ha de små önskningar, planer, projecter, så är hon den lur genom hvilken de tala för något döfva öron. Skrika barnen, så skickas de till henne för att tystas; vilja de ej sofva, skall hon berätta för dem sagor. Är någon sjuk så vakar hon, Commissioner uträttar hon för hela famillen, och goda råd måste hon vid alla tillfällen ha tillhands för alla. I köket skall hon ha sin vakande blick, och i salonen serverar hon caffet. Kommer det grannt främmande, är huset stäldt på parade-fot, så – försvinner hon; – man vet ej hvar hon är, ej mer än man vet hvart röken, som stiger ur skorstenen, tar vägen. Men verkningarne af hennes osynliga tillvarelse få ej upphöra att röja sig. Man sätter ej på det prydda middagsbordet pannan, uti hvilken crêmen kokats, den får stå qvar i köksspisen, och i likhet med dennas lott, är det husrådinnans, att bereda det nyttiga och angenäma, men försaka äran. Kan hon det, med stoisk ihärdighet och resignation, så är ofta hennes existance lika interessant för henne sjelf, som den är viktig inom famille-samhället. Det är sannt, – ödmjuk och stilla måste hon vara, gå sakta genom dörrarne, göra mindre buller än en fluga, och för ingen del som denna sätta sig på näsan på folk; gäspa så sällan som hennes menskliga inrättning kan tillåta; men deremot får hon bruka ögon och öron i frihet, fastän med försigtighet, och att draga nytta deraf har hon ypperliga tillfällen. I motsats med hvad som fordras i den physiska verlden, är i den moraliska ingen plats så tjenlig för ett Observatorium, som den låga, af allas blickar mest obemärkta; och följaktligen innehar husrådinnan inom famillen en den mest förmånliga för att på dess hemisfer rigta det forskande synglaset. Hvarje rörelse, hvarje fläck uti hjertats planet blir henne småningom åskådlig, den minsta kringlöpande komet följer hon på dess bana; – förmörkelserne ser hon komma och försvinna, och betraktande phenomenerne – de vexlande känslor och tankar inom menniskosjälen, – tallösare än himmelens stjernor, – lär hon dag efter dag att uttyda och tolka en punkt mer af denna Skapelsens stora beundransvärda hieroglyf. Man ser således att hon småningom måste förvärfva en god del af det dyrbara, alltid användbara guldet, som kallas mennisko-kännedom, och mot henne ler det hoppet att hon i en framtid, då glasögon skola pryda hennes näsa, och silfverhår den åldriga hjessan, skall som ett orakel tala för lyssnande ungdom, om hvad hon vet, och som de ännu ej ana. 
<sec/>
Så mycket om Husrådinnans personage i allmänhet; nu några få ord om den som i Öfverste H...s famille till någondel går att uppfylla denna rôle, – till någon del säger jag, ty gudskelof hon anses der mer som en vän, har således ej souffleurens post, står ej heller bakom coulisserna, men stiger som oftast med frampå scenen och säger sitt ord fritt och tryggt, så väl som de öfriga aktörerne. 
<sec/>
Det första ord som hennes barnaläppar stammade efter ett års vistande på denna låga jord var, »Måna.» Åtta år sednare skref hon sina första verser – till månan; och morgonen af ett lif som sedan utvecklade sig så torrt och prosaiskt, var en ljuf poetisk månskensdröm. Mången Sonett, månget Ode egnade hennes penna till alla naturens mest behagliga föremål, under de rika ungdomsdagar då hjertat klappar så högt, då känslorne svälla likt vårfloden, och då tårarnes ömniga källor flöda af en så ljuf smärta; men i allt hvad hon sjöng skref eller drömde var alltid något om månsken. 
<sec/>
Föräldrarne runkade på deras visa hufvuden: »Flicka, om du skrifver vers skall du aldrig lära hacka fers, skall du låta såsen bli vedbränd. Du måste tänka på att lära föda dig med tiden, måste kunna spinna din tråd och baka din bulla. Af månsken blir man ej mätt.» Men flickan skref sina vers, och hackade fersen och vidbrände ej såsen, svängde på sitt spinrockshjul, bakade sin bulla, men glömde ej sin barndomsvän den milda månan. Sednare då dess vänliga ljus sken öfver föräldrarnes graf, skref hon inga verser till dess ära, men såg med en bedjande blick upp till det blida himlaanletet, såsom till en tröstarinna, hvars ljus skulle leda och beskydda den fader- och moderlösa på hennes ensliga väg. Men ack den fader- och moderlösa hade så när i det ljufva månskenet svultit ihjäl, om icke ett annat ljus och andra strålar beredt hennes frälsning. Dessa kommo ur spisen i ett grefligt kök. Tillredningen af ett vingelée lyckades henne, och det gjorde hennes lycka. 
<sec/>
Man hade upptäckt hos henne talangen att göra utsökt vingelée; man blef småningom varse att hon äfven ägde några andra lika ovärderliga. En fröken med spruckna läppar fann sig förträffligt väl af hennes munn-pomada; en gammal herre fann med stor hugnad i henne en aldrig tröttad åhörarinna af berättelsen om hans fyrationio krämpor. En öm mor för fyra små underbart qvicka barn, hörde med djup rörelse genom deras rosenröda munnar, hennes ovanliga förmåga att rimma Pappa och klappa, nöjd och fröjd, lilla och trilla, födslodag och behag m. m. En gäspande Hennes Nåd blef på engång helt vaken, då samma talangfulla person spådde henne i kort, att hon snart skulle få en present; nio personer berömde sig inom kort af hennes förträffliga råd för att bota tandverk, bröstverk och snufva, och vid ett bröllop och en begrafning upptäckte man hos henne en underbar förmåga att arrangera allt, från Hennes Nåds coeffure ända till bakelsefatet, från myrtenkransen uti brudens lockar ända till smörgåsarne på brännvinsbordet; och vid den allvarsammare högtidligheten, så väl prydnaden af den slumrande brudens sista bädd, som deras traktering, hvilka aldrig, äfven vid sorgliga tillfällen, förgäta att man måste äta för att lefva. 
<sec/>
Genom flitigt användande af alla dessa talanger, och förvärfvande af några fler af samma art, uppsteg hon småningom trappsteg för trappsteg till rangen, hedern och värdigheten af Husrådinna. Skrifva vers har hon nästan alldeles glömt, utom då och då några magra rader vid födelsedagar och namnsdagar, af skyldighet frampressade. 
<sec/>
Månan ser hon sällan på, utom för att märka på ny och nedan, och likväl bli dess strålar törhända de enda vänner, som skola besöka hennes ensliga graf. Men här är ej nu fråga om att skrifva elegier. Vill någon veta något mer om den prosaiska månskensvännen? Hennes ålder? Så der emellan tjugu och fyratio år. Hennes utseende? Som folkets är mest; ehuru kanske mesta folket skulle bli ganska stötta af att hon tror sig ha någon likhet med dem. Hennes namn? – Åh! aldra ödmjukaste tjenarinna. 
<sec/>
Christina Beata Hvardagslag. 
<chapter/>
– Emilia. – Fästmännerne. 
<sec/>
Jag har nämnt att det var en glad anledning som föranledt min resa till hufvudstaden, och skall bäst redogöra för dess beskaffenhet derigenom, att jag för mina läsarinnors ögon framlägger ett bref, som jag för kort tid sedan i min enslighet på landet erhöll från Julie H***. 
<sec/>
Min bästa Beata! 
<sec/>
Lägg fort bort din eviga stickstrumpa, då du får se dessa rader; putsa ditt långvekta ljus, (det är ju om aftonen – posten kommer till R....?) Stäng din dörr, så att du utan fruktan att bli störd kan sitta ned i ro och maklighet i din soffa, och med tillbörlig uppmärksamhet läsa de stora märkvärdiga nyheter jag har att förkunna dig. Jag ser härifrån huru grufveligt nyfiken du är – huru du spänner ut ögonen, – och nu skall jag berätta dig .... en saga! 
<sec/>
Det var en gång en man – som icke var kung eller prins, men som hade förtjent att vara det. Han hade en dotter, och fastän ödet ej låtit henne födas prinsessa, samlades ett halft tjog nådiga Féer omkring den lillas vagga, endast af pur aktning och bevågenhet för hennes far. De skänkte henne skönhet, vett, behag, talanger, ädelt hjerta, godt lynne, tålamod, allt med ett ord, som kan göra en qvinna behaglig, och för att råga måttet af lyckliga gåfvor trädde slutligen Fée Prudentia fram, sägande i långt uttöjda ord: »För hennes timmeliga och eviga välfärds skuld, skall hon vara ytterst försigtig, betänklig ja äfven kinkig uti valet af en make!» »Väl sagdt! visliga sagdt!» utropade alla fru Féerna under djupa suckar. 
<sec/>
Den rikt begåfvade uppväxte, blef så älskvärd, som man med skäl kunde vänta det, och snart knackade friare både bittida och sent på dagen, med suckar och böner vid hennes hjertas dörr. Men ack! för de flesta blef den orubbligt stängd, och om hon ett ögonblick för någon öppnade den på glänt, så slöts den i nästa minut åter till och lästes i dubbelt lås. Lyckligtvis var prinsessan Turandottes tidehvarf längst förbi, och i Sverige der skön Elimia bodde, torde väl luften vara af en mera kylande art, än uti det land der prins Calaf suckade, – ty man hörde aldrig att de afskedade älskarne gjorde slut på sina dagar; man såg dem knappast förlora aptiten, ja man vet till och med några, som (skulle man väl kunna tro det?) bytte om älskarinna, liknöjdt som man byter om strumpor. 
<sec/>
Den förste, som anmälte sig såsom pretendent till skön Elimias hjerta, befanns af henne vara för sentimental, – emedan han ryste för brottet att döda en mygga, och suckade öfver de oskyldiga kycklingarnes öde, hvilka vid middagsbordet figurerade som stekar, och utgjorde för öfrigt hans älskarinnas favoriträtt. Förenad med honom, ansåg hon sig böra komma i fara att svälta ihjäl af bara blanc-mangé och grönsaks-föda. Den andre undvek ej att trampa på myrorne, älskade fiske och jagt, – ansågs genast för att vara grym och hårdhjertad; – hellre, långt heldre, ville hon ha till man en hare än en jägare! En hare kom, rädd i blick, darrande på knäna, stammande sin suckan, sin önskan och sin misströstan. »Stackars liten, blef svaret, gå och göm dig, du skulle eljest bli ett lätt rof för det första rofdjur, som fann dig på sin väg.» Haren hoppade bort. Lejon-mannen steg fram, med stolta friare-ord. Nu kände den sköna stor rädsla att bli uppäten sjelf, och hon gömde sig till dess den mägtige gått förbi. Detta var den fjerde. Den femte – munter och glad, – ansågs för lättsinnig, den sjette troddes ha fallenhet för att bli spelare, den sjunde i anseende till några finnar på näsan, – böjelse för starka drycker. Den åttonde såg ut som om han kunde ha elakt lynne, den nionde tycktes vara en egoist, – – den tionde sade i hvar frase »ta mig fan!» Med honom var det ej godt, att våga sig ut i lifvet! Den elfte såg för mycket på sina händer och fötter, och var således en narr. Den tolfte kom. Han var god, ädel, manlig, vacker; han syntes älska upprigtigt, han förde sin talan väl; man var i största bryderi hvad man hos honom skulle finna för fel. Han syntes älska sannt, .... men kanske syntes han blott, eller om han älskade, kanske var det mera den vanskliga förgängliga kroppen, än den odödliga själen; .... gubevars hvilken svår synd! Om så förhöll sig ... så; .... men älskaren svor att det var själen, just sjelfva själen, som han tillbad, och i en lycklig stund bestormade han så mägtigt den skönas redan eftergifvande hjerta, att slutligen hennes darrande läppar rörde sig på ett sätt, som han ansåg böra bilda porten, genom hvilken det capitulerande ja skulle utgå. Han tog det för gifvet, ansåg ordet för sagdt, föll på knä, kyste på hand och på mun, och skön Elimia, färdig att falla omkull af förvåning och häpenhet, fann sig, hon viste ej huru, – förlofvad! 
<sec/>
Bröllopet utsattes af hennes far och fästman till en kort tid derefter. Elimia sade icke ja dertill men sade ej heller nej, och hennes fästman tänkte: »den som tiger, samtycker.» Under det denna tid skred förbi, räknade skön Elimia, »nu äro blott 14, nu blott 12, nådiga himmel, nu blott 10, och herre gud nu blott 8 dagar qvar!» Nu bemägtigade sig hennes själ en allt större ångest och förskräckelse. Inbillningar och spöklika föreställningar, talrika, som de gräshoppor, hvilka öfversvämmade Egypten, inkräktade hennes eljest så ljusa och lugna sinne, och frambringade der oreda och mörker. Nu ville hon skjuta opp, att icke säga slå opp, sin förening med den ädle Almanzor, som visserligen, sade hon, hade många flera fel än man hade trott, och ett ofantligt stort deruti att han så väl förstod att dölja dem. Fullkomlighet var icke menniskonaturens lott, och den som syntes vara mest felfri, var det kanske i sjelfva verket minst. Dessutom trodde hon att deras charakter på intet vis harmonierade; vidare var han för ung, hon för gammal m. m. m. m., och summan och slutet af allt var, att hon skulle blifva olycklig för hela sin lifstid. 
<sec/>
En mycket god vän till Elimia hade största lust i verlden att bryta nacken af Fée Prudentia, hvars olyckliga gåfva gjorde att Elimia från sig aflägsnade den sällhet, som väntade henne i föreningen med en man, som på allt vis tycktes vara skapad enkom för henne, och som var henne på det ömmaste tillgifven. 
<sec/>
Nu ser jag huru du blir otålig, Beata, och frågar: »hvad är summan och slutet af allt det här och hvad skall det vara till»? Allt detta min goda vän, skall tjena, först och främst i egenskap af en liten middagssup som retar aptiten på sjelfva middagsmåltiden, sedan att visa dig hvilken underbar trolleri-förmåga blifvit i hast tilldelad den lilla Julie. Ty med några drag af min penna förvandlar jag alla mina omnämda personnager, gör förr till nu och sagan till sanning. 
<sec/>
Almanzor blir då den unga älskvärda Algernon S*** och hans fästmö skön Elimia, min syster Emilia H*** som så bitterligen allt emellanåt ångrar sitt gifna ja. Fée Prudentia åter får undergå en större förvandling, och är ej annat än vankelmodet och obeslutsamheten, som så starkt bemägtigat sig Emilias hjerta, då fråga är om att besluta sig till att inträda i det heliga ägtenskapsståndet. Skulle man ej från flera håll nu skjuta henne framåt, så skulle hon gå som kräftorne – baklänges. Nu sitter denna Emilia, som jag så innerligt älskar, och som gör mig så ofta otålig, i soffhörnet midt emot mig, är blek och rödögd, tänker på sin bröllopsdag – och har vapörer! Skall man skratta eller gråta deråt? Jag gör båda delarne emellanåt, och narrar Emilia att göra så med. 
<sec/>
Det enda man kan nu göra för att hindra stackars Emilia att fundera och grubbla, oroa och gräma sig för ingenting, är att låta allt gå huller om buller med ifver och brådska omkring henne ända fram till bröllopsdagen, – och göra henne yr i hufvudet, om möjligt. Jag vet att pappa aldrig skulle tåla att någon af oss ryggade ett gifvet löfte. Emilia vet det äfven, och jag tror att detta just gör henne så modfälld emellanåt. Och likväl älskar hon Algernon, ja beundrar honom ibland, – men skulle ändå, om hon tordes, ännu gifva honom nej! Säg mig huru skall man förklara allt detta, – huru rimmar det sig? Men då hennes öde engång blir oföränderligen bestämdt, vet jag att allt blir bra, och det roliga af saken är, att Emilia tror det äfven. Emellertid skall i nästa vecka allt vara i ordning. Om söndag, således i öfvermorgon åtta dagar till, är den förskräckliga bröllopsdagen. Emilia skall vigas hemma, och blott några få slägtingar skola bli bjudna. Emilia önskar det så, och man gör henne nu till viljes i allt hvad hon begär, som blott är rimligt. Hon säger att man gör så med alla arma offer. Komik idée! Du ser, bästa Beata, huru nödvändig din närvaro här vore för oss. I sanning vi behöfva på allt vis dina råd och din hjelp. Packa derföre genast i dina saker, och res hit det fortaste du kan. 
<sec/>
Om måndag kommer Algernon till Stockholm, och med honom äfven min fästman. Jag har ej varit så kinkig, så rädd, som Emilia, och ändå ej valt sämre. Min Arvid är en Adonis och har ett hjerta, som är värdt guld. Pappa håller mycket af honom, och detta är för mig det vigtigaste. Min goda, min vördade, min älskade Pappa! Jag hade så fullt och fast beslutit att aldrig öfvergifva honom och Mamma...... Jag begriper ej huru jag ändå kunnat besluta mig att bli fästmö .... men min Arvid var oemotståndlig. Pappa har ändå Helène qvar, som aldrig gifter sig; och Helène är värd tre sådana Julier som jag. Pappa var i början mycket emot mitt giftermål, och hade många invändningar, det var nära att gå alldeles omkull; ... men jag kastade mig på knä och gret, och Arvids far (Pappas ungdomsvän) höll så vackra tal, och Arvid sjelf såg så hängfärdig ut, att pappa slutligen bevecktes och sade: »Nå de må då ha hvarann!» Och Arvid och jag jubilerade som två lärkor. Du skall få se honom; han har mörka mustacher och pipskägg, blå stora ögon, den vackraste .... men du skall få se, ... du skall få se! Han har den vackraste son de voix i verlden, och Emilia må säga hvad hon vill, det är med ett verkligt behag, som han säger, ta mig tusan! Det låter besynnerligt, tycker du kanske, – men du skall få se, du skall få höra! Kom, kom! och omfamna senast i öfvermorgon afton 
<sec/>
Din 
<sec/>
Vän 
<sec/>
Julie H. 
<sec/>
P. S. Tag med dig, jag ber, af de sköna limporne, som du vet att pappa och Mamma tycka så mycket om, af Ostarne åt Carl och Helena och litet pepparkakor åt mig. Du har ju alltid sådana i förråd. Emilia, stackars Emilia, stackars Emilia! tänker jag, lär få nog att göra med att svälja ned sina vapörer. Du kan ej föreställa dig huru rädd jag är, att hon af bara oro och grämelse skall bli blek och ful till dess Algernon kommer. Emilia tror jag, nästan önskar det, förmodeligen för att pröfva hans kärlek till hennes odödliga själ. Jag tror verkeligen att hon skulle fordra af honom att älska henne lika, om hon blefve förvandlad till mullvada. Jag är verkligen bekymrad. Emilia är så föränderlig till sitt utseende, och är icke samma menniska då hon är ledsen och orolig, som då hon är lugn och glad. 
<sec/>
Farväl ännu engång. 
<sec/>
P. S. Vet du hvem som skall viga Emilia? Jo Professor L ... som ser så grufligt allvarsam ut, som har en skef fot, ett rödt öga och två vårtor på näsan. Han har nyligen tillträdt pastoratet. Pappa har mycken aktning och vänskap för honom. Hvad mig angår, skulle jag just icke stort tycka om att vigas af en surögd prest. Men jag gifter mig ej förrän efter ett par år eller kanske i höst, således är det ej stort värdt att tänka derpå nu. 
<sec/>
Så när hade jag glömt hela famillens otaliga helsningar till dig. 
<sec/>
Jag följde genast Julies kallelse och ankom, som man redan sett, en afton i slutet af Februari månad till Öfverste H....s. 
<sec/>
Det återstår ännu några ord att säga om denna aftons tilldragelser, och jag knyter åter vid denna min berättelses tråd. Den blinda, som länge sutit stum och stilla, sade på engång med en slags häftighet: 
<sec/>
»Jag skulle vilja sjunga.» Helene steg genast upp, förde henne till Pianot, och satte sig för att accompagnera. Den blinda förblef stående. Helene frågade hvad hon ville sjunga; »Ariadne à Naxos» var det korta bestämda svaret. De började. Jag fann i förstone sångerskans röst ej behaglig; den var stark, djup, nästan hemsk, men ju uppmärksammare man lyssnade, ju mer man gaf akt på den känsla som talade genom den, och som den med förtrollande sanning uppenbarade, ju mer hänfördes man; ... man ryste ofrivilligt, man kände sitt hjerta klappa, i sympathie med Ariadne, då hon genomträngd af en stigande ångest söker sin älskare, och fattar beslutet att uppstiga på en klippa för att derifrån lättare kunna upptäcka honom. Accompagnementet uttrycker här mästerligt hennes stigande; man tycker sig se huru hon skyndar flämtande och aningsfull. Ändteligen har hon nått spetsen, hennes blick sväfvar öfver hafvet och blir varse det hvita, allt mer försvinnande seglet. Den blinda följde Ariadne med hela sin själ, och man skulle ha kunnat tro af det spända i hennes blickar, att de sågo något annat än – mörkret allena. Tårar trängde ovillkorligt fram i allas ögon, då hon med ett sönderslitande uttryck af kärlek och smärta i röst och anlete, med Ariadne utropade »Teseo, Teseo!» Vid högsta punkten af hennes inspiration och af vår förtjusning, steg Öfversten hastigt upp, gick fram till Pianot, tog sångerskan vid handen, förde henne derifrån utan att säga ett enda ord, och satte henne åter i soffan, der han äfven satte sig vid hennes sida. Jag märkte att hon häftigt drog sin hand ur hans. Hon var dödsblek och utom sig. Ingen, utom jag, tycktes vara förvånad öfver detta uppträde. Man började ett likgiltigt samtal, hvaruti alla deltogo, utom den blinda. Efter en stund sade Öfversten till henne »du behöfver hvila,» steg i detsamma upp och ledde henne ur rummet, sedan hon stumt, men med en slags högtidlighet böjt sitt hufvud till afskedshelsning för de qvarblifvande. I begrepp att gå ut, ropade Öfversten, »Helena!» och Helena följde dem. 
<sec/>
Snart derefter gick jag upp på mitt rum för att njuta hvilan. Den blindas bild, som oupphörligt sväfvade framför mig, hindrade mig länge derifrån; jag hörde hennes genomträngande röst, såg hennes uttrycksfulla ansigte, och kunde ej afhålla mig från att söka gissa till naturen af de känslor, som skakade hennes själ. 
<sec/>
Jag sof ej ännu, då Emilia och Julie sakta smögo sig in i deras rum, som låg bredvid mitt. Dörren emellan stod öppen, och jag hörde de båda systrarnes halfhöga conversation. Julie sade med någon förtrytelse, »du gäspar, du suckar, och likväl kommer Algernon i morgon! Emilia, du har ej mera känsla än en papp-ask!» 
<sec/>
Emilia. Huru vet du om det icke är i sympathie med Algernon, som kanske just nu gör alldeles detsamma? 
<sec/>
Julie. Det gör han icke, det är jag viss på. Snarare tror jag att han knappast vet på hvilken fot han skall stå, af bara otålig glädje, att få se dig så snart. 
<sec/>
Emilia. Dömmer du det af hans sista bref? 
<sec/>
Julie. Det var ju skrifvet så i hast. Man är ej alltid lika väl disponerad att skrifva, kanske hade han stark hufvudverk ... eller stark snufva, ... eller hade en förkylning. 
<sec/>
Emilia. Allt hvad du behagar, men intet kan ursäkta det kalla meningslösa slutet af brefvet. 
<sec/>
Julie. Jag försäkrar dig, Emilia, att der står »med den ömmaste tillgifvenhet.» 
<sec/>
Emilia. Och jag är viss på att der står helt torrt och kallt, »med aktning och tillgifvenhet framhärdar,» m. m. Alldeles så, som man till en likgiltig person skrifver, med estime tecknar o. s. v., ty den fattiga aktningen skall alltid skyldra, der andra varmare känslor saknas. Hvar är min nattmössa? – ah se der. Hå hå! hå hå! Du, Julie, ser allting rosenfärgadt! 
<sec/>
Julie. Jag ser att en älskare får akta sig att tala om aktning.... Men jag är viss på att Algernon ej skrifvit det förskräckliga ordet, utan begagnat ett varmare, innerligare. Söta Emilia, hämta hit brefvet. Du skall få se att du gjort honom orätt. 
<sec/>
Emilia. För att göra dig till viljes, skall jag taga hit brefvet. Vi skola få se att jag har rätt! 
<sec/>
Julie. Och vi skola få se att jag har rätt! 
<sec/>
Emilia hämtade brefvet. Båda systrarne närmade sig till ljuset dermed. Julie ville putsa ljuset, och, vare sig af våda eller vilja, släckte ut det. Allt förblef en stund likaså tyst som mörkt, till dess Emilias hjertliga skratt lät höra sig. Julie instämde, och jag kunde ej hålla mig ifrån att göra trio med dem. Under letande och ramlande mellan stolar och bord, funno systrarne ändteligen sina sängar, och ropade skrattande till mig »god natt, god natt!» 
<sec/>
Dagen efter min ankomst, var i huset en så kallad stökdag; en dag, som då och då inträffar i alla väl ordnade hus, och som kan liknas vid en ovädersdag i naturen, efter hvilkens stormar och regnskurar allt kommer fram i förnyad klarhet, ordning och friskhet. 
<sec/>
Man skurade, vädrade, dammade, putsade i alla vrår. Hennes Nåd, som ville vaka sjelf öfver allting, gick oupphörligt in och ut genom alla dörrar, och lemnade, som oftast, alla öppna, hvilket åstadkom ett förskräckligt drag. För att frälsa mig från öronfluss och tandverk, flydde jag undan från rum till rum, och fann slutligen i Helenas, en trappa högre upp, en stormfri hamn. Detta lilla rum syntes mig det trefligaste och gladaste i hela huset. Det hade fönster åt solsidan, väggarne voro prydda med taflor, för det mesta föreställande behagliga landskap. Bland dessa utmärkte sig tvenne af Fahlkrantz, uti hvilka denna store konstnärs pensel framtrollat det förtjusande lugn, som en skön sommarafton utbreder öfver naturen, och som så mägtigt meddelar sig åt menniskans hjerta. Det öga, som uppmärksamt fäste sig på dessa taflor, uttryckte snart något ljuft, vemodigt och svärmande, och detta var den säkraste borgen för deras sanningsfulla skönhet. 
<sec/>
Möblerne i rummet voro vackra och beqväma. Ett piano, ett väl uppfyldt bokskåp, en pupitre för målning, visade att, inom denna lilla trånga krets, ej saknades något af det, som kan göra alla den yttre verldens nöjen umbärliga, och uppfylla dagens stunder på det mest angenäma sätt. 
<sec/>
Stora praktfulla Geranier stodo i fönstren, och väckte genom deras friska grönska angenäma tankar på våren, under det de afbröto, delade och mildrade de inträngande solstrålarne, hvilka denna dag lyste i hela den klarhet, som de vanligen hysa under en skarp vinterfrost. En vacker matta betäckte golfvet, som syntes vara besådt med blommor. 
<sec/>
Helena sydde, sittande i soffan. På sybordet framför henne – låg Nya Testamentet. 
<sec/>
Hon emottog mig med ett leende, uttrycksfullt af hjertats lugn och tillfredsställelse. Jag satte mig till arbete jemte henne, och kände mig särdeles glad och treflig till mods. Vi sydde på Emilias Brudklädning. 
<sec/>
»Du betraktar mitt rum?» sade Helena derunder, leende till mig i det hennes ögon följde minas rigtning. »Ja, svarade jag, dina systrars rum äro vackra och trefliga; men man måste tillstå att de ej kunna jemföras med detta.» – »Det har varit min fars vilja att Helena skulle vara det enda bortskämda barnet i huset.» Hon fortfor, med tårar i ögonen: »Min goda pappa har velat, att jag aldrig skulle sakna de nöjen och njutningar, som blifvit mina vackra och friska systrars lott, och från hvilka jag, genom mina lyten och min sjuklighet, blifvit utestängd. Derföre har han lärt mig njuta de vida rikare, som de sköna konsternas kännedom och öfning tillbjuder den som omfattar dem med ett varmt och öppet sinne. Derföre odlar han och stärker mitt förstånd, genom ordningsfulla och ingenting mindre än ytliga studier, dem han sjelf leder. Derföre har han i denna lilla vrå, uti hvilken jag tillbringar största delen af mitt lif, samlat så mycket behagligt och skönt för ögat, för känslan och tanken. Dock, hvad som är mer än allt detta, är den innerliga Faderskärlek med hvilken han omfattar och omgifver mig, och det säkert blott för att hindra mig att någonsin bittert känna saknaden af den kärlek, som naturen förbjudit mig att njuta. Han har fullkomligt lyckats, och jag har ingen annan önskan än den, att lefva för honom, för min mor, mina syskon – och min Gud.» 
<sec/>
Vi tego en stund, och i mitt hjerta tillbad jag denna Far, som så förstod att vårda deras sällhet, hvilka han gifvit lifvet. Helena fortfor: »Då mamma med mina systrar äro på baler eller i sällskaper, tillbringar han sin tid för det mesta hos mig; jag läser för honom, spelar för honom, och han låter mig af obeskriflig godhet tro, att jag bidrager väsendtligt att förljufva hans lif. Denna tanke gör mig så lycklig. Det är en skön, en afundsvärd lott, att kunna vara något för den, som är en välsignelse för allt hvad som omger honom!» 
<sec/>
O! tänkte jag, och tilltalade i tanken Famillefäderne på jorden, hvarföre likna så få af er denna far? Hemmets konungar ... huru mycken sällhet kunden J ej sprida omkring er, huru tillbedde kunden J ej vara! 
<sec/>
Vi talade sedan om Emilia. 
<sec/>
»Det är besynnerligt, sade Helena, att en person, som vanligtvis är så lugn, så klar i sitt omdöme, så besluten, så reel med ett ord, skall blott i en enda punkt vara sig alldeles olika. Besluten att gifta sig, emedan hon anser ett lyckligt ägtenskap för det sällaste af alla tillstånd på jorden, har Emilia haft den största svårighet att engång allvarsamt decidera sig dertill. Tvenne hennes ungdomsvänners ganska olyckliga giften ha ingifvit henne en slags panisk förskräckelse, och hon fruktar så mycket att bli olycklig i sitt giftermål, att hon aldrig skulle ha mod att våga bli lycklig, om icke andra handlade för henne. Hon är nu stundom halfsjuk af ångest deröfver, att hennes förening är så nära för handen med Algernon S .... för hvilken hon likväl har en verklig tillgifvenhet, och med hvilken, vi alla äro öfvertygade att hon skall bli fullkomligt lycklig. Hon har mellanskof af lugn, och under ett af dessa såg du henne i går aftons. Jag fruktar likväl att det snart gått öfver, och väntar till och med att se hennes oro och osäkerhet tilltaga i proportion, som den afgörande stunden nalkas närmare, hvilken, som jag är öfvertygad om, skall fullkomligt göra slut derpå; ty då engång något är oåterkalleligen bestämdt, underkastar sig Emilia det lugnt, och söker det bästa i allt. Nödvändigt blir, att ända till bröllopsdagen på allt möjligt sätt söka förströ henne, och hindra henne från att sysselsätta sig med fåfänga grubblerier. Vi ha hvar och en tagit vår särskilta rôle i den lilla comedien, som vi måste spela för och med vår goda syster. Pappa tänker föra henne flitigt ut att promenera, mamma skall rådgöra med henne öfver allting, som ännu återstår att ställa i ordning innan brölloppet. Julie ämnar på ett eller annat vis aldrig lemna henne i ro. Bror Carl skall som oftast inleda henne i disput öfver Napoleon, som han sätter under Carl den Tolfte, hvilket hon ej kan fördraga, och detta är det enda ämne, uti hvilket jag hört min stilla goda syster disputera med hetta. Jag åter skall mycket sysselsätta henne med sin toilette. Mina små bröder veta längesedan, lärda af naturen, sina rôler utantill, hvilka bestå uti att kälta oupphörligt, på att få än ett, än ett annat. Hitintills ha vi alla delat omsorgen att tillfredsställa dem, nu måste den hvila ensamt på henne. Du, goda Beata, skall få det uppdraget, att, vid lämpliga tillfällen, och på ett skickligt sätt, smyga fram loford öfver Algernon, hvilka du ej kommer att finna svårt att tilldela honom. Emilia anser oss alla vara partiska för honom, du kan ej vara misstänkt, och ditt beröm skall verka desto bättre.» 
<sec/>
Jag var ganska nöjd med mitt uppdrag. Det är alltid roligt, att berömma folk, då man kan göra det med godt samvete. 
<sec/>
Sedan vi talat länge om Emilia och hennes älskare, deras etablissement o. s. v., förde jag samtalet på den blinda, och sökte erfara något närmare om henne. 
<sec/>
Helena undvek detta ämne och sade blott: »Elisabeth är sedan ett år hos oss. Vi hålla ömt af henne, och hoppas att med tiden vinna hennes förtroende och kunna bidraga att göra henne lyckligare.» 
<sec/>
Helena föreslog mig derefter att helsa på henne. »Jag går vanligtvis, sade hon, alla förmiddagar in till henne, och har i dag ej varit der ännu. Jag skulle egna henne mycket af min tid, om hon ej bäst tyckte om att vara ensam.» 
<sec/>
Vi följdes åt till den blindas rum. 
<sec/>
Hon satt klädd på sin säng och sjöng sagta för sig. 
<sec/>
»O huru mycket har hon ej lidit! Hon är en lefvande bild af smärtan!» tänkte jag, i det jag nu på nära håll och vid dagsljuset betraktade detta bleka sköna ansigte, uti hvilket tydligt skönjdes spåren af hårda, ännu ej utkämpade strider, och af en smärta för djup, för bitter för att kunna haft tårar. 
<sec/>
En ung flicka, hvars rosenröda kinder och glädtiga utseende bildade en skarp contrast med den arma lidandes, satt i ett hörn af rummet och stickade. Hon var der för att uppassa den blinda. Med en rörande hjertlighet i ord och röst tilltalade Helena Elisabeth; hon svarade fåordigt och kallt! Det tycktes mig som skulle hon, sedan vi inkommit, bemöda sig, att småningom antaga det kalla och liflösa uttryck, som jag fann hos henne den föregående aftonen. Samtalet fortsattes endast mellan Helena och mig, under det den blinda tigande sysselsatte sig med att kring sina utmärkt sköna händer, linda och vrida en svart silkes-snodd. På engång sade hon St! St! och en blek rodnad flammade upp på hennes kind, hennes bröst häfde sig högre. Vi tego och lyssnade; först efter några sekunders förlopp hörde vi det dofva ljudet af steg, som långsamt nalkades. »Det är han!» sade den blinda, liksom för sig. Jag såg frågande på Helena, Helena såg till marken. Öfversten kom in. Den blinda steg upp och blef stående statylikt stilla, dock tyckte jag mig märka hos henne en lätt darrning. Öfversten tilltalade henne med sitt vanliga lugn, likväl, som jag tyckte, ej med vanlig godhet, och sade att han kom för att hemta henne, emedan han ville med henne och Emilia göra en promenad i vagn. »Luften, tillade han, är frisk och klar, den skall göra dig godt.» 
<sec/>
»Mig godt?» sade hon med ett bittert småleende, men utan att akta derpå bad Öfversten Helena hjelpa henne att kläda sig. Den blinda satte sig ej deremot, lät tigande kläda sig, tackade ingen, och gick ut, ledd af Öfversten. 
<sec/>
»Arma Elisabeth!» sade, med en medlidsam suck, Helena sedan hon var borta. Jag hade väl ej nyckeln till denna gåtlika varelses inre, men hade sett nog för att äfven hjertligt sucka. »Arma Elisabeth!» 
<sec/>
Vi återgingo till vårt arbete, som fortsattes under angenäma samtal till emot middagen. 
<sec/>
Jag gick då in till Emilia, som var återkommen från promenaden, och fann henne i strid med Julie, som sökte med en rigtig ångest, att rycka till sig en klädning, som Emilia tycktes vilja sätta på sig. Emilia skrattade hjertligt, Julie åter såg ut att vilja gråta. 
<sec/>
»Hjelp! Beata, hjelp!» ropade hon. »Har man någonsin sett och hört något sådant? Hör Beata! Just derföre att Emilia väntar Algernon hit i dag, vill hon taga på sig sin fulaste klädning, ... ja, en klädning, som så misskläder henne, att hon med den icke är sig lik! Och icke nog dermed, hon vill ännu ta ett skärp, som är tjockt, som en lina; och en kam vill hon sätta i håret, som salig Medusa säkert lemnat bland sin qvarlåtenskap, så förskräcklig är den! Nu strider jag och arbetar sedan en qvart timma mot denna olyckliga toilette, ... men förgäfves!» – »Om i Algernons ögon, sade Emilia med en värdig hållning och mine, blott en klädning eller en kam kan bidraga att göra mig behaglig eller obehaglig, så.» 
<sec/>
»Se der ha vi det!» utropade tröstlös Julie; »nu äro vi komna till pröfningarne, och jag vet rätt nu ej huru ful och hisklig hon icke är i stånd att göra sig, för att pröfva om Algernon i heroisk trohet skall öfvergå alla de mest beryktade roman-hjeltar. Jag ber dig, för guds skull, klipp bara icke af dig öronen eller näsan!» Emilia skrattade. »Och du skulle så lätt kunna vara så vacker och så älskvärd!» fortfor Julie, innerligt bedjande, i det hon sökte bemägtiga sig den olyckliga klädningen och kammen. »Jag har föresatt mig att vara så klädd i dag, svarade allvarsamt Emilia, jag har mina skäl dertill, och om jag väcker din och Algernons afsky – så får jag underkasta mig mitt öde.» – »Emilia skall nog bli vacker ändå, sade jag till Julie för att söka trösta henne, gå nu du och kläd dig till middagen. Tänk på, att du äfven har en fästman att behaga.» – »Åh, sade Julie, med honom är detta ej svårt, om jag klär mig i en säck, och sätter en kruka på hufvudet, så finner han att det klär mig förträffligt.» 
<sec/>
»Du tror således, återtog Emilia, att Algernon ej har för mig samma ögon som Arvid för dig?» 
<sec/>
Julie såg litet häpen ut. 
<sec/>
»Gå nu, gå, afbröt jag dem, vi skola aldrig bli färdiga, gå Julie, jag skall hjelpa Emilia, och jag slår vad att hon skall bli vacker emot sin vilja.» Julie gick ändtligen till Helena, som alla dagar kammade och flätade hennes utmärkt sköna hår. 
<sec/>
Ensam med Emilia, och medan jag hjelpte med den i sanning fatala gråbruna klädningen, sade jag henne några, i mitt tycke, förståndiga ord öfver hennes sinnesställning och uppförande. Hon svarade mig. »Jag medger att jag ej är som jag borde vara, ... jag önskade kunna vara annorlunda, men jag känner mig så litet lugn, och så litet lycklig, att jag stundom ej rår mig sjelf. Jag står nu i begrepp att sluta en förbindelse, som tör hända det varit bättre för mig att aldrig ingå; och om under den tid, som ännu dessförinnan återstår mig, jag blir öfvertygad om att min fruktan är grundad, skall intet i verlden hindra mig ifrån att upphäfva denna förbindelse, och derigenom undvika att bli olycklig för hela min lifstid. Ty om det är sant, att man i ett lyckligt ägtenskap finner en himmel, så är det lika visst att man uti ett olyckligt har ett helfvete.» 
<sec/>
»Om du ej älskar Herr S***, sade jag, förundrar det mig verkeligen att du låtit saken gå så långt.» 
<sec/>
»Ej älskar? återtog med största förvåning Emilia, visserligen älskar jag honom, och deri ligger just största olyckan, min kärlek förblindar mig i anseende till hans fel.» 
<sec/>
»Det skulle ingen kunna förmoda af hvad du nyss sade», svarade jag leende. 
<sec/>
»Ack jo! ack jo! sade Emilia, så är det likväl, några äro dock så påtagliga, att man ej kan vara blind för dem; till exempel, – han är för ung!» 
<sec/>
»Huru ovärdigt! sade jag skrattande, det var verkligen nedrigt af honom!» 
<sec/>
»Ja du kan skratta, du! För mig är det verkeligen icke roligt. Jag vill ej säga precist att det är hans fel, men det är likafullt ett fel hos honom, vis à vis mig. Jag är tjugusex år gammal, och således ganska nära afskedet från min ungdomstid, han är blott två år äldre, och följakteligen såsom karl ännu ganska ung. Jag blir en vördig matrona, då han ännu är en ung man. Möjligtvis är han böjd för lättsinnighet, och går gerna ifrån sin gamla ledsamma hustru till....» 
<sec/>
»Åhå, åhå! afbröt jag, det var en nästan för långt förutseende försigtighet. Har du skäl att tro honom ha en lättsinnig charakter?» 
<sec/>
»Just inga bestämda ... men i detta så lättsinniga tidehvarf, äro trohet och beständighet så sällsynta dygder. Jag vet att jag ej är Algernons första tycke; hvem svarar mig för att jag skall bli hans sista? Jag skulle kunna fördraga allt snarare än min mans obeständighet ... den tror jag mig ej kunna öfverlefva. Jag har sagt det åt Algernon, ... han har försäkrat mig .... men hvad försäkrar ej en älskare? ... Dessutom, huru vet jag väl om han älskar mig med den äkta sanna kärleken, som allena är stark och uthärdande? Han kan ha fattat för mig blott ett tycke, – och detta är en svag, lätt bristande tråd! Jag har äfven tänkt, (och det har ofta innerligt grämt mig,) att kanske min förmögenhet, eller den jag en dag anses kunna få, har inverkat....» 
<sec/>
»Nej nu går det för långt! sade jag. Du ser spöken på ljusa dagen. Huru kan du ens fatta sådana misstankar? Du har ju känt honom.» 
<sec/>
»Blott i två års tid! afbröt Emilia, och nästan ifrån första stunden af vår bekantskap gjorde han mig sin cour, och visade mig naturligtvis blott sin älskvärda sida.... Och hvem kan väl se in i männernes hjertan? Se, Beata, jag kan ej säga, att jag känner den man med hvilken jag skall förena mitt öde. Och huru skulle jag väl kunnat lära känna honom? Då man allenast ser hvarann i det städade, bildade sällskapslifvet, uti hvilket nästan aldrig charaktererne ha tillfälle att utveckla sig, lär man känna af hvarannan endast det yttre och det ytliga. En person kan vara ondsint, girig, böjd för elakt och knarrigt lynne, och hvad som är värre än allt detta, kan vara en menniska utan all religion, och likväl kan man i sällskapskretsarne se honom i flera års tid, utan att ana det minsta af allt detta; isynnerhet får den minst veta något derom, som är föremålet, hvilket denna person söker behaga.» 
<sec/>
Jag visste ej rätt hvad jag skulle säga; jag tyckte att denna beskrifning var sann, och Emilias fruktan ej ogrundad. Hon fortfor: 
<sec/>
»Ja, om man hade känt och sett hvarann i tio års tid, om i synnerhet man hade rest tillsammans, – ty på resor är man ej så på sin vakt, och visar merendels sin naturliga charakter och sitt lynne ... då kunde man något så nära veta hvar man vore hemma.» 
<sec/>
»Denna method, sade jag, torde vara nog långsam, och nog besvärlig, ehuru förträfflig den må befinnas, och kunde på sin höjd passa för älskare under korstågens tid. I våra dagar promenerar man på Drottninggatan, och reser som längst fram till Norrtull. Mer kan man ej begära. Under denna vandring ser man verlden, blir sedd af den, man helsas och helsar, man talar, man skämtar och skrattar, och finner hvarann så hyggliga, att man efter den lilla resans slut, ej känner någon tvekan, att tillsammans företaga den stora resan genom lifvet. Men för att nu tala allvarsamt: Har du aldrig talat öppet med Algernon öfver de ämnen, uti hvilka du anser så vigtigt att känna hans tänkesätt?» 
<sec/>
»Jo flera gånger, svarade Emilia, i synnerhet sedan vi blifvit förlofvade, och jag har alltid funnit eller trott mig finna hos honom de tänkesätt och känslor som jag önskat; men ack! Jag kan så lätt ha låtit förblinda mig, derföre att jag hemligen önskat det. Möjligtvis kan äfven Algernon i sin ifver, att behaga mig, ha förvillat sig öfver sig sjelf. Jag har föresatt mig, att använda all min uppmärksamhet på att utforska verkligheten och sanningen, under den korta tid, som ännu återstår mig af min frihet, och skall ej, om jag kan hjelpa det, genom sjelfvillig blindhet, göra honom och mig olyckliga. Låt vara att han äfven vore förträfflig, så kunde likväl han ej passa för mig, jag ej för honom, våra lynnen och charakterer kunna i grunden alldeles disharmoniera.» 
<sec/>
Under alla dessa bedröfliga suppositioner hade Emilia blifvit klädd, och man måste tillstå att hennes kostym ej klädde henne. Hon slutade samtalet med att säga: 
<sec/>
»Jag önskar ibland, att jag redan vore gift, då slapp jag plåga mig med tanken, att jag skall gifta mig.» 
<sec/>
»Osammanhängande menniskosinne!» tänkte jag. 
<sec/>
Vid middagen blef Emilias toilette allmänt klandrad, särdeles af Cornetten. Julie teg, men talade med ögonen. Öfversten ensam sade intet, men betraktade Emilia med en litet sarkastisk mine, som lät henne rodna. 
<sec/>
Efter middagen sade Julie till Emilia: 
<sec/>
»Söta Emilia, jag mente icke, att ju ej Algernon skulle finna dig lika älskvärd, om du än vore klädd i säck och aska; jag ville blott säga att det vore orätt, om en fästmö icke ville behaga sin fästman på allt vis, jag mente att det vore rätt ... att det vore orätt ... att det vore....» 
<sec/>
Här förlorade Julie tråden af sin demonstration, och blef nästan lika brydd som en viss Borgmästare, stadd i samma predikament. Emilia tryckte vänligt hennes hand, och sade: »du har sjelf, och det ganska lyckligt, följt din princip, ty jag har knappast sett dig bättre klädd, och öfver hufvud täckare än i dag, och säkert skall Arvid finna det som jag.» 
<sec/>
Julie rodnade, med mera förnöjelse öfver dessa systerns ord, än hon skulle känt för en compliment af sin fästman. 
<sec/>
Mot aftonen var stöket inom huset slutadt, allt återkom i sin förra trefliga ordning, och Hennes Nåd kom äfven till ro. 
<sec/>
Vid thétiden anlände Algernon och Löjtnant Arvid. Emilia och Julie rodnade, som Juni-rosor; den förra såg ned, den sednare upp. 
<sec/>
Algernon visade en så liflig glädje öfver att återse Emilia, var så sysselsatt med henne allena, gjorde så litet afseende på toiletten, den han ej bevärdigade med en blick, men så synbart förtjust, så lycklig och så älskvärd, att småningom glädjen, som strålade ur hans ögon, tände en sympatethisk glans i Emilias, och oaktadt klädning, skärp och kam, var hon under denna afton så täck och intagande, att Julie förlät toiletten. 
<sec/>
Löjtnant Arvid var ej mindre nöjd bredvid sin lilla älskvärda fästmö, ehuru det ej tycktes vara hans sak, att yttra det såsom Algernon, i lifliga och väl valda uttryck. Vältaligheten är icke allom gifven, och hvar och en har sitt sätt. Han drack thé, tre koppar, åt ett dussin skorpor, kysste som oftast sin fästmös hand, och såg ganska lycklig ut. Jag hörde honom ett par gånger säga, »ta mej tusan!» och fann att en vacker mun, och en behaglig son de voix, kunna mildra obehaget af fula ord. Löjtnant Arvid var i sanning en Adonis, N. B. en Adonis med mustacher. 
<sec/>
Hans ansigte uttryckte godhet och ärlighet, ... men (jag ber honom tusende gånger om förlåtelse) äfven någon enfald och sjelfkärlek. Hans vackra tjuguåriga hufvud tycktes ej härbergera många idéer. 
<sec/>
Algernon hade ett utmärkt ädelt utseende, uti hvilket manlighet, godhet, och skarpsinnighet voro hufvuddragen. Han var lång, hade regelbundet vackra anletsdrag, och den mest behagliga och otvungna hållning. 
<sec/>
Huru, tänkte jag, kan Emilia fästa sin blick på detta ädla öppna anlete, och ej känna all sin fruktan, alla sina farhågor försvinna? 
<sec/>
För denna afton försvunno de likväl, eller drogo sig tillbaka i själens dunklaste bakgrund. Hela famillen tycktes vara lycklig, och allt var glädje och lif. 
<sec/>
Den blinda syntes ej denna afton i sällskapet. 
<chapter/>

<chaptername>Fem dagar före brölloppet.</chaptername>

<sec/>
Oaktadt den glädtighet, och den trefnad, hvarmed måndagen slutades, vaknade Emilia om tisdags morgonen, med detta utrop: »Ännu en dag mindre till den förfärliga dagen!» 
<sec/>
Vackra presenter från Algernon ankommo på förmiddagen. Emilia tyckte ej om bruket, att en fästman ger sin älskarinna presenter. 
<sec/>
»Det är en barbarisk sed, sade hon, den gör qvinnan till en handelsvara, som mannen likasom köper sig till. Det borde vara nog att veta denna sed vara antagen hos alla råa och vilda folkslag, för att förmå de civiliserade att aflägga den.» 
<sec/>
Dessutom fann hon i somliga presenter, för litet afseende gjordt på nyttan, för mycket på luxen och det blott lysande. 
<sec/>
»Måtte han blott ej vara slösare! sade hon suckande. Hvad han litet känner mig, om han tror, att juveler äro mig kärare, än några blommor, gifna af honom. Så mycket som jag älskar det behagliga och eleganta, så litet tycker jag om all ytlig prakt, allt grant och flärdfullt. Dessutom är det ej i våra omständigheter, som det kan passa.» 
<sec/>
Emilias goda lynne var förbi; hon betraktade knappast presenterne, öfver hvilka Julie ej slutade att ropa »förtjusande! charmant!» Hon tog ej på hela förmiddagen papillotterne ur håret, och gick insvept i en stor shawl, som hängde snedt. Cornetten liknade henne vid en Hottentottska; och bad henne, ehuru omgifven af »råa och barbariska seder,» likväl ej tro sig böra bli en Vildinna. Då vi gingo ned för att äta middag, sade jag till henne, för att uppfylla min rôle af sannfärdig och skicklig berömmerska, huru ovanligt vacker och intagande jag fann Algernon. »Ja, svarade Emilia, han är ganska vacker, mycket vackrare som karl, än jag som fruntimmer, och det anser jag såsom en verklig olycka.» 
<sec/>
»Se så! tänkte jag, nu har jag åter stött på en sandbank.» Emilia fortfor: 
<sec/>
»Det är sällsynt att ej utmärkt vackert utseende inger dess ägare fåfänga; och det odrägligaste jag känner, är en karl förtjust i sin egen person. Vanligtvis anser han det vara hans mindre vackra hustrus första pligt, att hylla och tillbedja hans skönhet och älskvärdhet. Fåfängan förringar fruntimmerna, men förnedrar männerne. 
<sec/>
I mitt tycke är det yttre hos en man, af föga eller ingen betydenhet för hans hustru. Jag skulle kunna tillbedja en ädel Esop, det är jag viss på, och skulle välja honom tusende gånger framför en Adonis. En Narcissus, som tillber sin egen bild, se der hvad jag finner mest osmakligt.» 
<sec/>
I det Emilia slutade dessa ord, öppnade hon dörren till Salonen. Algernon var ensam i rummet, och stod – – framför spegeln! – betraktande sig, som det tycktes, med största uppmärksamhet. Man skulle sett huru Emilia rodnade! och med hvilken mine hon tog emot sin fästman, som å sin sida förbryllad af hennes förvirring, och förtretade utseende, kanske äfven litet flat öfver att bli ertappad i sin tête à tête med spegeln, förlorade alldeles contenencen. Det blef nu min sak att uppehålla conversationen med anmärkningar öfver väderleken, väglaget m. m. 
<sec/>
Lyckligtvis inkommo nu efterhand de öfriga af famillen, hvilket gjorde en helsosam diversion. 
<sec/>
Emilia fortfor att se mulen ut, och under det han blickade på henne, förmörkades äfven småningom Algernons ansigte. Jag tyckte mig förmärka, att han hade en vagel på venstra ögat, och fann det troligt att den föranledt hans tête à tête i spegeln; men Emilia ville icke se den. Flera småsaker bidrogo till att förvärra stämningen mellan de båda älskande. Algernon råkade tycka om saker, dem Emilia icke tyckte om, och Emilias favoriträtt lät han vid bordet gå sig förbi. Emilia fann säkert att de ej på minsta vis sympathiserade. Algernon gjorde en sann men ej bitande anmärkning, och utan enskilt syftning, öfver nycker och deras obehag. Likväl hade det för denna gång kunnat vara osagdt. Emilia tog det åt sig, och antog en allt mera förnäm och värdig mine. Julie blef ängslig. Det vore mycket bättre, sade hon, att de skulle storträta med hvarann, än att sitta och tiga, och förargas invertes. 
<sec/>
Cornett Carl gick till Emilia och sade, »min nådiga syster, jag ber dig, sitt icke der lik den Chinesiska muren, ogenomtränglig för alla de pilar, som Algernons förälskade ögon skjuta på dig. Var, om du kan, litet mindre is. Se på Algernon! gå till honom, och gif honom en kyss!» – Jo det var så likt; snarare hade man kunnat vänta, att se den Chinesiska muren sätta sig i rörelse. Emilia såg ej en gång på Algernon, som tycktes oändeligen längta efter en återförsoning. Han föreslog, att de tillsammans skulle sjunga en nyligen utkommen Italiensk duett, förmodeligen i hopp, att harmoniens andar skulle förjaga alla fiendtliga och omilda, som stört friden mellan honom och hans älskarinna, och att duettens Cor mio, mio ben, skulle snart äfven tona i deras hjertans Duo. Fåfängt hopp! Emilia ursäktade sig med hufvudvärk. Hon hade det verkligen, och det i hög grad, som jag kunde se på hennes ögon. Hon brukade lätt kunna få det, då hon blef ledsen och oroad. Algernon trodde hufvudvärken diktad, och utan att bry sig om sin fästmö, som satt i ett soffhörn, lutande mot handen sitt plågade hufvud, tillkännagaf han, att han ärnade höra Mozarts Figaro på Operan, bugade sig hastigt för alla och gick. 
<sec/>
Aftonen gick ganska trögt till slut. Ingen var vid godt, eller gladt mod. Alla sågo att Emilia led, derföre yttrade ingen något missnöje öfver hennes uppförande. 
<sec/>
Öfversten allena låtsade ingenting märka, och lade lugnt sin patience. 
<sec/>
Då vi åtskildes för aftonen, sade Cornetten sakta till mig: »Det här går rasande! I morgon måste alla distraktions-batterier gå löst.» 
<sec/>
Onsdagen kom. Algernon infann sig tidigt på förmiddagen. Hans blick var så öm, hans röst så full af innerlighet då han talade till Emilia, att hon tinade upp, och tårar kommo i hennes ögon. Allt blef bra emellan de älskande, ingen visste huru eller hvarföre, icke engång de sjelfva. 
<sec/>
Denna dag gick lugnt förbi, med undantag af tvenne förskräckelser, som Emilia hade, men dock öfverlefde. Den första inträffade på förmiddagen, då under ett samtal, som Algernon hade med Hennes Nåd, Emilia hörde yttranden af honom, som en minut öfvertygade henne, att han var ingenting mindre, än den största girigbuk på jorden. Hon fann lyckligtvis snart, att han blott hade citerat ord efter en Harpagon af sina bekanta, åt hvilka han sjelf sedan hjertligt skrattade. Emilia hemtade andan, och gjorde honom sällskap. Den andra inföll på aftonen, då under en allvarsam conversation, som några af oss höllo, sittande vid ett fönster, i det klara månskenet, jag yttrade: »Det finnas likväl, ädla och goda menniskor, som äro mig nog olyckliga att ej tro på ett lif efter detta, på ett högre mål för vår varelse, – – dessa äro att beklaga, – ej att klandra.» ... Med ett obeskrifligt uttryck af ångest i sina vackra ögon, såg Emilia frågande på mig. Hennes tanke var: är det Algernon du vill ursäkta? Jag svarade henne i det jag ledde hennes uppmärksamhet på Algernon, som vid mina ord höjde en blick upp till den stjernbeprydda himmelen, och denna blick var uttrycksfull af ett skönt och fast hopp. Emilia såg då äfven upp, med tacksamhet, och då deras blickar möttes, strålade de af ömhet och glädje. 
<sec/>
Denna dag var på vägen att slutas så väl! Ack, hvarföre skulle Algernon under aftonmåltiden få en billett; hvarföre skulle han under dess läsning bli förvirrad, och sedan förlora mycket af sin glädtighet; hvarföre så hastigt och utan någon förklaring gå bort? 
<sec/>
Ja hvarföre? – det visste ingen, men mången af oss hade för sitt lif gerna velat veta det. 
<sec/>
»Det kan väl icke falla dig in, att tänka något ondt om Algernon, för billettens skuld?» sade Julie till Emilia, då de gingo till sängs. 
<sec/>
»God natt, Julie!» svarade Emilia suckande. 
<sec/>
Emilia hade ingen god natt. 
<sec/>
Torsdag. Töcken och dimma omkring Emilia. Misslyckade försök å vår sida att skingra dem. Genast vid frukosten drog Cornetten fram med Napoleon, och Carl den Tolfte. Emilia orkade ej strida, Julie och Helena bemödade sig förgäfves att muntra henne. Jag tordes i min rôle ej säga ett enda ord. Billetten, billetten! låg i vägen för allt. 
<sec/>
Kl. 12 kom Algernon. Han såg ganska upphettad ut, och något blixtrande ovanligt låg uti hans ögon. Emilia hade lofvat den föregående dagen, att nu med honom göra en promenad i öppen släda; han kom för att hemta henne. En vacker släda, betäckt med prydliga renshudar, stod vid porten. Emilia nekade kallt och bestämdt att fara med. »Hvarföre?» frågade Algernon. »För billetten» borde Emilia enligt sanningen ha svarat, men hon sade: 
<sec/>
»Jag önskar att bli hemma.» 
<sec/>
»Är du sjuk?» 
<sec/>
»Nej.» 
<sec/>
»Hvarföre vill du ej göra mig det nöjet att fara med mig, som du lofvat?» 
<sec/>
Billetten, billetten! tänkte Emilia, men hon rodnade blott, och sade ännu engång: 
<sec/>
»Jag önskar att bli hemma.» 
<sec/>
Algernon blef ond, han rodnade häftigt och hans ögon flammade. Han gick ut i det han temmeligen hårdt stängde dörren efter sig. 
<sec/>
Betjenten, som vid porten höll med slädan, hade emedlertid lemnat den. Hästen, skrämd af ett snöras, och lemnad på egen hand, ryckte till, stjelpte omkull en gumma, och skulle troligen ha skenat, om ej Algernon, som i det samma kom ned på torget, hade kastat sig framför den, och med kraftig arm fattat i tygeln. Sedan han stillat hästen, ropade han en karl, åt hvilken han gaf den att hålla; och skyndade sjelf att resa opp gumman, som af förskräckelse ej vågat röra sig, men som till all lycka ej tycktes på minsta vis blifvit skadad. Han talade en stund med henne och gaf henne penningar. 
<sec/>
Åt sin betjent, som ändteligen kom, gaf han en örfil, kastade sig derefter i släden, tog sjelf tömmarne, och for som en ljungeld bort. 
<sec/>
Blek, hade Emilia jemte mig från fönstret betraktat detta uppträde; men vid dess sednare afdelning utropade hon: 
<sec/>
»Han är häftig, ondsint, rasande!» Och hon brast i tårar. 
<sec/>
»Han har, sade jag, menskliga svagheter, och det är allt. Han kom hit i en upprörd och orolig sinnes-ställning; ditt nekande, att uppfylla ditt gifna löfte, och det utan att uppgifva ett enda skäl dertill, skulle naturligtvis göra honom uppbragt; hans betjents försummelse, hvilken så lätt kunnat föranleda en stor olycka, stegrade hans hetta, som likväl gjorde sig luft, blott genom en enda örfil, väl förtjent af den åt hvilken den gafs. Det är för mycket begärdt af en ung man, att han skall bibehålla sig fullkomligt kall och lugn, då tätt på hvarandra följande ledsamheter, bringa sinnet i gäsning. Det är nog, då man under sin hetta förblir så mensklig och god, som vi sågo nyss Algernon vara mot gumman. Jag tror för öfrigt, Emilia, att om du, i stället att uppreta Algernons sinne genom nycker och afvighet (förlåt mig de två vackra orden), ville för det goda, bruka det stora välde, som vi alla se att du har öfver honom, så skulle du aldrig få se honom ondsint och rasande, som du kallar det.» 
<sec/>
Jag var mycket nöjd med mitt lilla tal, sedan jag slutat det, och tänkte att det skulle göra en underbart kraftig verkan, – men Emilia teg och såg olycklig ut. 
<sec/>
Algernon återkom ej till middagen. 
<sec/>
Cornett Carl berättade på eftermiddagen, att han hört af en kamrat, det en duell ägt rum på förmiddagen samma dag. En af duellanterne var Algernons bästa vän, och hade anlitat honom såsom sekundant. Han hade gjort det genom en billet (sade Cornetten mycket uttryckligt), som aflemnades här i huset, der Algernon då befann sig, i gåraftons, kl. 9 och fyratiofem minuter. Algernon hade gjort allt möjligt för att förhindra duellen, – men förgäfves. Parterne möttes, och Algernons vän sårade farligt sin motståndare. Närmare detaljer kände Cornetten icke. 
<sec/>
Nu var allt förklaradt, och Algernons bild stod ljus för Emilia. 
<sec/>
Algernon kom mot aftonen; han var alldeles lugn men allvarsam, och gick ej som vanligt att sätta sig bredvid sin fästmö. Emilia var ej glad, tycktes frukta att göra det första steget till försoning, och visade dock genom många små uppmärksamheter för Algernon, huru mycket hon önskade att blidka honom. Hon bjöd honom sjelf thé, frågade om han fann det nog sött, om hon fick slå i en kopp till m. m. Algernon förblef kall emot henne, tycktes ofta falla i djupa tankar, och glömma hvar han var. Emilia drog sig sårad tillbaka, blef ganska nedslagen, satte sig på något afstånd att sy, och såg på länge ej upp ifrån sitt arbete. 
<sec/>
Cornett Carl sade till Helène och mig, »det här går just ej särdeles bra, – men hvad i all verlden skall man göra för att få det bättre? Jag kan ej nu åter komma fram med Napoleon och Carl den Tolfte, – jag höll mig ju framme med dem i förmiddags, och det lyckades dessutom då ej för väl. Man måste tillstå att Emilia ej är en aimabel fästmö. Blir hon ej annorlunda som hustru, så.... Borde icke hon nu gå till Algernon, och söka trösta och muntra honom. Se nu går hon – – nej hon tog blott ett trånysta. Arma Algernon! Jag börjar tro att det är en rigtig lycka för mig att vara så känslolös. De stackars älskarne slita värre ondt än grad-passerare. Vore jag fästman – –  Gud välsigna dig, lilla Claes! hvad är det nu du käxar på .... en skorpa? gå till Emilia, gå till Emilia, jag har inga skorpor! Ja, det kan göra hennes höghet godt att röra på sig litet.» 
<sec/>
Cornetten såg ej huru ganska ödmjuk hennes höghet denna afton var i sitt hjertas grund, och att Algernon nu var förnämsta skulden till det kalla förhållandet mellan dem. 
<sec/>
Algernon och Emilia närmade sig ej hvarandra denna afton, och åtskildes kallt, – skenbart åtminstone. 
<sec/>
Fredagen, på morgonen, beslöt Emilia att de skulle skiljas. Algernon var ädel, förträfflig – men han var för sträng, och han älskade henne ej; – det hade hon tydligen sett förledna aftonen; hon ville nu ha ett enskilt samtal med honom, m. m. Algernon kom. Han var mycket gladare än den föregående dagen, och tycktes önska att allt ledsamt måtte vara glömdt. Emilia var i början högtidlig, i tanken på sitt vigtiga förehafvande, men Julie, Helène, Hennes Nåd, Cornett Carl och jag, rörde oss så omkring henne, att vi småningom drogo henne in i vår hvirfvel, och hindrade henne både från enskilta samtal och invertes grubblande. Man fick åter stundom höra hennes hjertliga skratt, och hennes tankfullhet öfvergick ej till svårmodighet. 
<sec/>
På eftermiddagen denna dag underskrefs giftermåls-contractet. 
<sec/>
Sjelfva Sir Charles Grandisons brud, den sköna Harriet Byron, släppte (säges det) pennan, som hon tagit för att underteckna sitt giftermåls-contract, och saknade styrka och sinnesnärvarelse att underskrifva sitt öde. Millioner unga fästmör ha darrat i denna stund, och gjort som hon; hvad under var det väl att den fruktande och blyga Emilia var utom sig af förskräckelse! Pennan föll icke allenast ur hennes hand, men gjorde en stor bläckplump på det vigtiga papperet, hvilket hon sjelf i denna stund ansåg för ett olycksomen, och jag tviflar på att hon ännu skulle undertecknat, om ej Öfversten (alldeles som Sir Charles) tagit pennan, satt den mellan hennes orörliga fingrar, fattat och ledt hennes darrande hand. 
<sec/>
Om aftonen då vi voro ensamna på våra rum, sade Emilia med en djup suck: 
<sec/>
»Det måste väl då bli utaf! Det kan väl icke hjelpas mer, ... och i öfvermorgon skall han föra mig bort ifrån allt hvad jag så innerligt älskar!» 
<sec/>
»Man skulle kunna tro, sade Julie leende, men med tårar i ögonen, att det gällde att resa till verldens ända, och likväl komma endast några gator och torg, att skilja oss från dig, och vi kunna se hvarannan alla dagar.» 
<sec/>
»Alla dagar ja! sade Emilia gråtande, men icke som nu, alla timmar!» 
<sec/>
Lördagen, var Emilia god och öm mot alla, men nedslagen och orolig tycktes hon vilja undfly de tankar, som öfverallt förföljde henne. 
<sec/>
Algernon blef med hvar stund allvarsammare, och betraktade sin fästmö med bekymrade och forskande blickar. Det såg ut liksom fruktade han att hon med sin hand ej gaf honom hela sitt hjerta. Likväl tycktes han vara rädd för all slags explication, och undvek att finna sig ensam med Emilia. 
<sec/>
Jag hade af en kusin till kokerskans i huset styfsysters svägerska, fått veta, att Algernon i flera fattiga familler låtit utdela matvaror och penningar, med tillsägelse, att de denna söndag, skulle göra sig en god måltid och vara glada. Jag berättade detta för Emilia, som å sin sida hade låtit göra detsamma. Denna sympathie i deras tankar gladde henne, och återgaf henne litet mod. 
<sec/>
Emedlertid hade man, på alla håll, flitigt sytt och arbetat, så att allt var färdigt och i ordning till dagen före brölloppet. 
<sec/>
Det var något högtidligt i afskedet om aftonen. Alla omfamnade Emilia och i allas ögon stodo tårar. Emilia bemästrade sin rörelse, men kunde ej tala. Alla tänkte på morgondagen. 
<chapter/>

<chaptername>Brölloppsdagen.</chaptername>

<sec/>
Den stora, den väntade, den fruktade dagen kom ändteligen. Emilia, knappast uppstigen, såg med en aningsfull blick upp till himmelen. Den var öfverdragen med grå moln. Luften var kall och töcknig; allt hvad man kunde se igenom fönstret bar den melancholiska stämpeln, som en kulen vinterdag trycker på både det lefvande och det liflösa. Röken, som steg upp ur skorstenarne, trycktes ned och hvälfde långsamt utföre taken, svärtande deras hvita snötäcken. Några gummor med röda näsor, och blåa kindben förde till torget sina mjölklass, steg för steg dragna af magra hästar, som mer än vanligt hängde deras ruggiga hufvuden mot jorden. Sjelfva små sparfvarne tycktes ej vara vid vanligt muntert lynne, men sutto stilla och hopkrupna längs med taklisterne utan att qvittra eller äta. Då och då sträckte någon en vinge, öppnade någon sin lilla näbb, men det var skenbarligen af ennui. Emilia suckade djupt. En klar himmel, litet solsken skulle ha muntrat och vederqvickt hennes nedtryckta sinne. Hvem önskar ej att en klar sol måtte stråla öfver dess brölloppsdag? Det tycktes oss, som kunde ej hymens fackla brinna rätt klar, om den ej tändes vid det rena ljuset af himmelens strålar. En hemlig tro att Himmelen ej blickar likgiltig på våra jordiska öden förblifver ständigt i djupet af vårt hjerta, och ehuru stoft, ehuru atomer vi äro, se vi, då de eviga hvalfven fördunklas af moln eller stråla i klarhet, i dessa skiften alltid någon sympathie eller något förebud som gäller oss, och ofta, rätt ofta äro vårt hopp och vår fruktan, barn af vinden och skyarne! 
<sec/>
Emilia, efter en sömnlös natt, och nedtryckt af de föregående dagarnes uppträden, blef af den kulna morgonen alldeles modfälld. Hon beklagade sig öfver hufvudvärk, och sedan hon vid frukosten omfamnat sina föräldrar och syskon, bad hon att få ensam på sitt rum tillbringa förmiddagen. Det bifölls. Öfversten såg mera allvarsam ut än vanligt. Hennes Nåd hade en så bekymmerfull mine att det skar en i hjertat att se derpå. Omsorg och oro för Emilia, omtanka och bekymmer för brölloppsmåltiden upptog vexelvis hennes själ, och allt hvad hon sade börjades med »Ack!» Cornetten var ej heller glad, och Helenas uttrycksfulla ansigte hade ett lätt drag af vemod. Julie var obeskrifligt förundrad öfver att en brölloppsdag kunde börjas så dystert, och vexlade oupphörligt miner, som än vore gråtfärdiga, än skrattande. Endast Magistern och paltarne voro vid deras vanliga lynnen. Den förre bet på naglarne och teg, och såg upp i vädret, de sednare slutade aldrig att äta frukost. 
<sec/>
Jag gick Hennes Nåd tillhanda hela förmiddagen, och det var icke litet som vi hade dels att tala om, anordna om, dels att sjelfva verkställa och lägga hand vid. Vi vispade Citron-crèmen, spädde på steken, saltade i buljongen, jemrade oss tillsammans öfver de förolyckade pastejerne, fröjdade oss öfver den praktfulla Krokanen, och brände våra tungor på väl sjutton saucer. Ack det äro inga poetiska flammor, som hymens fackla tänder i köksspisen! 
<sec/>
Öfversten bryggde sjelf bålar med bischoff och punsch, och gjorde oss icke litet olägenhet och förhinder; så mycket saker, så mycket folk och så mycket utrymme behöfde han dertill; och tycktes anse att ingenting af vigt var dessutom att göra, hvilket litet förtretade Hennes Nåd. Hon gaf sin man derföre en liten moral, och han, – han gaf henne rätt! 
<sec/>
Medan jag undervisade kokerskan uti det elegantaste sätt att anrätta en förrätt, kom Julie inspringande i köket med tårar i ögonen. »Gif mig, gif mig, ropade hon med sin vanliga liflighet, någonting godt åt Emilia! Hon åt ingenting till frukost, hon skall bli sjuk, hon skall bli sjuk, hon skall dåna af bara svaghet ännu i dag! Hvad har du här? Buljongs-ägg! jag tar två. Gelée-glas! jag tar två! Jag får ju? Ack, litet Capris-sås, det qvickar upp, – och nu ett stycke fisk eller kött dertill, ett par franska bröd ... se så några bakelser till, så är jag nöjd. Emilia äter så gerna sötsaker. Vet du hvad hon gör, Beata? fortfor hon hviskande, hon ber Gud! jag har tittat genom nyckelhålet, hon ligger på knä och ber. Gud välsigne henne!» och klara perlor tillrade utför Julies kinder under det hon skyndade sig ut med tre fulla tallrickar, som hon bar, jag begriper ej rätt huru. 
<sec/>
Ändteligen togo våra anordningar slut, allt lemnades nu tillika med nödiga instruktioner i betjeningens händer, och Öfversten, Hennes Nåd och jag, gingo för att kläda oss till middagen. 
<sec/>
Sednare gick jag in till Emilia. Hon stod framför en spegel klädd i sin brudskrud, och betraktade sig med en blick, som uttryckte hvarken nöje eller detta sjelfbehag, som ett vackert och välklädt fruntimmer nästan alltid känner, vid åskådandet af sitt älskvärda jag. Helène fästade hennes armband, och Julie låg på knä för att laga i ordning något vid garneringen. »Se! utropade Julie då jag kom in i rummet, är hon icke söt? är hon icke vacker? Och likväl, tillade hon hviskande, ville jag gerna ge hälften af allt hvad jag äger för att köpa henne en annan mine. Hon är ju mulen och grå, som väderleken!» Emilia, som hört de sista orden, sade: »Man kan ej se glad ut då man ej är lycklig. Allt förefaller mig så tungt, så odrägligt. Denna dag är en grufvelig dag; Jag skulle vilja dö!» ... »Herre Gud! sade till mig Julie med hopknäpta händer, nu börjar hon gråta! ... får röda ögon och röd näsa, och blir alldeles icke vacker mer. Hvad skola vi göra?» – »Söta Emilia, sade mildt Helène i det hon förde systerns hand till sin mun, är du ej litet oförståndig? Detta giftermål är ju din egen, så väl som allas vår önskan? Efter allt hvad menniskoförnuftet kan bedömma måste du bli lycklig. Har icke Algernon de ädlaste egenskaper, ... älskar han dig icke på det ömmaste? hvar skulle du finna en make, som vore för dina föräldrar en ömmare son, för dina syskon en mera tillgifven bror?» – »Allt detta är sannt, Helène, eller snarare, allt detta tycktes vara sannt. Men ack! då jag tänker att jag nu står på punkten att förändra hela min existens, ... att jag skall lemna mina föräldrar, öfvergifva er mina goda, mina älskade systrar, detta hem der jag varit så lycklig – – och det för en man, hvars hjerta jag ej känner, som jag känner era, som kan förändra sig i anseende till mig, som kan göra mig olycklig på så många sätt, – och denna man skall hädanefter bli mitt allt ... mitt öde skall oryggligt vara fästadt vid hans .... o mina systrar, när jag tänker på allt detta, så blir det mörkt för mina ögon, jag känner mina knän darra – och då jag tänker att det är i dag ... i dag ... om några få timmar, som mitt öde skall afgöras ... och att jag ännu har frihet, ännu kan gå tillbaka ... då känner jag qval af obeslutsamhet, af ovisshet, som ingen kan föreställa sig. Beata! mina systrar giften er aldrig!» 
<sec/>
»Men sötaste Emilia, återtog Helena, du som finner det så lätt att ge vika för nödvändigheten, tänk då att ditt öde redan är afgjordt, att det nu redan är för sent att afsäga dig din sällhet.» – »För sent! utropade Emilia utan att ge akt på de sista orden, – för sent är det ej, så länge ej ännu presten förenat oss ... ja vid sjelfva altarets fot har jag ännu rättighet... och kan.... »Och du skulle ha hjerta dertill! utbrast Julie i en högst tragisk ton, du skulle kunna vilja göra Algernon förtviflad? Du skulle kunna göra» ... »Spektakel!» sade en röst i dörren, och Öfversten stod der med armarne i kors, betraktande med sin komiska mine Julie, som stod i en ställning ej olika dem för hvilka den ryktbara M:lle George applauderades i Semiramis och Maria Stuart. Julie rodnade, men mer ännu Emilia. 
<sec/>
Cornetten, som följde sin far, presenterade sin syster, på Algernons vägnar, några friska, utsökt vackra blommor jemte en billett innehållande några få rader, men ingenting mindre än kalla och meningslösa. Emilias anlete ljusnade, hon tryckte sin brors hand. Han kastade sig i ett raptus af ett ridderligt lynne på knä, och bad om den nåden att få kyssa hennes skospets. Hon räckte med en nådig mine fram sin lilla fot, och medan han lutade sig ned, ej som jag tyckte i tanke att kyssa skospetsen, men för att bita uti den, lade hon armarne omkring hans hals, och kysste honom hjertligen. Öfversten tog hennes hand, ställde henne midt på golfvet, och vi gjorde en ring omkring henne. Då hon såg hans ömma fadersblickar, och våra, fulla af beundran och kärlek fästade på henne, intogs hon af en angenäm känsla, rodnade och blef då så vacker som någonsin Julie kunde önska. Hennes klädsel var enkel, men högst smakfull och elegant. För de af mina unga läsarinnor, som önska veta något mera om hennes toilette, står det här: att hon hade en hvit sidenklädning garnerad med spetsar; i sitt ljusa, oändligt väl klädda hår, den gröna myrtenkronan, öfver hvilken en slöja, (Helenas pragtfulla arbete), var kastad på ett pittoreskt sätt, och denna gaf hennes milda och oskuldsfulla ansigte fullkomlig likhet med en Madonnas af Paul Veronese. För att göra henne förtjusande, felades blott detta uttryck af sällhet, af hopp och kärlek, som är en bruds förnämsta prydnad. 
<sec/>
Emedlertid tycktes hennes hjerta ha blifvit något lättare, och liksom för att harmoniera med hennes känslor, bröt solen fram genom molnen och kastade några bleka strålar in i rummet. 
<sec/>
Den yttre liksom den inre ljusningen varade likväl blott några ögonblick. Det mörknade åter. Då vi gingo ned för att äta middag, visade mig Julie med en beklagande mine, all den mat, som hon hämtat till Emilia och som var orörd. Ett enda Geléeglas var tomt. 
<sec/>
Vid bordet såg Emilia sig omkring på alla dem, som hon nu snart skulle lemna, och hennes hjerta svällde, och tårar trängde oupphörligt fram i hennes ögon. Man åt middag utan den vanliga munterheten, och ingen tycktes äta med aptit, undantagandes alltid Magistern och paltarne. Emilia, som syntes mera nedtryckt under myrtenkronan än någonsin en konung under diademet, åt intet, och skrattade ej en enda gång under middagen, oaktadt de förträffliga tillfällen dertill, som gafs henne genom Magisterns tre märkvärdiga distractioner, åt hvilka till och med ej Öfversten kunde hindra sig att le. Den första var att han förblandade sin snusdosa och saltkaret, hvilka båda stodo bredvid honom på bordet, strödde en portion snus i soppan, och tog sig en ansenlig prise ur saltkaret, hvilken lät honom göra många besynnerliga grimacer och gjuta många tårar; den andra, då för att aftorka dessa, han i stället för sin näsduk fattade uti en ända af Hennes Nåds turkiska Schawl, hvilken likväl undandrogs honom med hast och förskräckelse; den tredje, då han krusade och complimenterade med betjenten, som bjöd honom stek, och bad fröken ändteligen vara god och taga för sig. Julie såg högst bekymrad på sin syster. »Hon hvarken äter eller skrattar! hviskade hon till mig, det är för bedröfligt!» 
<sec/>
Det blef ännu bedröfligare på eftermiddagen, under det de få bjudna gästerne samlades, och Algernon, som väntades tidigt, ej hördes af. Hennes Nåd såg oupphörligt med den oroligaste mine i verlden åt dörren, och kom till mig tre eller fyra gånger blott för att säga: »Jag kan ej begripa hvarföre Algernon dröjer.» De ankommande frågade äfven efter honom; Emilia frågade intet, såg icke åt dörren, men man kunde tydligen märka, huru med hvart ögonblick hon blef allvarsammare och blekare. Julie satte sig bredvid mig och nämde för mig de främmande, som inkommo, samt bifogade några anmärkningar. »Den der vackra välvexta frun, som presenterar sig så väl, är Friherrinnan S.... Hvem skulle väl kunna tro att hvar gång hon träder in i en Salon, hon är så förlägen att hon darrar? Se hennes själfulla ögon, men tro dem ej, hon kan ej tala om annat än väderleken, och hemma hos sig, gäspar hon dagen igenom. Hvem kommer nu, som så tiggarelikt räcker hatten framför sig genom dörren? – ha ha! Onkel P...; det är en god gubbe, men han har sömnsjukan. Jag skall ge honom en kyss i stället för slant. Gud låte honom ej börja snarka under Ceremonien! Se på min Arvid, Beata, der borta vid kakelugnen. Är det ej en Apollo? Jag tycker likväl att han värmer sig med alltför mycken beqvämlighet ... han synes alldeles glömma att det finnes annat folk i rummet. Det är min Cousine; fru M ... som nu kom in. Hon är en engel. Och denna lilla späda kropp hyser en stor själ.» 
<sec/>
»Se hur Emilia tar emot alla, ... alldeles som skulle hon säga, J ären mycket goda, mina herrar och damer, som kommen att bevista min begrafning! Jag begriper ej hvad Algernon tänker på, som dröjer så länge. Herre Gud, hvad Emilia ser olycklig ut!» 
<sec/>
»Se der är Presten! Oaktadt sina vårtor och sitt röda öga ser han ändå hygglig ut, jag känner likasom respekt för honom.» 
<sec/>
»Se hur Carl söker att muntra och distrahera Emilia. Rätt gjordt, min bror! men nu hjelper det icke.» 
<sec/>
»Nå gudskelof det är ändteligen Algernon! Men hvad han är allvarsam och blek!.... och ändå är han vacker. Mycket vackrare än Emilia, nu åtminstone. Han går fram till henne, – se bara huru stolt hennes mine är! Han ursäktar sig, tror jag ... hvad! han har haft en häftig tandvärk, har måst låta utdraga en tand! Stackars Algernon! Tandvärk på sin brölloppsdag! Hvilket öde! Se, nu sitta de alla i ring! En ring med sittande personer kan ge äfven mig vapörer. Om hvad tala de? Jag tror minsann att de afhandla väderleken. Högst interessant ämne, det är visst. Men den är verkeligen ej heller muntrande, – hör huru snö och regn smattra mot fönstren! Det är grufveligt varmt härinne ... och Emilia bidrar att göra luften tung. Jag måste gå och tala vid henne.» 
<sec/>
Efter en stund kom någon och sade, att folket skockade sig i trappor och förstuga, önskande att se bruden. 
<sec/>
Ny plåga för den blygsamma Emilia. Hon steg upp, men satte sig hastigt åter, bleknande. »Eau de Cologne! Eau de Cologne!» skrek Julie till mig, »hon bleknar, hon svimmar!» – »Vatten!» ropade Öfversten med dundrande röst. Magistern fick tag i thékokarn och skyndade fram. Jag vet ej om det var denna syn, eller ett själens bemödande att göra våld på upprörda känslor, som gjorde att Emilia öfvervann sin svaghet; hon hämtade sig hastigt och gick ut, följd af sina systrar, under det hon kastade en blick af oro och missnöje på Algernon, som stod orörlig på något afstånd, betraktande henne med ett ovanligt, nästan strängt allvar. 
<sec/>
»Är ni galen?» ropade halfhögt Onkel P... och ryckte Magistern i armen, som ännu stod med förvirrade ögon och thékokarn i handen. Magistern förskräckt, vände sig hastigt om, och stötte till paltarne, som föllo omkull öfver hvarandra som tvenne käglor dem klotet vidrört. Thékokaren i Magisterns hand vickade till, brände hans fingrar, och han släppte den med ett verop på de olyckliga paltarne, öfver hvilkas orörliga kroppar ett moln af rök hvirflande uppsteg. Om månan hade fallit ned, skulle det ej kunnat frambringa en större bestörtning, än i första ögonblicket denna katastrof med thékokaren. Axel och Claes gåfvo ej ifrån sig ett ljud, – och Hennes Nåd var färdig att tro, det allt var förbi med små paltarne. Men sedan Algernon och Öfversten rest upp och ruskat på dem, blef man varse att de voro fullkomligt vid lif. De voro blott så förvånade, så förskräckta, så utom sig, att de i första ögonblicket hvarken kunde röra sig eller tala. Lyckligtvis hade det heta vattnet hvarmed de blifvit begjutne, för det mesta runnit på deras kläder; det var dessutom förmodligen något afsvalnadt, emedan man för redan en halftimma sedan slutat att dricka thé. Blott en fläck på Axels panna, och Claeses vänstra hand fordrade skötsel. Magistern var i förtviflan, små-gossarne gräto. Man förde dem till sängs i ett rum, der jag lofvade att hos dem tillbringa all den tid, som stod i min magt. Hennes Nåds älskvärda godhet, hvilken gjorde att hon aldrig med lugn kunde se ett bedröfvadt anlete, förde henne dernäst till att söka trösta Magistern. Hon lyckades bäst derigenom, att hon lät honom anmärka, med hvilken ägta Spartansk anda smågossarne hade emottagit den första choquen, och ansåg detta på ett utmärkt sätt vittna för den förträffliga uppfostran, som han hade gifvit dem. Magistern blef helt glad och helt varm, och sade bröstande sig, »att han hoppades af Hennes Nåds förhoppningsfulla söner bilda verkliga Spartaner!» Hennes Nåd hoppades, att det ej måtte bli genom förnyade duscher af kokande vatten; men hon teg med sitt hopp. 
<sec/>
Emedlertid var brudens exposition slutad, och uttröttad lemnade Emilia det rum, der hon enligt den i Sverige brukliga, besynnerliga, men gamla seden, varit nödsakad att visa sig för en mängd nyfikna och likgiltigt granskande blickar. 
<sec/>
»Man har ej funnit henne vacker! sade med en jämmerfull ton till mig Julie, och det är icke underligt, hon var mörk och kulen, som en hösthimmel!» 
<sec/>
Vi hade fört Emilia i ett aflägset rum för att hvila en stund. Hon sönk ned på en stol, satte näsduken för ansigtet och teg. 
<sec/>
Allt var i salonen tillreds för ceremonien. Man väntade blott Emilia. 
<sec/>
»Lukta på Eau de Cologne, Emilia! Söta Emilia, drick ett glas vatten!» bad Julie, som nu började darra. 
<sec/>
»Man väntar på dig bästa Emilia!» sade Cornett Carl, som nu kom in i rummet, och tillböd sig att ledsaga systern ut. »Jag kan ej, – jag kan verkligen ej komma,» sade Emilia med en röst, uttrycksfull af den högsta ångest. Du kan ej! utropade Cornetten med största förvåning, »hvarföre?» Och han såg frågande på oss alla. Julie stod i en tragisk attitude med händerna hopknäppta öfver hufvudet. Helena satt med ett uttryck af missnöje på sitt lugna ansigte, och jag – jag kan omöjligt påminna mig hvad jag gjorde, men i mitt hjerta sympathiserade jag med Emilia. Ingen af oss svarade. 
<sec/>
»Nej, jag kan ej komma! fortfor med alldeles ovanlig affekt Emilia, jag kan ej svärja denna för alltid bindande ed. Det anar mig säkert; ... vi skola förenade bli olyckliga, ... vi passa icke för hvarannan. Det kan vara mitt fel; ... men det är mig likafullt visst. I denna stund är han säkert missnöjd med mig, anser mig för en nyckfull varelse, ... tänker med vedervilja på att med en sådan förena sitt öde ... hans stränga blick sade mig nyss allt detta, .... han kan ha rätt, fullkomligt rätt ... och derföre är det bäst för honom, som för mig att vi nu skiljas.» – »Men, Emilia, utropade brodern, ... tänker du väl på hvad du säger? Det är ju för sent; ... presten är ju här ... brölloppsgästerne ... Algernon.» ... »Gå till honom, bästa Carl! ropade med stigande rörelse Emilia, bed honom komma hit, jag skall sjelf tala vid honom, säga honom allt, ... det kan ej vara för sent, då det kommer an på att rädda hela lifvets lugn och lycka; – gå, jag ber dig, gå!» – »Herre Gud! herre Gud! hvad skall det här bli utaf?» sade Julie och såg ut, som om hon velat kalla himmel och jord till hjelp. – »Tänk Emilia på Pappa!» – »Jag skall kasta mig till hans fötter, han skall ej vilja sitt barns eviga olycka!» – »Om vi ändå kunde förströ henne på något vis, ... sysselsätta henne för en stund med något annat!» hviskade Helena till brodern. Cornett Carl öppnade en dörr såsom för att gå ut, vi hörde i det samma ljudet af en häftig stöt, Cornetten ropade »Aj mitt öga!» En allmän förskräckelse uppstod, ty så naturligt verkställdes detta lilla bedrägeri, att i första ögonblicket ingen af oss kom att tänka på något narri. Emilia alltid färdig att vara den första vid bispringande af andras nöd, var det äfven, oaktadt sin djupa oro, nu och skyndade till brodern med en näsduk doppad i kallt vatten, drog hans hand från ögat, och började med ifver och omsorg att badda, under det hon med oro frågade, »gör det mycket ondt? Tror du att ögat är skadadt? Lyckligtvis syns ingen blod.» ... 
<sec/>
»Det är kanske desto farligare!» sade med dyster röst Cornetten; men ett olyckligt förrädiskt leende förstörde i samma ögonblick hela villan. Emilia betraktade nogare och öfvertygade sig genast om, att stöten var ingenting mindre än verklig. »Ah, sade hon, jag ser hvad det är! Det är af dina upptåg; men de skola ej förvilla mig.... Jag ber, jag besvär dig, Carl, om du har den minsta ömhet för mig, så gå till Algernon, säg honom att jag ber om några minuters samtal med honom!» 
<sec/>
»Att då ingen af er hade présence d’esprit att blåsa ut ljuset!» ropade Cornetten och såg förargad på oss, förnämligast på mig. Helena hviskade något till honom, och han gick ur rummet åtföljd af Julie. 
<sec/>
Helena och jag tego stilla, under det Emilia, i synbar själsångest, gick fram och tillbaka öfver golfvet, och tycktes tala med sig sjelf. »Hvad skall jag göra? Hur skall jag göra?» sade hon några gånger halfhögt. Nu hördes steg i rummet bredvid. »Han kommer!» sade Emilia och hela hennes kropp darrade. Dörren öppnades och Algern.... nej Öfversten steg in, med uttryck af imponerande majestät. Emilia drog efter andan, satte sig, steg upp, satte sig åter, bleknade och rodnade. »Du har låtit för länge vänta på dig;» sade han lugnt, men ej utan stränghet, »nu kommer jag för att hemta dig.» Emilia hopknäpte händerna, såg bedjande upp till sin far, öppnade munnen, men tillslöt den åter, försagd af det strängt allvarliga uttrycket i hans anlete, och då han tog hennes hand, tycktes all kraft till motstånd öfvergifva henne; med en slags förtviflans undergifvenhet steg hon upp, och lät föra sig af honom. Helena och jag följde dem. 
<sec/>
Salonen var starkt eclairerad, och alla de der befintliga personer hade ögonen rigtade mot dörren, genom hvilken Emilia ledd af sin far kom in. 
<sec/>
Hon har sagt mig sedan, att hon vid sitt inträde ej kunde urskilja ett enda föremål redigt, och att det var alldeles svart för hennes ögon. »Det var då ej underligt, sade hennes bror, att du såg ut som om du gått i sömnen.» 
<sec/>
Algernon betraktade Emilia med ett allvar, som ej i denna stund var tjenligt att inge henne mod. 
<sec/>
Ingendera af dem talade. Ceremonien börjades. De unga tu stodo framför presten. Emilia var dödsblek och darrande. Julie förlorade alldeles modet. »Det här är grufligt!» sade hon, och blef nästan lika blek som systern. 
<sec/>
Nu höjde sig rösten, som för de unga makarne skulle tolka de heliga pligterne. Denna röst var djup och välljudande, och tycktes lifvad af en Gudomlig anda. Den talade om äktenskapets behag, om makarnes inbördes skyldigheter att älska hvarannan, för hvarannan lätta lifvets mödor, mildra mötande bekymmer, förelysa hvarann i en sann Gudsfruktan; om denna bön för hvarandra, som så innerligt förenar dem inbördes, och närmar dem deras eviga upphof; om huru den högsta lycksalighet på jorden främjades i en förening, sålunda efter Guds vilja begynt och fortsatt, och anropade den Högstes välsignelse öfver det unga brudparet. Dessa så ljufva, så sköna, så fridfulla ord väckte i alla bröst stilla och heliga rörelser. Allt var så tyst i rummet, att man nästan kunnat tro, det ingen andades. Jag såg tydligen att Emilia blef med hvart ögonblick lugnare. De få ord hon hade att säga, uttalade hon tydligt och med en säker röst. Under knäböjningen syntes hon mig bedja med hopp och andakt. Jag kastade emedlertid en betraktande blick omkring mig. Öfversten var blekare än vanligt, men betraktade det unga paret med ett uttryck fullt af lugn och ömhet. Hennes Nåd grät och såg ej upp ur sin näsduk. Julie var utom sig, ehuru hon rörde hvarken hand eller fot. Helena med bönen i sin klara blick såg upp till himmelen. Cornetten gjorde sig möda med att låtsa som om det vore något annat än tårar, som gjorde hans ögon så röda; den blinda smålog stilla. De öfriga närvarande personerne, visade alla mer eller mindre rörelse; synnerligast upprörd var Magistern, som allena mot slutet af ceremonien störde tystnaden dermed att han oupphörligt snöt sig. Lyckligtvis hade han fått reda på sin näsduk. 
<sec/>
Välsignelsen lästes öfver brudparet med en röst, så ljuf, så majestätisk, som hade den kommit från himmelen. Vigseln var slutad. Emilia och Algernon voro för alltid förenade. Emilia vände sig om, för att omfamna sina föräldrar. Hon syntes mig vara en alldeles annan menniska. En mild strålglans hvilade öfver hennes panna, och log ur hennes ögon, klar och varm purpur brann på hennes kinder. Hon var på engång förvandlad till idealet af en ung och lycklig brud. »Gud ske lof! Gud ske lof! » hviskade med tårfulla ögon och hopknäppta händer Julie, nu är då allt bra! 
<sec/>
»Ja nu kan det ej hjelpas mer! sade Öfversten, i det han sökte besegra sin rörelse och antog sin komiska mine, nu är du fast, nu kan du ej säga nej mera!» 
<sec/>
»Jag skulle ej heller vilja det nu mer,» svarade Emilia ljuft leende, och såg upp till Algernon med ett uttryck, som i hans anlete framkallade en liflig och ren glädje. En känsla af välbehag och munterhet utbredde sig bland sällskapet. Alla sågo ut som om de hade lust att sjunga och dansa. Onkel P ... var till och med sprittande vaken, ställde till en quadrille, och stampade snart muntert vid sidan af den eleganta Friherrinnan S**, som, zefir-likt, sväfvade fram och åter öfver golfvet. I dansen utmärkte sig Arvid och Julie på ett förtjusande sätt, man kunde ej taga sina ögon ifrån detta intagande par. Jag dansade med Magistern, som bjudit upp mig ... ej, som jag hoppas, af distraction. Vi utmärkte oss äfven, fastän på ett särdeles manér. 
<sec/>
Det förekom mig såsom vore vi ett par Billardsbollar, som beständigt lågo tillreds för de andra att carambollera med. Visst är det, att vi dels blefvo knuffade, dels knuffade beständigt, hvilket jag förnämligast måste tillskrifva min cavaliers oupphörliga förblandning af venster och höger, samt för öfrigt af alla quadrilletourerne. Emedlertid skrattade vi, så väl och så högt, som alla andra, åt våra turlupinader, och Magistern sade att han aldrig dansat en så munter wals! 
<sec/>
Helena spelade på pianot till dansen. Emilia hade ej velat dansa. Hon satt i ett litet Cabinett, hvars dörrar voro öppna åt danssalonen, Algernon vid hennes sida. De talade sakta med liflighet och ömhet i miner, och jag tror att i denna stund den gordiska knuten af alla missförstånd, all tvekan, all oro, alla tvifvel, som hittintills skillt dem åt, för alltid upplöstes. Det milda skenet af en enda lampa, strålande genom Alabaster-kupan, kastade en förtrollande dager öfver de båda unga makarne, som nu tycktes vara lika lyckliga, som de voro vackra. 
<sec/>
De tycktes ha glömt hela verlden omkring sig, men ingen af sällskapet hade glömt dem. Hvar och en kastade förstulna blickar in åt Cabinettet och myste. Julie kom flera gånger till mig, visade mig med strålande blickar de älskandes grupp och sade: »Se! se!» 
<sec/>
Sednare på aftonen samlades en del af sällskapet i cabinettet, och en allmännare conversation uppstod. 
<sec/>
Några nyligen utkomna böcker, som lågo på ett bord, föranledde åtskilliga yttranden så väl öfver deras värde, som öfver läsning i allmänhet. 
<sec/>
»Jag begriper icke, sade Onkel P ... i det han bröt litet på finska, hvad fan kommer åt mig sedan någon tid. Jag är väl eljest sprittande liflig och vaken som en fisk, men bara jag får ögonen i de förb...e böckerne så ligga de mig straxt på näsan, och jag ser aldrig ett Guds lån.» 
<sec/>
»Läser min nådiga Tante gerna?» frågade Emilia Friherrinnan S**. 
<sec/>
»Ack min Gud! svarade hon och upplyfte sina sköna ögon mot taket, jag har aldrig tid dertill; jag är så occuperad.» Och hon draperade sorgfälligt omkring sig sin präktiga shawl. 
<sec/>
»Om jag någonsin gifter mig, sade en herre omkring sextio år, så gör jag det till villkor för min hustru, att hon aldrig måtte läsa andra böcker, utom på sin höjd Psalmboken och kokboken.» 
<sec/>
»Min salig hustru läste aldrig andra böcker ... men också ... hvilken ståtelig husfru var hon ej!» utropade Onkel P*** i det han torrkade sina ögon och tog en pris snus. 
<sec/>
»Ja, jag begriper ta mej tusan ej, hvarföre fruntimren nu för tiden ska så mycket befatta sig med lektur, ta mej tusan jag det kan förstå!» sade Löjtnant Arvid i det han sträckte sig efter en tallrik konfekt och tog sig en hand full. 
<sec/>
Julie gaf sin fästman ett bistert ögonkast, och jag tror att »ta mej tusan» denna gång förekom henne ganska litet behagligt. 
<sec/>
»Jag skulle, sade hon rodnande af förtrytelse, hellre vilja sakna mat och dryck än att vara beröfvad läsning. Gifves det väl något för själen mera förädlande än läsningen af goda böcker? Något som mera höjer and ... jag vill säga höjer tanken och känslan till ... öfver ... till.....» 
<sec/>
Min stackars lilla Julie var aldrig lycklig då hon slog sig på det sublima. Hennes tankar hade något af raketternas natur, hvilka stiga plötsligt uppåt såsom glimmande eldstrålar, men slockna nästan i samma ögonblick och förlora sig i askstoft. 
<sec/>
Cornett Carl skyndade sig att slå ut ett glas vin och vatten öfver Löjtnant Arvid, och låtsade som om han afbrutit systerns tal genom sitt utrop. 
<sec/>
»Visste jag icke att det skulle gå rasande; jag försökte att balancera med glaset på tumändan! Pardon, Svåger! men jag tror att du på något vis satt mig i vägen ... jag hade icke armen fri....» 
<sec/>
»Jag skall visst akta mig att genera dig en annan gång,» sade Löjtnant Arvid, halft lustigt, halft förtretadt, i det han steg upp och torrkade sin frack med näsduken, och af försigtighet valde han en plats på andra sidan af rummet. 
<sec/>
Emedlertid skulle Julie ej så snart komma utur sin lilla klämma. Den gamla bokfiendtliga Herrn vände sig mycket gravitetiskt till henne och sade: 
<sec/>
»Jag förmodar att Cousine Julie läser för det mesta moraliska böcker och predikningar?» 
<sec/>
»Ne ... e ... ej icke just mycket predikningar!» svarade Julie litet förlägen, och då hon i det samma blef varse den genomträngande blick, med hvilken Professor L ... betraktade henne, rodnade hon starkt. 
<sec/>
»Förmodeligen läser Cousine då historien? – det är visst ett rätt artigt studium.» – »Icke just Historien, sade Julie åter munter och modig, men Historier deremot alltför gerna! Kort och godt om Onkel vill veta för hvilken läsning jag gerna försakar mat och dryck och sömn, så är det för ... Romaner!» 
<sec/>
Den gamla Herrn upphöjde ögon och händer med ett uttryck af fasa. Af hans mine kunde man komma i frestelse att tro det Rousseau’s yttrande: »Jamais fille sage n’a lu de romans» förmått honom att alldeles sky en så farlig läsning. 
<sec/>
Något missbilligande röjdes i nästan allas blickar vid Julies öppna förklaring. Friherrinnan tycktes vara alldeles flat för sin nièce. Endast Professorn log godhetsfullt, och Cornetten sade med mycken ifver: 
<sec/>
»Det är minsann ej underligt, att man läser romaner sådana som de nu för tiden skrifvas. Fru Staels Corinna har kostat mig en sömnlös natt, och för Walter Scotts Rebecka har jag i tre dagar alldeles mistat aptiten!» 
<sec/>
Julie såg på sin bror med den största förvåning. Emilias milda ljusblå ögon lyfte sig äfven till honom frågande. Men han fann för godt att undvika dem. »Min Euphemie skall aldrig läsa romaner» sade Friherrinnan S*** hvarefter hon knäppte läpparne hårdt tillsammans och satte sig högre upp i soffhörnet och såg ned på sin vackra shawl. 
<sec/>
»Ack, min Tante! sade Fru M ... leende och skakade på hufvudet. »Men hvad skall hon då läsa?» 
<sec/>
»Hon skall ingenting läsa alls!» 
<sec/>
»En mycket förträfflig idée!» sade den gamla Herrn. 
<sec/>
»Jag tror verkeligen, sade Algernon, att det är bättre att ingenting läsa, än att läsa blott romaner. Romanläsningen är för själen hvad opium är för kroppen; ett oafbrutet fortsatt bruk deraf enerverar och skadar. Förlåt, Julie, – men jag tror att ett ungt fruntimmer kunde bättre använda sin tid än att egna den till denna läsning.» 
<sec/>
Julie såg ut som om hon ej hade lust att förlåta denna anmärkning. 
<sec/>
Emilia sade: »jag tror med Algernon att (för unga fruntimmer isynnerhet) denna läsning är vida mera skadlig än gagnelig.» 
<sec/>
Julie fick tårar i ögonen och såg på Emilia som om hon velat säga: »sätter du dig äfven upp emot mig?» 
<sec/>
»Jag medger, sade fru M ... att den kan vara mycket skadlig, om....» 
<sec/>
»Skadlig! afbröt den gamla herrn, säg förderflig, giftig, i grund förstörande!» 
<sec/>
Julie skrattade: »Bästa Professor, ropade hon, hjelp, hjelp! jag börjar rättnu på att tro mig vara en förlorad och förtappad varelse. Säg, jag ber, något till försvar för romanläsningen, så skall jag ge er något godt,» och skälmaktigt leende höll hon en krans af confekt i höjden. 
<sec/>
»Den har visserligen sina ganska goda sidor, svarade Professorn, då den sker med urval och måtta. För min del anser jag läsningen af goda romaner, såsom en den nyttigaste så väl som den angenämaste för ungdomen.» 
<sec/>
»Hör, hör!» ropade Julie och klappade i händerna. 
<sec/>
»Men det behöfver motiveras, min goda herre, det behöfver motiveras!» ropade Onkel P.... 
<sec/>
»Ja ja, motiveras, motiveras!» skrek den gamla herrn. 
<sec/>
»Goda romaner, fortfor Professorn, det vill säga, sådana som lika med goda taflor återgifva naturen med sanning och skönhet, äga fördelar, som inga andra böcker förena till samma grad. De framställa menniskohjertats historia; och för hvilken ung menniska, mån om att lära känna sig sjelf och sina medvarelser, är ej denna af högsta värde och intresse? Verlden är skildrad i dess mångfaldigt omvexlande skepnader, på det lifligaste sätt; och ungdomen ser här för sina ögon chartan öfver det land, uti hvilket den snart skall anträda den långa resan genom lifvet. Det sköna och älskvärda uti all dygd, är uti romanen framstäldt i en poetisk och hänförande glans. Det unga eldiga sinnet förtjuses här af det rätta och goda, som kanhända, under en mera allvarsam och sträf skepnad, hade förefallit det afskräckande. 
<sec/>
På samma sätt äro äfven lasten och all låghet framvisade i hela deras afskyvärdhet; och man lär att förakta dem, om än omgifna af verldens storheter och prakt, under det man fattar enthusiasm för dygden om äfven kämpande under tyngden af alla jordens eländen. 
<sec/>
Den sanna taflan af det godas belöning och det ondas straff inom menniskan, ehuru litet äfven ofta hennes yttre öden bära spår deraf, stiger fram i romanen med all den klarhet, liflighet och kraft, som man bör önska att kunna ge hvarje moralisk sanning för att göra den rätt allmänt fattlig och fruktbringande. 
<sec/>
För öfrigt är det naturligt att en ädel ungdom skall älska romanerne såsom dess bästa vänner, då den i dem återfinner alla de eldiga, stora och sköna känslor, som den hyser inom sitt eget hjerta och hvilka der födt de första himmelska aningar om sällhet och odödlighet.» 
<sec/>
Nu steg Julie hastigt opp med varm förtjusning i sitt täcka anlete, gick till Professorn, gaf honom ej konfekt-kransen, men omfamnade honom med barnslig hängifvenhet, under det hon sade »Tusen tack, tusen tack, jag är nöjd, alldeles nöjd!» 
<sec/>
Den gamla herrn såg upp till himmelen och suckade. 
<sec/>
Löjtnant Arvid såg ej »alldeles nöjd» ut, men åt oförtrutet konfekt. 
<sec/>
Onkel P ... blundade och nickade, Cornetten påstod att det ej var till bifallstecken. 
<sec/>
Professorn åter såg ganska nöjd ut, och kysste med ett uttryck af faderlig godhet först den lifliga flickans hand, sedan hennes panna. 
<sec/>
Löjtnant Arvid sköt med mycket buller stolen ifrån sig; i det samma öppnades dörrarne till matsalen, – det var serveradt. 
<sec/>
En måltid har alltid ett eget interesse, för dem, som varit med om densammas anordning, anrättning m. m. 
<sec/>
Hvar och en rätt, ett barn af våra omsorger, har sin del af vårt interesse och välbehag, då den nu står prydligt och retande på bordet, nära att försvinna för alltid. Dock har man vid sådana tillfällen ett stenhjerta, och jag är viss på att Hennes Nåd njöt lika mycket som jag af att se, huru alla våra delikata förrätter, mellanrätter, efterrätter, försvunno genom brölloppsgästernas munnar, skenbarligen till deras stora nöje och välbehag. Hennes Nåd, lugn för Emilia, och seende huru förträffligt väl serveringen gick, gjorde les honneurs med ett behag och en munterhet, som blott då och då en tanke på små-paltarne tycktes störa. 
<sec/>
Bruden var mild och strålande. Algernon tycktes vara den lyckligaste dödlige. »Se på Emilia! se på Emilia! sade hvar tionde minut Cornett Carl, som var min bord-granne, skulle man väl tro henne vara samma person, som så plågat sig och oss öfver halfva dagen?» 
<sec/>
Julie antog en förnäm och stolt mine, hvar gång hennes älskare talade till henne. Han tog sluteligen sitt partie, och bouderade på sitt håll, likväl alltid med munnen full. 
<sec/>
Onkel P ... somnade med ett stycke blanc-mangé på näsan, och under sällskapets prat och skratt, drog han då och då en snarkning, lik ljudet af ett stråkdrag på en basfiol, som stämmer in i de mindre fiolernes firliri. 
<sec/>
Mot slutet af måltiden druckos skålar, ej ceremoniösa och ledsamma, men glada och hjertliga. Magistern, eldad af tillfället och vinet, gjorde med glaset i handen följande impromtu till brudparets ära: 
<sec/>
Under allmänt skratt och klingande med glasen dracks skålen. Sedan dracks äfven en för Magistern, som, jag är öfvertygad, trodde sig nu vara en hel liten Bellman. 
<sec/>
Efter måltiden skänktes Emilia den angenämaste öfverraskning. På ett stort bord i salonen voro utbredda hennes föräldrars och syskons porträtter, målade i olja, och nästan alla af träffande likhet. »Vi skola på detta vis alla följa dig i ditt nya hem, sade Öfversten i det han omfamnade henne, ja, ja! du slipper oss icke!» Ljufva tårar runno utför Emilias kinder, hon slöt i sina armar sin far, sin mor, sina syskon, och kunde först efter en lång tid få röst nog, för att tacka. Sedan företogs af sällskapet en noggrann granskning af hvart porträtt för sig, och anmärkningar af alla slag felades icke. Här fann man fel på en näsa, här på ögonen, som voro för små, här på en mun som var för stor; dessutom hade ej artisten befattat sig med att embellera, snarare tvertom m. m. m. m. 
<sec/>
Arma Artister! Se der den revue, som klandersjukan, den allmännaste af alla sjukdommar, låter era arbeten genomgå; arma artister! lycka, lycka för er, att J så ofta ären litet döfva, och ären nöjda med att känna penningarne i eder ficka, och medvetandet af er talang i eder själ! 
<sec/>
Emilia, ensam, såg ej något fel. Detta var just hennes fars blick, hennes mors leende, syster Julies skälmska mine, bror Carls raska väsende, Helenas uttryck af godhet och lugn. Och små paltarne, o! de voro alldeles förvånande lika! Man hade lust att bjuda dem confekt. 
<sec/>
Stackars små paltarne! brända och skrämda hade de måst lemna kalaset, som de i tre veckors tid fröjdat sig åt. Under hela aftonen smög sig likväl alltid någon af oss upp till dem med äpplen, sockerbröd m. m. Magistern sprang sjelf i förstone aldraflitigast i trapporne, men efter att ha på den mindre kända vägen tre gånger slagit omkull sig, blef han i ro i salonen. Hennes Nåd hade under tiden minst sex gånger sagt till mig, med ett uttryck af största oro, »Mina stackars små gossar! Jag blir visserligen tvungen att vaka hos dem i natt!» och jag svarade hvar gång, »det skall Hennes Nåd icke, utan jag skall vaka hos dem.» – »Men du somnar visst!» – »Jag skall icke somna, Hennes Nåd.» – »Parole d’honneur?» – »Parole d’honneur, Hennes Nåd.» Och jagad af Hennes Nåds oro, gick jag upp till dem ännu innan sällskapet åtskildes, väl utrustad med plåster-paqueter, dropp-flaskor och namnam. 
<sec/>
De små gossarna voro mycket nöjda med det sednare, samt förtjusta öfver att man blott för deras skuld skulle bränna ljus hela natten. Deras afton-äfventyr sysselsatte dem starkt, och de slutade ej att berätta mig huru Magistern knuffat till dem, huru de fallit, och hvad de känt och tänkt, då Magistern släppte thékokarn på dem. Axel hade tänkt på syndafloden, Claes åter på yttersta domen. Midt under berättelsen somnade de. 
<sec/>
Klockan half tolf hörde jag bullret af bjellror, hästar och vagnar, utanför Öfverstens hus. Klockan tolf redan var allt tyst och stilla, så väl inom som utom huset. 
<sec/>
»Snart skola alla sofva sött, tänkte jag, och började småningom sjelf bli obeskrifligt sömnig.» 
<sec/>
Intet är plågsammare än att vara ensam, vara sömnig och vara tvungen att vaka, i synnerhet då de man skall vaka öfver snarka af alla krafter, – och hade jag ej gifvit min parôle d’honneur att ej tillsluta ögonen, skulle jag förmodligen snart gjort som de. Jag stickade på min strumpa, men måste öfvergifva det; emedan jag hvarannan minut var nära att sticka ut mina ögon. Jag läste och begrep ej ett ord af hvad jag läste. Jag gick till fönstret, såg på månan och tänkte – ingenting. Veken på mitt ljus växte upp till en hög svärdslilja. Jag ville putsa det – och till höjd af olycka släckte jag det. 
<sec/>
Min vakande rôle blef ännu svårare att utföra. Jag försökte nu att skrämma mig vaken, och ville i den hvita kakelugnens ovissa skimmer se en vålnad utaf hvita frun. Jag tänkte på en kall hand som hastigt skulle fatta min, på en röst som skulle hviska hemska ord i mitt öra, på en blodig gestalt som skulle stiga upp genom golfvet – då plötsligt en tupps galande stämma lät höra sig från en granngård, hvilken i förening med den gryende dagen förskingrade alla inbillade spöken. 
<sec/>
Tvenne små Sotares melancholiska sång, hvilka från höjden af deras rökiga lusthus helsade morgonen, utgjorde ouverturen till det öfver allt uppvaknande lifvet. 
<sec/>
I kökens regioner blossade snart vänliga eldar, kaffe-os spridde sin Arabiska parfym inom husens atmosfer, menniskor rörde sig på gatorne, och genom den klara vinterluften skallade välljudande kyrkornas klockor, som kallade till morgonbön. Purpurfärgade hvälfde rökmoln upp mot den ljusblå himmelen, och med glädje såg jag ändteligen solstrålarne, som först hälsade kyrktornens tuppar och stjernor, sedan spridde ljusmanteln öfver menniskohyddornes tak. 
<sec/>
Verlden omkring mig öppnade klara ögon, jag tänkte på att sluta mina, och då glada röster helsade mig: »god morgon!» svarade jag halfsofvande »god natt!» 
<chapter/>

<chaptername>Efterrätt.</chaptername>

<sec/>
Om någon af mina läsare skulle ha somnat under läsningen af denna lilla berättelse, så önskar jag att han måtte sofva sött; skulle åter någon ha förblifvit vaken, och visa sig ej obenägen att veta något vidare om Famillen H***, så får jag härmed vördsamligen tillkännage, att jag hoppas inom kort kunna tillfredsställa hans graciösa önskan. 
<chapter/>

<chaptername>Middagsmåltid. Ragout på hvarjehanda.</chaptername>

<sec/>
Brölloppsdag – har ock morgondag! .. En ledsam dag i brölloppshuset! Af hela den föregående dagens festlighet har man blott qvar hvad man har efter ett slocknadt ljus, – – oset. Och då utur hemmets förtroliga krets, jemte alla festliga ljud och drägter, äfven ett vänligt anlete (ett stjernljus på dess himmel) försvunnit, då är det ej underligt, om horizonten mulnar; – ja, min lilla Julie, jag fann det helt naturligt, att du steg upp och drog omkring hela dagen som ett regnmoln, då din bror ej var olik ett åskmoln, under det han spatserade ur det ena rummet i det andra, tutande på Stjernsången, hvilket var förskräckligt att höra på. 
<sec/>
Man hade öfverenskommit om, att de nygifta skulle tillbringa denna dag hos Algernons gamla Farmor, som lefde alldeles skild ifrån verlden, med sin piga, sin katt, sina sura ögon, och sin menniskokärlek, som förmådde henne att önska, det aldrig folk skulle gifta sig; – hvilken fromma önskan hon äfven utsträckt till sin sonson och Emilia – men förgäfves. Hon hade emellertid i förtreten önskat se det unga paret hos sig, och sjelf, som ryktet berättade, skalat äplena till äplekakan, som skulle kröna slutet af den tarfliga middagsmåltiden. Dagen derpå skulle vi se dem hos oss, och dagen efter denna dagen skulle de se oss hos sig. 
<sec/>
Emellertid framlefde vi brölloppsdagens morgondag i en viss dufven stillhet. Hennes Nåd åt på hela dagen intet annat än tunn hafversoppa. 
<sec/>
Sedan man slutat den tunga dagen och hvar och en gått till sitt sofrum, kände Julie ett lifligt behof att muntra sig litet, hon skickade efter valnötter, kom in till mig, satte sig att knäppa dessa och att berömma sin fästman. 
<sec/>
»Huru makalöst hygglig var han ej! Så ordentlig, så förståndig, så jemn till lynne, så lugn, så treflig, så städad ... (en delikat nöt!) så omtänksam, så försigtig, så ordentlig i sina affairer ... icke snål heller, .... så god .... icke för god heller .... så .. så alldeles lagom!» 
<sec/>
Jag nickade mitt bifall till allt detta, önskade Julie mycken lycka, och – gäspade alldeles obeskrifligt. Det finnes fullkomligheter som söfva. 
<sec/>
Dagen derpå hade vi litet friskare vind. De nygifta kommo till middagen. Mössa klädde Emilia förträffligt, – hon var mild, lugn, älskvärd – men just icke glad, då deremot Algernon var ovanligt munter, liflig och språksam. Detta förvånade och förtretade Julie; hon såg på dem vexelvis och visste ej rätt hvar hon var hemma. Allt husfolket var obeskrifligt angeläget om att få kalla Emilia »Hennes Nåd». Denna nya benämning tycktes alldeles icke roa henne, och då en gammal tro-tjenarinna väl för sjunde gången sade, »söta fröken .... Ack herre Jesus .... Hennes Nåd» .... sade Emilia sluteligen litet ledsen och tröttad, »kära du, låt det vara!.. Det är ju ej så angeläget!» Betjenten bjöd henne ej en rätt vid bordet, utan att göra sig beställsam med frågan, »befaller Hennes Nåd?» »Jo jo, den karlen vet sin verld,» anmärkte Öfversten. Emilia såg ut som om hon fann denna verld mindre angenäm. Helt hjertängslig tog Julie på eftermiddagen sin syster i enrum, lade sig på knä framför henne och lindade kring henne sina armar, i det hon gråtande utropade: »Emilia! huru är det fatt? Söta Emilia .... herre Gud ... du är ej glad, du ser nedslagen ut! Är du ej nöjd? är du ej lycklig?» Innerligt omfamnade Emilia sin syster och sade tröstande, men med tårar i sina milda ögon: »jag blir det väl, söta Julie. Algernon är så god, så ädel, .... jag måste bli lycklig med honom.» 
<sec/>
Men Julie, liksom alla personer med lifliga lynnen, var ej nöjd med detta »jag blir;» hon ville ha »jag är,» och tyckte det vara helt förtvifladt, helt oerhördt och onaturligt, att ej en ung fru skulle vara obeskrifligt lycklig. Hon hade läst romaner. Hon förhöll sig det öfriga af dagen helt snäf mot Algernon, som just ej synnerligen tycktes bry sig derom. 
<sec/>
Sedan Emilia med tårfulla ögon åter skiljt sig från hemmet, lemnade Julie fritt lopp åt sitt missnöje och förgrymmade sig högt öfver Algernon, som kunde vara så liknöjd och så munter, då Emilia var så nedslagen; han var »en ispigg, en barbar, en hedning, en» ... N. B. Öfversten och Hennes Nåd voro ej inne under denna philippique. Cornetten åter hade en annan åsigt af saken, – var missnöjd med Emilia, som, tyckte han, hade alldeles för mycket låtit passa opp sig af sin äkta man. »Hade icke han, fattig karl, sprungit för att söka hennes sykorg? Hade han icke satt på henne lappskorna, shawlen, kappan? – Och hade hon ens tackat honom?» Julie tog sin systers försvar, Cornetten Algernons; ordvexlingens ande kastade redan ett och annat bittert korn i tvisten, och de båda goda syskonen hade kanske blifvit osams, om ej, vid det de båda lutade sig ned för att upptaga Helenes synål, de stött sina hufvuden tillsammans, hvilken choque upplöste striden i en skrattsalfva; och frågan om Mannens och Qvinnans rättigheter, det haf på hvars böljor de båda stridande, dem sjelfva helt oförmodadt, befunno sig gunga, blef hastigt öfvergifven. 
<sec/>
Den följande dagen var trösterik för Julie. Emilia var gladare, och lycklig öfver att i sitt eget hem få emottaga sina föräldrar och syskon, sysselsatte hon sig med det mest otvungna behag, med den innerligaste hjertlighet, att väl undfägna dem. Öfverstens alla favorit-rätter voro till middagen, och glädjen lyste ur Emilias ögon, då hennes far begärde för andra gången af Sköldpaddssoppan, med tillägg att »den var för rasande god.» Hennes Nåd var icke litet förnöjd öfver måltidens godhet och ordning, samt öfver alla anstalter öfverhufvud, – hon plirade väl litet orolig på en pudding, hvars ena sida hade någonting af en ruin, men Julie svängde behändigt och obemärkt om fatet, och Hennes Nåd, som var litet närsynt, trodde felaktigheten ligga i sina ögon och blef lugn. 
<sec/>
Emilia hade en husfrus väsende och det klädde henne oändeligen väl. Cornetten var förtjust af sin syster och af hela hennes omgifning i hennes nya hem, – allt talade svenska, tyckte han, soffor och stolar och bord och gardiner och porcelainer m. m. Intet utländskt fanns, och just det gjorde, tyckte han, att man kände sig så välbehaglig och hemmastadd. 
<sec/>
Julie var mycket nöjd med Algernon, som, om han just icke fjäsade för sin unga fru, likväl, på afstånd eller nära, beständigt följde henne med älskande ögon; man såg tydligt huru hans själ omgaf henne, och Emilias flög i mången klar och vänlig blick att förena sig med den. 
<sec/>
Hvad Caffe smakar godt, då det är yrväder ute och sommar-luft inne! Det funno vi fruntimmer alla, då vi på eftermiddagen, församlade omkring en eldbrasa, under njutandet af den arabiska bönan, hade ett långt och gladt samtal, under hvilket Emilia gjorde reda för de husliga inrättningar och anordningar, hon tänkt vidtaga för att skapa ordning och trefnad i sitt hem, och om hvilka hon dels redan hade talat, dels ännu skulle tala, med sin ...... sin man, – (detta enstafviga ord föreföll Emilia ännu litet svårt att uttala); och se! det var allt mycket klokt, mycket bra, mycket ändamålsenligt. Vi bepröfvade mellan caffekoppen och eldbrasan moget och noga allt; vi lade till och togo ifrån, och hittade ändå på ingenting som var särdeles bättre än hvad Emilia uttänkt. 
<sec/>
Famillen liknar på en gång ett poem och en maschin. Dess poesi, eller känslornas sång som genomströmmar och förenar med hvarandra alla dess medlemmar, som lindar blomsterkransar kring lifvets törnekronor och klär med hoppets grönska »verklighetens nakna berg» – derom vet hvarje menniskohjerta. Men maschineriet (utan hvilkets väl styrda rörelser l’opera della vita dock blir en pièce utan hållning,) anse många af ringa väsendtlighet och styra det vårdslöst. Och likväl är denna del af husliga lifvets inrättning ej det minst vigtiga för dess harmoniska fortgång. Det förhåller sig med detta maschineri som med urets. Äro alla hjul, fjädrar m. m. väl anordnade, behöfver blott pendeln en sväng och allt sättes i ändamålsenlig rörelse, allt fortgår liksom af sig sjelf med ordning och lugn, och fridens och trefnadens gyllene visare utpeka alla stunder på den klara taflan. 
<sec/>
Detta kände Emilia, och hon var mån om att så inrätta sitt hem och hushåll från begynnelsen, att det, oaktadt ödets små tillfälliga puffar och knuffar, dock kunde med ordning och trefnad bestå till slutet – tills lodet lupit ut. 
<sec/>
Ett kostligt och vigtigt ting till befordrande af detta ändamål är penninge-affairernes kloka och noggranna anordnande inom hushållet. I Emilias var detta stäldt på bra och redig fot. Utur den stora samfäldta kassan utgingo, grenade, och ordnade sig flera mindre kassor, hvilka likasom bäckar, strömmande ur en och samma källa, omtänksamt ledda åt olika kanter, gjorde hushålls-plantagen fruktbärande. 
<sec/>
Emilia skulle för sin egen särskilta räkning årligen få en viss summa, hvilken hon skulle använda till sin klädsel, och till andra små utgifters bestridande, – ej upptagna inom hushållets registergebiet. Och som hennes klädsel alltid skulle bli enkel och smakfull, såsom den hittills varit, så kunde hon använda större delen af dessa penningar till att glädja sitt hjerta, – gissen – eller sägen på hvad sätt, hulda läsarinnor, – j veten det. 
<sec/>
En Fru bör ha sin egen kassa, – stor eller liten, lik mycket. Tio, femtio, hundra, eller tusen riksdaler, – allt efter tillgångarne, – men sin egen, för hvilken hon redogör – för sig sjelf. Viljen j veta »hvarföre», go herrar, som hållen edra fruar till att för er redogöra för knappnålen och runstycket? – Jo just i synnerhet och synnerligast för eder egen höga ro och trefnads skuld. – J fatten det ej? Nå väl! En piga slår sönder en thekopp, en betjent låter ett glas gå i kras, eller också falla plötsligt i bitar både thekanna, koppar och glas, dem ingen har slagit sönder, o. m. s. Husfrun utan egen handkassa, men som måste ha koppar och glas tillstädes kommer till sin man, berättar olyckan, och begär litet penningar för att ersätta skadan. Han puttrar på tjenstfolket, på frun, som skall se efter tjenstfolket, »penningar ja .... litet penningar.. – penningar växa ej uppå marken, regna ej heller ned från himmelen, ... flera bäckar små göra en stor å,» ... m. m. Summa, han lemnar litet penningar och blir ofta vid mycket dåligt lynne. 
<sec/>
Har frun åter sin egen lilla handkassa, så komma aldrig sådana små förtretligheter nära honom. Barn, tjenstfolk och olycka förblifva väl sig lika; – men ingen oreda märkes, allting finnes tillstädes som förut, allt är i ordning, och husets öfverhufvud, som kanske med största lugn skulle på en gång lemna bort tusen riksdaler, slipper att för tolfskillingar, utpressade i fem repriser, förlora sitt lynnes jemnvigt, så oskattbart för hela huset, som för honom sjelf. 
<sec/>
Och räknar du för intet, du känslolösa nabob! dessa små surpriser, små födelse- och namnsdagsfröjder, som din hustru kan göra sig den glädjen att bereda dig? – dessa tusende små behagligheter, hvilka oväntade som stjernfall tindra, såsom de, på hemmets himmel, och hvilka alla skola skänkas dig af din hustrus ömhet, understödd af – litet penningar, – dem du lemnar henne i gross, för att med rikt intresse af trefnad och glädje åter emottaga i minut! 
<sec/>
Nå, är det klart nu? Algernon hade länge insett det, och det gjorde mycket för Emilias framtida sällhet. 
<sec/>
För hvarje sannt qvinnohjerta är det så obeskrifligt roligt att gifva, – att känna sig lefva i andras välfägnad och glädje, – det är hjertats solsken, och behöfves här i kulna norden kanske mer än annorstädes. Dessutom är litet frihet så uppfriskande! 
<sec/>
Hvar var jag hemma nyss? ... ah, vid caffe-timman hos Emilia! Derifrån gå vi att på tidens vingar företaga en längre resa. 
<sec/>
Den, som tar sig för att med pennan berätta historier, får se sig väl före, huru han hushållar med läsarens tålamod. Stundom kan han väl redogöra för i dag, för i morgon, och för i öfvermorgon; – men emellanåt måste han slumpa med tid och händelser, om han ej vill, att läsaren skall slumpa med hans bok och slå öfver ifrån femte till åttonde capitlet. Högst angelägen att förekomma sådant för min hedervärda famille, skyndar jag att med denna taga ett litet skutt öfver circa tre månader, och endast i hopknipt sammandrag omnämna, huru mina H***ska vänner gingo dem igenom. 
<sec/>
Julie och hennes fästman promenerade dem igenom. Hvarenda dag, då väderleken det tillät, gingo de hela långa Drottninggatan utåt; hälsade på och språkade med bekanta, bekikade figurer och toiletter, medan de voro behagligt medvetande om, huru vackra och utmärkta deras egna voro. Stundom gingo de in i en bod och köpte något smått, eller åto de en tårta hos Berndts, hvilket äfven var »fasligt nöjsamt.» Om aftonen var det någon soupé eller något spektakel, eller någon bal, – och alltid gaf detta ett talämne för morgondagen – så att, gudskelof! icke hade de förlofvade brist på conversation. Dessutom hade Löjtnant Arvid, som var med öfverallt i stora verlden, alltid något smått att berätta, någon anekdot för dagen .... något ord af den och den öfver den och den ... och se! det var allt mycket roligt – tyckte Julie. 
<sec/>
Cornetten hade fått en lustig vurm. Han hade slagit sig på att studera. Studerade krigsvetenskapen, mathematiken, historien m. m. och fann allt mer och mer, att så väl som hans kropps öga var skapadt till att se i alla rigtningar öfver jorden och uppåt himmelen, så var äfven hans själs öga danadt till att skåda in i naturens och vetenskapernas riken och i dessa uppfatta himlens ljus. Eget var, att ju mera han lärde se, ju mera mörkrädd blef han. Han blef till och med rädd för spöken! Ja! mina herrar, det är verkeligen sannt; och de spöken, han fruktade, äro sedan urminnes tider kända i verlden under namn af »Okunnighet», en vidunderligt tjock fru, klädd i något blankt hvitt tyg; »Sjelfklokhet» dess långhalsade dotter, som alltid går och klifver på söta mammas släp, och »Stortalighet,» som säges vara vålnaden af en gammal fransysk språkmästare, hvilken i lifstiden lärer varit slägt med dessa damer och ofta synts i deras sällskap. 
<sec/>
För öfrigt sökte han gerna äldre och kunniga männers sällskap; var hemma mycket tillsammans med sin far och med Helene, och lät ofta sina unga herrar bekanta förgäfves bullra och ruska på hans stängda dörr, – ibland likväl, något tvehågsen om att öppna, ty han tänkte: »kanske min goa vän kommer för att betala mig igen mina penningar!» Men så besinnade han sig och tänkte åter, »man skulle då ej ruska så starkt;» och blef vid sitt arbete i ro. Två unga vänner hade Cornetten, för hvilka vid en gifven lösen alltid hans dörr sprang upp. Ett ädelt triumvirat bildade dessa unga männer. Deras valspråk så i krigs-som freds-tid var »framåt! marsch!» 
<sec/>
Emilia och Algernon reste i början af April månad till Blekinge, der på en stor gård en gammal tante och gu-mor till Emilia lefde. Emilia erhöll straxt efter sitt giftermål ett bref från henne, uti hvilket hon bad Emilia och hennes man med det första möjliga besöka henne. Hon hade nyligen förlorat sitt enda barn, en son; och ville ännu vid sextio års ålder söka att glädja eller snarare återlifva sitt hjerta, derigenom att hon gaf det något nytt att älska, att lefva för. Hon bad det nygifta paret att bli hos henne öfver våren och sommaren; hon talade om grannar, och om hvarjehanda godt och gladt, som skulle göra deras sommar-vistande angenämt. Hon nämnde om, att hon ville göra sitt testamente, att hennes förmögenhet skulle bli deras efter hennes död, om de ville anse henne som en mor. 
<sec/>
»Vasserra tre! Ett vackert bref!» sade Onkel P***. »Res du bus bas, neveu, med din hustru ..... låt straxt spänna för vagnen. Jag ville vara i dina kläder, du lyckones barn! Dröja till början af April? galenskap! nå, än om Gumman dör emellertid! Se det kan kallas att försofva sin lycka! Det skulle min själ ej hända mig! .... Kära Julie, väck mig när Caffet kommer.» När resvagnen stod framför porten och den gråtande Emilia satt vid Algernons sida, vexlande tårfulla innerliga blickar och sorgsna farväl med sina kring vagnen stående föräldrar och syskon; då fattade Algernon hennes hand och frågade: »ville du nu heldre dröja bland dessa eller följa med mig?» – »Med dig,» svarade sakta Emilia. – »Af hela hjertat?» – »Af hela hjertat.» – »Kör på»! ropade glad Algernon, »Emilia vi följas åt på resan, – genom lifvet!» Vagnen rullade. O! gungade dock på sådana fjädrar hvarje äktenskapets vagn! 
<sec/>
Tyst och dyster smög den blinda igenom sina mörka dagar, – hennes hälsa aftog synbart. Hennes själ liknade elden i milan, dess lågor synas ej, de bryta ej ut, men förtära stilla och säkert sin boning. Blott i sång yttrade hon stundom sina känslor, då hon trodde sig vara ensam. Hon diktade ord och musik, – de buro stämpeln af ett olyckligt och fridlöst hjerta. I sällskap sade hon nästan aldrig ett ord, och allenast hennes oupphörliga sysselsättning, att kring sina händer och fingrar linda ett band eller en snodd, förrådde den rastlösa oron i hennes inre. 
<sec/>
Det gifves hos qvinnan en sinnesställning som verkar, att, ehvad hon gör inom sin husliga krets, blir det väl gjordt; att hvart hon går, en stilla frid följer henne, lik den af en lugn vårdag, att der hon dröjer, dröjer äfven en trefnad och ett välbehag, som meddelar sig hvar och en som nalkas henne; denna sinnesställning utgår från ett rent, gudfruktigt och undergifvet hjerta. Lycklig hon! lycklig framför alla andra (om än i andra afseenden aldrig så rikt begåfvade,) hon som detta äger! – Och lycklig var Helene, ty hon var en af dessa så skönt begåfvade. I ett bref, som hon vid denna tid skref till en vän, målade hon sjelf lifligt sitt lyckliga tillstånd. 
<sec/>
»Du frågar, hvad jag gör? (skref hon mot slutet af brefvet). Jag njuter lifvet, i hvarje stund deraf. Mina föräldrar, mina syskon, mitt arbete, mina böcker, mina blommor, solen, stjernorne, himmelen och jorden, allt skänker mig glädje; allt låter mig känna med obeskriflig ljufhet sällheten af att lefva. Du frågar mig hur jag gör, då mörka tankar och tvifvel intaga min själ. Min goda vän, jag har inga tvifvel, inga mörka tankar, – jag kan ej hafva det, – ty jag tror på Gud, jag älskar honom, jag hoppas uppå honom; – jag har ingen sorg eller ängslig omsorg, ty jag vet att han skall göra allt väl ..... att en gång allt skall bli godt och klart. Så tänkande, så kännande, måste jag ju vara lycklig» ...... 
<sec/>
»Curro, curri, currum, currere» upprepade små paltarne. »Cucurri, cursum, currere, era syndapaltar!» rättade Magistern; och dermed höllo de redeligen ut i (jag öfverdrifver aldrig) nära tre månaders tid. 
<sec/>
»Det går långsamt, – men det går väl!» sade tröstande och förtröstansfullt Magistern till Hennes Nåd. 
<sec/>
Hennes Nåd ...... Gud välsigne den beskedliga Hennes Nåd! .... men nog hade väl, utan så mycket bekymmer och så mycket paketer, så många »hå hå!» och så många koffertar, vår utflyttning till landet kunnat gå för sig. Öfversten sade halft skämtande ett litet ord härom. »Det är lätt sagdt,» svarade Hennes Nåd allvarsamt. 
<sec/>
Cornetten, som ej tålte minsta anmärkning öfver sin mor, uti hvars görande och låtande han aldrig ville se det minsta fel, höll med henne i alla hennes bekymmer och motsade oss, som funno dem litet onödiga; och då det blef allt för mycket ängsligt, gick han omkring sjungande »God save the King!» (den enda engelska han kunde), för att draga vår uppmärksamhet från Hennes Nåd. 
<sec/>
En månad före och en månad efter flyttningen bråkade hon och arbetade dermed för allas vårt väl, – och sjelfva resdagen – o himmel 
<sec/>
Och flyr till 
<chapter/>

<chaptername>Thorsborg,</chaptername>

<sec/>
Öfverstens fädernegods, dit vi anlände i medio af Maj månad. 
<sec/>
Hade jag en droppa af den vena, som uppsprungen från Walter Scotts bläckhorn spridt sig kring »allo land» och med historisktantiquariskt bläck fuktat hundra författares pennor, – så skulle jag nu göra en dråpelig beskrifning af det ståteliga slottet Thorsborg, byggdt under trettiåriga kriget af en högsinnt och högättad fru, på en tid af nio månader, med murar så bastanta som dåtidens sinnen, och blyrutor så små, som upplysningens dagrar i tidehvarfvets klostergång. Jag skulle säga, huru fru Barbro Åkesdotter till Göholm och Hedesö, Amiralskan Stjernebjelke (hvars på Thorsborg ännu befintliga porträtt utvisar en stolt och amper qvinna), för att öfverraska sin i Tyskland för frihetens sak stridande make, uppreste denna ädla byggnad, på en höjd der den ännu står i furstlig storhet, beherrskande omätliga åker- och ängs-fält på flera fjerdingsvägs afstånd, och huru hon vid sin hjeltes ankomst till fädernehemmet lät tända ljus i alla slottets fönster, för att förtjusa eller förtrolla hans ögon. Jag skulle äfven hviska om, att detta ej lärer hafva lyckats, och att traditionen sqvallrar om, det han grufveligen förargade sig öfver denna fru Barbros gerning. Jag skulle vidare förmäla något om de ättlingars öden, som senare vistats på godset, hvaribland någon, som blifvit begåfvad med skaldeförmåga, sig till åminnelse, oss till uppbyggelse, ristat på en ruta, ännu i slottssalen befintlig i Öfverste H***s tid, 
<sec/>
Och då jag på tidens ström anländt ner till våra dagars på medeltidens utbrända vulkaner anlaggda hvilorum, skulle jag, vandrande omkring bland dessa, forska efter lavaströmmens lemningar, och i minnets urnor samla askan efter de slocknade eldarna, strö den ut i dessa blad och – – –  det vill säga, (för att tala litet mindre förblommeradt) ... jag skulle berätta om alla de åldriga harnesk, hjelmar och spjut, som ännu förvarades på Thorsborg och hvilka Cornett Carl med särdeles ömhet omfattade, ... om blodiga kläder, värjor, mördar-kulor m. m., och nämna bland de fredliga minnen den med tusende träfigurer inlaggda dörren till Gustaf Adolph den andres sofrum, från fordna herrgårdsbyggningen ditflyttad; om den ofantliga salen med golfvet af ekrutor och eksparrar i taket; om fru Barbros porträtt, der hon sitter med murslef i handen, om hennes spinnrock m. m., och, för att ej glömma saltet i soppan, skulle jag berätta om de spökaktigheter, som rådde i slottet och dem ingen var så utsatt att förnimma som Magistern. Han hörde ofta rysliga ljud – blandning af trumpetklang och vargtjut; han hörde huru det nattetid tassade helt sakta omkring i billardsalen, huru bollarne rullade, små klockorna ringde m. m. Jag skulle säga, huru folket i huset väl visste om en vålnad, som spatserade utan hufvud i den stora eksalen om månljusa qvällar, och huru ganska ofta midt i mörka natten ljus plötsligt strålade fram ur alla fönster, och huru ingen fanns som ej hade hört soffor, bord och stolar med fasligt buller dragas af och an i de rum, der ingen menniska fanns, .. och att sjelfva Hennes Nåd ... hu! men jag börjar bli helt hemsk sjelf ..... och inser nu klart, huru jag blott fått förmåga att med vanligt bläck skildra vanliga och hvardagliga ting, – finner det således tryggare och trefligare att tala om, huru små Paltarne, lyckliga öfver all beskrifning att vara på landet, sprungo omkring och tullrade om i de gropar och stenhögar, som voro lemningar efter den gamla herrgårdsbyggningen, sökte skatter och funno – gullvifvor. Huru Julie, sjelf lik en sommarfågel, sprang efter de vingade syskonvarelserne, trotsande sin fästman att springa fatt på henne, till dess hon märkte att det just icke var värdt, ty han gjorde sig aldrig så mycket besvär. »Det var för varmt!» 
<sec/>
Han älskade framför allt, att i en mjuk soffa sitta med sin lilla fästmö, beqvämt hvilande mot de ljufligt pösande kuddarne, i en slags inre åskådning af lifvets – beqväma sida. Deremellan sysselsatte han sig med att jaga, ömsom på Öfverste H***s ägor, ömsom på sin faders. Denne var en munter godhjertad gråhårsman, som värderade högt fem saker på denna jorden, nemligen sitt gamla adelsnamn, sin son, Öfverste H***s vänskap, sitt spann af hvita hästar, kalladt »Svanorna,» och sin tobakspipa, till hvilkens tändande en oupphörlig eld både vinter och sommar brann i hans kakelugn. Han var förtjust af sin tillkommande lilla sonhustru, som ändå spelade honom månget litet spratt, hvaröfver han blef lika lätt ond som lätt blidkad. Han berättade gerna historier, öfverdref dugtigt, svor tappert och var för öfrigt hvad man kallar en hedersman. 
<sec/>
På Thorsborg kom famillen snart i en lugn och treflig lefnadsordning. Hennes Nåd gick väl ännu länge omkring med nyckelknippor och bekymmer, men ingen lät störa sig deraf, och så innerligt god var hon, att hon aldrig bråkade och oroade någon annan än sig sjelf. 
<sec/>
Aftnarna voro i synnerhet behagliga. Då församlades vi alla uti ett litet grönt Cabinett, rikt på taflor och blommor, och der läsningen af Franzéns, Tegnérs, Stagnelii, Sjöbergs, Nicanders m. fl. svenska skalders arbeten, hvilka Professor L***s uttrycksfulla föredrag och förträffliga deklamation lärde oss ännu bättre värdera, gjorde oss med hvar dag rikare på ädla och friska känslor och tankar. Ofta valdes äfven läsning af en allvarsammare art, af denna, hvars syftemål är att sprida klarhet öfver de för menniskohjertat vigtigaste ämnen, öfver Gud och odödligheten. Detta märkte jag snart var gjordt i synnerhet med afseende på den blinda, på hvars marmorbleka anlete Öfverstens blick alltid dröjde, under läsningen af de ställen, der klarast och varmast Gudomlighetens strålar, fastän genom menniskosvaghetens slöjor, frambröto. Ofta äfven förgick aftonen under samtal, rigtade på samma ämnen. Professor L***, Öfversten och Helene deltogo förnämligast i dessa. Öfverstens i samråd med Professor L*** fattade anstalter till sina underhafvandes moraliska förbättring genom goda skolor och flera andra inrättningar, beräknade så väl till deras nytta som deras nöje, gåfvo en otvungen anledning dertill. Menniskan, – hennes organism, hennes uppfostran, hennes bestämmelse, hennes höghet, – hennes svaghet, – Guds kraft, – mensklighetens stigande förädling genom ett rätt predikadt, rätt förstådt Evangelium, – – detta lifvet i förening med ett tillkommande, – dessa voro ämnen, som med högsta värma, skönhet, klarhet, och styrka afhandlades af Professor L***. Hans eldiga och kraftfulla föredrag, så förträffligt tolkande hans rika känsla; den lyckliga förmåga han i en beundransvärd grad ägde, att genom exempel hämtade ur historiens, moralens och naturens riken, gifva klarhet äfven åt de abstractaste ideer, – den lugna sköna vishet, som blef resultatet af hans lära, och hvars välgörande kraft oemotståndligt trängde till alla åhörarnes hjertan, – välljudet af hans manliga röst, det värdiga och uttrycksfulla af hans åtbörder, allt detta gjorde, att man med förtjusning hade lyssnat till honom hela timmar. Och då han, under det han kom allt djupare in i sitt ämne, med en allt mer stigande värme, med allt kraftfullare språk uttryckte allt högre, allt djerfvare ideer, kände man sig likasom upplyftad från jorden och närmare himmelen. Det var en tankens och känslans apothéos, och ögonblickets himmelsfärd qvarlemnade dock alltid i våra bröst en lefvande gnista af den eviga elden. 
<sec/>
Det var under dessa qvällar, som jag såg känslor af högre och ädlare art födas hos den hittills något barnsliga och flyktiga Julie. Jag såg hennes bröst höja sig, hennes kinder färga sig, vid det hon lyssnade till talet om sanning och dygd, under det hennes uttrycksfulla öga hängde vid den ädle tolkarens läppar, för att liksom insuga hvart ord; och hon svarade ofta kort och vårdslöst sin fästman, då han stundom ville inhämta hennes omdöme öfver små söta pappsaker och utklippningar, uti hvilkas förfärdigande han ägde en verklig konstskicklighet. 
<sec/>
Den blinda förblef under dessa samtal stum, och sällan röjde någon rörelse i hennes bildstodslika anlete, att en känsla upprörde hennes inre. 
<sec/>
Vi hade äfven om aftnarne samtal af olika art, – af en lättare men ändå innehållsrik natur; i dessa lyste Hennes Nåd och Cornett Carl. En afton, då Professor L*** och Öfversten voro frånvarande, höll Löjtnant Arvid en lång föreläsning om, huru man på bästa vis skulle »marinera renkött» och om såsen dertill. Julie frågade, om ej Arvids tal gifvit oss en ovanligt stark aptit på att äta qvällsvard tidigt och gå snart till sängs. Allmänt bifall. 
<sec/>
En dag, då Julie och jag sutto vid ett öppet fönster och arbetade, – en törnroskruka på bordet emellan oss, – och vi länge suttit tysta, sade Julie på en gång hastigt: »Tycker du ej?» .... och tvärtystnade. 
<sec/>
Jag såg på henne och frågade, »hvad då?» 
<sec/>
»Jo ... att ... att Professor L*** har något mycket ädelt i sitt ansigte, i synnerhet öfver pannan?» .... 
<sec/>
»Ja,» svarade jag, »man läser der hans ädla själ, hans milda vishet.» 
<sec/>
Julie luktade på en törnros, – dess knoppar tycktes i det samma spricka ut på hennes kinder. 
<sec/>
»Aha!» tänkte jag. Åter sade Julie: »Tycker du ej?» ... Ny paus. 
<sec/>
»Att Pro ...» sade jag vägledande. 
<sec/>
»Ja ... att ... att Professor L*** har en bra välljudande röst och talar alldeles förträffligt? Han gör allt så klart .... så rikt och skönt. Man tycker sig bli bättre, under det man hör honom.» 
<sec/>
»Det är sannt. – Men tycker du ej, att Löjtnant Arvid har bra vackra mustascher bra vackra tänder och en särdeles vacker röst, i synnerhet då han säger »ta mig tu ...» 
<sec/>
»Nu är du elak, Beata!» sade Julie häftigt rodnande, i det hon steg upp och sprang sin väg. I förbifarten väckte hon Löjtnant Arvid, som på en soffa i rummet bredvid höll sin middagslur, hvaröfver han knorrade litet, och fordrade, i det han makligt räckte ut armar och ben – en kyss i ersättning. 
<sec/>
Han fick – – »jo pytt!» 
<sec/>
Emellertid blef Julie med hvar dag mera allvarsam, – hennes förr så jämnt glada och goda lynne ... började blifva ojämnt och stundom ovänligt; hennes väsende blef mera stilla och allvarligt, och stundom dröjde ett lätt drag af svårmodighet på hennes täcka ansigte. Men denna förändring märkte länge ingen af famillen. Dess medlemmar hade hvar på sitt håll mycket att sköta. 
<sec/>
Hennes Nåd, hvars lifliga natur och verksamma godhet alltid höll henne i rörelse, hade på landet alla stunder upptagna. Hon var sina underhafvandes tröstarinna, rådgifvarinna och lärarinna, så i stort som i smått, och dessutom hela traktens läkarinna. Hon var detta allt med en lätthet och en rådighet, som man knappast kunnat tro henne om, i anseende till hennes bekymmerfullhet vid de minsta saker inom hennes eget hem och hushåll. Hon gick sjelf omkring till folket med droppar och uppmuntringar, soppor och goda råd, och de förra gåfvo must och kraft åt de senare. Hon var hela nejdens älskling. Gamla och unga, rika och fattiga, prisade henne såsom »alltför god och gemen.» 
<sec/>
Öfversten sysselsatte sig till utseendet mera passift, i sjelfva verket mera actift eller mera verksamt, med deras väl, som honom var gifvet att regera öfver. Han var för sina underhafvande, liksom för sitt tjenstfolk, en god och rättvis men sträng husbonde. Han var allmänt mera fruktad än älskad, men hvar och en erkände, att under den tid han styrt på godset, hade sedeförderf, fylleri och öfverhufvud alla laster med hvart år aftagit; och deremot ordning, rättrådighet, renlefnad, grannsämja och, i följd deraf, välmåga och trefnad allt mera utbredt sig, äfven till närliggande orter. Och de förträffliga anstalter han vidtagit, de goda skolor han anlaggt och med hvart år mera fullkomnade, gåfvo hopp om det yngre slägtets ännu mer stigande förädling och lycka. Som en kraftig medverkare stod nu Professor L*** vid hans sida. 
<sec/>
Här är stället att fälla ett ord till närmare upplysning om Professor L***. Det skall blifva kort och godt. 
<sec/>
Professor L*** var en förmögen mans son, och var sjelf en ganska välmående man. Han hade blifvit prest, för att, på det enligt hans tanka mest verksamma sätt, kunna gagna sina likar. Han var ock, i ordets skönaste bemärkelse, sin församlings fader. 
<sec/>
Besynnerligt var, att han näst mig och kanske mer än jag gaf akt på Julie. Hans blick följde henne ofta så vänligt allvarlig, så pröfvande .... 
<sec/>
Helene hade öfverinseendet öfver Flickskolan i församlingen, hvilket vigtiga värf hon förträffligt och med lika glädje som omsorg uppfyllde. 
<sec/>
Cornetten hade ... öfverinseendet öfver gosskolan! – tror någon kanhända? Nej gud bevars! och väl var det för både honom och skolan. – Han hade fallit på en plötslig, häftig passion för botaniken, gick tidigt ut om mornarne, blef ofta hela dagen borta, och kom hem om aftonen helt uttröttad, med fickorne fulla af ogrä ... af örter vill jag säga. Han talade mycket om botanikens interesse, värde och nytta, visade Julie oupphörligt skillnaden mellan en pentandrist, en octandrist, m. m. I synnerhet var han begifven på att finna Linnæa Borealis, som han hört sägas skulle växa i trakten, men ännu ej kunnat upptäcka. Den gick han nu och sökte både bittida och sent. 
<sec/>
»Det är förunderligt med Carl,» sade Julie, »när han kommer hem från sina botaniska promenader, är han antingen så glad, att han tar alla menniskor i famn, eller ser han så ond ut, som vore han färdig att bitas.» 
<sec/>
»Han är för befängd med sin botanik!» sade Öfversten. 
<sec/>
Helene smålog och runkade på hufvudet – och så gjorde jag, – och så gör du säkert äfven, min unga läsarinna. Jag gissar att du gissar att han ... men tyst, tyst så länge ... lät oss ej förråda hemligheten, den kommer väl i sinom tid i ljuset. Emedlertid fara vi i stora famillevagnen på 
<chapter/>

<chaptername>Visiter.</chaptername>

<sec/>
Öfversten, Hennes Nåd, Julie, Cornetten och jag. Hennes Nåd, som ibland hade ideer, hvilka tycktes hafva fallit ned från månan, hade nyligen hittat på, att jag började blifva melankolisk, hvilket hon trodde härröra derifrån, att jag grubblade öfver Uppenbarelseboken, emedan hon ett par gånger funnit mig med bibeln i handen, uppslagen vid dess sista sida, der det nya Jerusalems tillkommelse beskrifves. Nu var Hennes Nåd för ingenting så rädd som för grubblandet i böcker, hon trodde halft att mitt förstånd var i fara, och för att förströ mig och låta mig litet grand komma ifrån »sådant der,» ville hon nödvändigt, att jag skulle vara henne följaktig på de visiter, som skulle göras i grannskapet. 
<sec/>
Vi foro åstad en vacker eftermiddag, alla vid godt och gladt lynne. 
<sec/>
Vi drucko kaffe hos fru Mellander, hvilken jemte sin man (sin hustrus bihang) arrenderade ett litet ställe af Öfversten. Fru Mellander var förfärligt ful, koppärrig och hade skäggbeväxt haka, satte näsan ganska högt i vädret öfver sin tysta, hennes värde och välde djupt erkännande man, och talade om belefvenhet och moral dagen i ända för sina tvenne vackra, något skjåpiga döttrar, hvilka Cornetten liknade vid slokbjörkar. För öfrigt var hon snygg, tarflig och huslig, höll god ordning på sitt hushåll, sin man, sina döttrar, en piga och tre kattor, – och trodde sig derföre ha ett ypperligt ministerhufvud. 
<sec/>
»Ja ja!» sade hon en gång, suckande »Nu säger man »Grefve Platen är död!» Nästa år skall man kanhända säga »Fru Mellander är död!» 
<sec/>
»Det vore väl f ... n» sade Öfversten, som var närvarande. 
<sec/>
Medan herr Kamrer Mellander förde Öfversten ner i den lilla trädgården, för att visa honom en ny anläggning eller hvad han kallade en »nyplog» på ett gammalt potatoesland, fingo vi veta hvarjehanda nytt af Fru Mellander. Först att hon läste en mycket rolig bok om en ung karl, som hette Fritz. 
<sec/>
»Är det en roman?» frågade Hennes Nåd. 
<sec/>
»Ja det är en roman. Den är mycket rolig. Den som Fritz håller af, heter Ingeborg.» 
<sec/>
»Hvem har skrifvit boken?» frågade åter Hennes Nåd. 
<sec/>
»Ja det vet jag ej. Han skall vara prest. Och det står der så vackert, huru de fara på sjön och huru hon klappar i sina små hvita händer ....» 
<sec/>
»Kan det vara Frithiof?!» skrek Cornetten helt gällt af lutter förvåning. 
<sec/>
»Frithiof ... ja Fritz eller Frithiof, så heter han.» 
<sec/>
»Af Tegnér!» utropade i sin ordning Hennes Nåd. 
<sec/>
»Ten ... ja, ja något sådant namn har jag hört.» 
<sec/>
Julie lyfte ögonen upp mot himmelen. 
<sec/>
Hennes Nåd, som för första gången insåg, att man kunde vilja hastigt byta om ett sådant samtalsämne, frågade nu Fru Mellander, om hon hört det Grefvinnan B*** var utflyttad till gård. 
<sec/>
»Nej!» svarade Fru Mellander hvasst och bestämdt, »jag vet intet om henne. Emellan oss är ingen commerce mer. Hvad tycker väl lilla Hennes Nåd om, att hon och jag varit uppfostrade tillsammans. Ja – vi voro i vår ungdom tillsammans alla dagar, och hon hade en halmhatt med gula band och jag hade en halmhatt med röda band. Och jag sade åt henne »hör du Jeannette!» och hon sade åt mig »hör du Lisette?» och vi voro de bästa vänner i verlden. Så for hon åt sitt håll och jag åt mitt, – till min morbror Rådman Stridsberg i Norrtelje. Hennes Nåd känner visst? ...» 
<sec/>
»Nej!» svarade Hennes Nåd. 
<sec/>
»Kors! – inte känna rika Stridsberg, – – han som var gift med Mamsell Bredström, – dotter till kramhandlaren Bredström i Stockholm – – Hennes Nåd vet ju ... – – svågern till Lönnqvist ... som bodde vid packartorget?» .... 
<sec/>
»Jag känner inte» ... svarade småleende, men halft förlägen Hennes Nåd ... 
<sec/>
»Jaså ... jaså», sade något missnöjd Fru Mellander och kanske med förminskad aktning för Hennes Nåds connoissancer. »Ja,» fortfor hon med sin berättelse, »så kom det sig, att vi ej sågo hvarann på flera år. Men då jag blef gift med Mellander, fick jag i Stockholm på en Concert se min ungdomskamrat, som nu var blefven Grefvinna B***. Och jag helsar och helsar på henne, .... men hvad tycks? Hon ser stint på mig och helsar icke, ... och låtsar alldeles icke känna igen mig. »Aha!» tänkte jag. När hon nu far förbi mitt hus här vid landsvägen, då, kan tänka, kör hon hufvudet ut genom vagnsfönstret, och helsar och nickar. Men ..... jag stickar! Hvad tycker lilla Hennes Nåd?» 
<sec/>
Hvad lilla Hennes Nåd tyckte, feck fru Mellander för denna gång ej veta, ty i samma ögonblick kom hennes kära hälft in, jemte Öfversten, som manade till afresa, emedan klockan redan var fem på eftermiddagen, och man hade nära en mils resa till Löfstaholm, der hos Brukspatron D***s nästa besök skulle afläggas. Två koppar kaffe hade emedlertid hvar och en af sällskapet måst förtära, utom likväl Cornetten, som, välsignande Fru Mellander, hennes välmening och hennes kaffe, bestämdt undanbad sig det. Han och Julie hade under tiden gjort deras bästa för att muntra och qvicka upp Mamsellerne Eva och Amalia. Cornetten sade dem på sitt glada frimodiga sätt allehanda små artigheter, Julie berömde deras blommor, lofvade låna dem böcker, symönster m. m., hvilket allt hade den verkan, att de vackra slokbjörkarne, liksom skakade af en frisk vind eller lifvade af ett välgörande regn, småningom började resa sina qvistar och röra på sina blad. Det vill säga: Amalia och Eva blefvo helt pigga, och deras ögonstenar rörde sig både åt östan och vestan. 
<sec/>
Vid Löfstaholm emottogs Öfversten och hans famille med den lifligaste och mest bullrande glädje. I synnerhet gjorde man väsen af Cornett Carl, som för sitt frimodiga väsende, muntra lynne, samt lustiga upptåg, var allmänt älskad och omtyckt af grannarne, och särdeles i gunst på det glada Löfstaholm, der baler, spektakler och nöjen af alla slag beständigt omvexlade, och der han ömsom dansat med tolf damer på en natt fyra och tjugu danser, ömsom såsom Capten Puff, eller Cousin Pastoreau, eller som Borgmästaren i Carolus Magnus uppträdt och väckt allmän förtjusning. Älskare-roler hade han aldrig kunnat spela, naturligtvis derföre att han aldrig kunde blifva kär, och kunde ej naturligt låtsa något, som var så emot hans natur. 
<sec/>
För att fira Brukspatron D***s namnsdag, gåfvo hans tre talangfulla döttrar och hans fyra talangfulla söner denna afton en liten Concert, hvartill en tämmeligen talrik samling af åhörare voro bjudna, och till hvilken nu famillen H*** lade ett kärkommet femtal. 
<sec/>
Fru D***, som ryktet kallade ett mycket bildadt fruntimmer, som talte om Weber och Rossini, om uppfostran och bildning, poesi, colorit, smak, takt m. m., slog sig på att underhålla Hennes Nåd med prydliga tal om sina åsigter af uppfostran, och om den plan, som legat till grund för den hon gifvit sina barn, och uti hvilken både Weber och Rossini, bildning, smak och takt rörde sig om hvarann, utan allsköns takt. 
<sec/>
Concerten börjades. Eleonora D***, rädd och röd, satte sig till Fortepianot och spelte, »con tutta la forza della desperazione;» uti hvart accord hon slog, skänkte hon åhörarns öra två eller tre toner på köpet, och löpningarne, tack vare fortepedal och fermeté, foro öfver claviaturen, såsom ett drag med gummi elasticum öfver ritningen. Slutet gjorde mycken effect. Hela Pianot skrällde. Derefter sjöng den blåögda Therèse en aria ur Barberarn i Sevilla. Präktigt staccaterade toner, kraftfulla rullader, såsom med handkraft tillvridna, och gälla utrop, framlockade åhörarnes lifliga tacksamhetsyttringar för så mycket – besvär. 
<sec/>
Brukspatron D***, en liten tjock och munter gubbe, förtjust i sina barn, hvilka hans faders-hjerta jämförde med verldens sju underverk, gick allt emellanåt till Öfverste H***, i det han, gnuggande sina händer, frågade med tindrande ögon: »Nå hvad tycker bror? Hvad säger bror? Hva ba? Hva ba?» 
<sec/>
Öfversten, som dels hade för säker naturlig smak, dels i sin dar hört för mycken god musik, för att ej rätt väl veta hvar han var hemma, tog sin tillflykt till sitt godhetsfulla skälmaktiga leende och detta tvetydiga beröm: »hon spelar som f .. n!» Eller; »hon sjunger som tu .. n!» Hvilka duktiga uttryck mottogos med den lifligaste glädje af den lyckliga fadren. 
<sec/>
I en efterföljande duett emellan Adolph D*** och en af hans systrar, gick det litet (som Öfversten kallade det) »sönder». Och en duett af onda blickar uppstod emellan brodern och systern, under det sången småningom jämkade sig åter tillsamman. 
<sec/>
Finalen, en Choeur, som alla de sju virtuoserne sjöngo i en stämma, om »lång lefnad, och trefnad,» »bålar» och »skålar» m. fl. rim, diktade jemte vidhängande förelöpande ordrader af Adolf D*** – trodde jag skulle taga ned huset. 
<sec/>
Hennes Nåd, som under allt detta sutit som om hon varit i aftonsången, med en andäktig och litet gunådlig min, gjorde nu sitt bästa för att tillfredsställa den musikaliska famillens törst på låford. Öfversten upprepade sina kraftord, och sällskapet sjöng ett chor af bravos! och charmant! som likväl af mången accompagnerades med tvetydiga miner. Detta sätt klandrade Cornetten, – han hade lätt att göra det, han, som kunde säga och fritt sade, att han alldeles icke förstod sig på musik, och kunde således ej fälla något omdöme deröfver. En annan, som för sitt musikaliska sinnes (eller för sina synders skull) blir uppfordrad att aflemna ett yttrande, är vid en sådan concert illa fast. Artister får man bedömma, det har man köpt sig till; men Amatörer blott berömma, det anser man sig likasom skyldig till, och gör man det utan godt samvete, tar sanningen sin reträtt ej gerna utan att visa en sur min. 
<sec/>
Före aftonmåltiden var det ej för oss att tänka på att få resa hem. Först kl. elfva suto vi åter i vagnen. Det var en mild, sällsynt vacker vårnatt. Hennes Nåd inslumrade snart, sakta vaggad af vagnens rörelse, och söfd af våra samtal. Vi tystnade alla småningom. Öfverstens utseende blef dystert. Cornetten satt och såg på månan, som blek och mild stod öfver den gröna lugna jorden. Det låg något svärmande i hans blick som jag aldrig der märkt tillförne. Julie blef äfven tankfull. Kusken och hästarne måtte äfvenledes ha tänkt på något, ty blott långsamt skredo vi fram genom skogar och slätter. Då vi ungefär vid midnattstiden foro förbi prestgården, Professor L***s hemvist, sågs ljus skimra ur ett af fönstren. Öfversten såg det, och sade, i det hans ögon vänligt strålade: »der sitter nu L*** och vakar och arbetar för sina medvarelsers väl. Han unnar sig sjelf ej nattro, – – och likväl skall troligen en femtio år eller mera gå om, innan hans verk skall rätt förstås och värderas. – Och sådana nätter följa på dagar, hvilkas alla timmar äro egnade till uppfyllandet af hans mångfaldiga embetspligter.» 
<sec/>
»Han liknar sitt ljus,» sade Cornetten, »han förtär sig för att upplysa.» 
<sec/>
»Han måste vara en högst ädel man!» sade Julie med en tår i ögat. 
<sec/>
»Ja väl, svarade Öfversten, jag känner ingen ädlare. Men han kan ej lefva länge på det sätt han sköter sig.» 
<sec/>
»Har han ej, frågade Julie vidare, någon syster, eller en mor eller någon hemma hos sig, som ser om honom, och håller af honom, och vårdar honom?» 
<sec/>
»Nej han är ensam.» 
<sec/>
»Ensam!» upprepade sakta och sorgset Julie. Under det vi i en halfcirkel foro omkring prestgården, lade hon sig ut genom vagnsfönstret och höll hufvudet stilla, vändt i en och samma rigtning. 
<sec/>
»Hvad ser du efter, mitt barn?» frågade Öfversten. 
<sec/>
»Efter ljuset, pappa ... det tindrar så skönt i natten!» 
<sec/>
Dagen derpå skulle äfven ett par besök i grannskapet göras, – men nu kunde Cornetten alldeles omöjligt vara oss på dessa följaktig. Han hade fått spaning om, att Linnæa borealis skulle finnas i en skogstrakt österut en half mil ifrån Thorsborg, och för att öfvertyga sig derom, måste han nödvändigt lemna oss redan före middagen. 
<sec/>
»Jag begriper ej, sade Julie, hvad Carl lefver utaf vissa dagar. Han tar aldrig, huru mycket jag än ber honom, någon mat med sig, då han gör sina botaniska pilgrimsfärder. Också tycker jag, att han blifvit bra mager.» 
<sec/>
»Nu löper han igen till skogs!» sade Öfversten, då han såg sin son med stora steg gå öfver gården; »jag fruktar att hans Linnæa borealis gör honom yr i hufvudet.» 
<sec/>
Våra besök denna dagen hade mindre framgång. Hos L***s på Vik hade barnen messlingen, och för små paltarnes skuld körde vi, vid denna underrättelse, derifrån i fullt fyrsprång. 
<sec/>
På M*** var Grefvinnan ej hemma. I ett litet lusthus i trädgården sjöngo hennes kanariefåglar hungrande i granna burar och, tycktes med ömsom klagande, ömsom gladt drillande toner, både med lock och pock vilja påkalla uppmärksamhet för deras behof. 
<sec/>
Hennes Nåd gaf dem gryn, vatten, socker, fågelgräs och tusende smeknamn. 
<sec/>
»Med allt det här» anmärkte Öfversten, »lära vi ej få oss en kopp thé i afton!» 
<sec/>
Att klockan mellan sex och sju om eftermiddagen ej få thé, var för Öfversten en verklig mistning; och Hennes Nåd, som visste det, satt med bekymrad och ängslig min i vagnen, under det vi anträdde vår återresa hem, hvilken väl torde räcka öfver halfannan timma. För att få, som han trodde, ginare, körde kusken en ny väg, som äfven gaf oss nya trakter att beskåda. Man stadnade på ett vildt och skogbeväxt ställe, för att låta hästarne pusta. Till höger och på något afstånd från vägen sågo vi öfver trädtopparne höja sig en lätt rökpelare, som ett sakta vinddrag förde åt vår sida. 
<sec/>
»Min sann!» sade Öfversten, »tror jag ej att man satt på thé åt oss der borta! Se, Julie, – skymtar ej en hvit mur fram genom skogen?» 
<sec/>
»Jo! jag ser något gråhvitt .... det är verkligen ett hus derborta ... röken tyckes komma derifrån. Det är klart att någon Fée väntar oss der för att undfägna oss. En Fée som bjuder på thé, det rimmar ju förträffligt.» 
<sec/>
»Min tanka är, sade Öfversten, att om än der ej finns en Fée, så finnes der ganska säkert folk, och de skola ganska visst bestå oss thé, om vi – hvad menar du, Charlotte? skola vi ej göra ett besök i det lilla trefliga skogspalatset der borta? Vi säga åt herrskapet der, att vi önska göra deras bekantskap och att vi ... med ett ord, att vi äro törstiga.» 
<sec/>
Julie skrattade hjertligt. Hennes Nåd såg fasligt förskräckt ut. 
<sec/>
»Min goda vän, sade hon, det passar sig icke!» 
<sec/>
»Det skulle passa mig rasande bra, sade Öfversten, att få en kopp thé.» 
<sec/>
»Dessutom, söta Mamma, sade Julie, kunde vi kanske göra en ganska interessant bekantskap. Till ex. tänk om Don Quixote ej dött af sina åderlåtningar, såsom man utspridt, men rest upp åt norden, bosatt sig här med sin sköna Toboso, och nu toge emot oss ... Eller kunde vi träffa en Eremit, som berättade oss sina öden, eller en förklädd prins ...» 
<sec/>
»Hvad, och hvem du vill, sade Öfversten, bara han är så christelig och ger oss en kopp thé.» 
<sec/>
Oaktadt Öfversten nu visst för fjerde gången kom fram med sin »kopp thé,» drog sig likväl Hennes Nåd så allvarsamt tillbaka för detta besök »à la Don Quixote,» som hon kallade det, att tanken derpå öfvergafs, och det beslöts att fortsätta resan. 
<sec/>
Vid det vagnen åter satte sig i rörelse, – knack! gick ena bakhjulet af, vagnen vältade långsamt omkull och, under åtskilliga utrop, voltigerade vi, den ena öfver den andra, ned på landsvägen. 
<sec/>
Hennes Nåd låg på mig. Men sträfvade ändå, innan hon sjelf tänkte på att stiga upp, blott efter att få sin ridikyl lös, som af en händelse hade kommit under mig, hvilket jag försäkrade henne aldrig skulle gå för sig, så länge jag ej kunde röra mig ur fläcken. 
<sec/>
Ändteligen stodo vi alla åter på våra ben. Hennes Nåd var blek och vi samlades alla med bekymmer och ängslan omkring henne och gjorde tusen frågor, »om hon hade stött sig, blifvit mycket skrämd» o. s. v. Men då hon besvarade allt med »nej» och vi, på hennes ångestfulla frågor om oss, äfven måste säga att vi kände hvarken skrämsel, skrapor, eller blånader (om klämning ville jag ej tala), slog Julie opp ett så hjertligt och högljudt skratt, att vi måste göra henne sällskap. Kusken och betjenten, båda oskadde som vi, refvo sig med bekymrade miner i håret. 
<sec/>
Med deras tillhjelp sökte Öfversten nu, att resa upp den gamla tunga vagnen. Men vägen bestod af djup sandmylla, vagnen hade fallit så godt som i en grop, kusken var en invalid, betjenten en antiquitet; de ropade »Eu ... uh!» ... Öfversten allena arbetade – och vagnen kom ej ur fläcken. 
<sec/>
Ett besök i det grå huset (den enda menniskobostad, som var synlig) blef nu nödtvunget, och Öfversten, som var så pickhågad på detta besök och på sin »kopp thé,» att han var helt glad öfver händelsen med vagnen, utropade: »vi måste följas åt allesammans i lust och nöd!» bjöd sin hustru armen och förde henne, med ovanlig munterhet och under komiskt skämtande, fram på den smala vägen, som slingrade sig genom en tät gran- och tallskog och tycktes föra till det mycket omtalta grå huset. 
<sec/>
»Det blir regn!» sade Hennes Nåd och såg ängslig upp till himmelen, »min hatt .... kunde vi ej dröja här under träden, medan Grönvall springer och skaffar folk till vagnen?» 
<sec/>
»Det blir ej regn,» sade Öfversten. 
<sec/>
»Det regnar!» ropade Hennes Nåd. 
<sec/>
»Lät oss skynda att komma under tak!» ropade Öfversten och skyndade muntert framåt, under det han höll sin hatt öfver Hennes Nåds hufvud. 
<sec/>
Ändteligen voro vi framme vid det lilla grå huset. Det hade ett dystert och förfallet utseende och, med undantag af en liten köksträdgård, var allt rundtomkring vildt och ouppodladt. En insjös silfverbölja glänste fram på något afstånd genom den mörka furuskogen. 
<sec/>
Det började regna allvarsamt just som vi kommo in i huset. En dörr till höger i förstugan stod på glänt. Den öppnade kökets tempel. Vid det Öfversten trädde in, störtade, lik en hare ur sin gömma, en piga fram ur en vrå, spände på oss yrvakna grå ögon och stammade, »Var så goa stig oppför trappan ... herrskapet ä hemma.» 
<sec/>
Vi stego uppför en smal och mörk trätrappa, vid hvilkens slut Öfversten öppnade en dörr, som lät oss se in i ett litet rum, uppfyldt på alla sidor med tvätt. Bord och stolar samt korgar voro betäckta med dels strukna, dels ostrukna kläder. Luften ångade het mot oss, som ur en eldad ugn. 
<sec/>
»Stig på, stig på!» sade Öfversten, vänligt manande, åt Hennes Nåd, som tvärstadnat på tröskeln. 
<sec/>
»Min söta vän, jag kan ju ej gå och trampa i klädkorgarne!» svarade hon litet förtörnad. Öfversten och jag röjde dessa ur vägen och vi tågade igenom linne-landet mot en annan dörr, vid hvars upplåtande vi alla ett ögonblick stadnade betagna af förvåning och öfverraskning. 
<sec/>
Ett fullkomligt skönt, majestätiskt och i svart siden och spetsar praktfullt klädt fruntimmer stod midt uti ett rum, smakfullt prydt med vackra krystaller, blomster-urnor, speglar och andra skimrande onyttigheter. Något bakom henne stod – fastän hon tycktes mig sväfva, en ung ... ja verkligen blott en ung flicka, – men så förtjusande, så englalikt skön, att man var färdig att betvifla dess varelses jordiskhet. Hon kunde vara på sin höjd sexton år, hade sitt ljusa hår uppfästadt med en guldpil, bar en hvit lätt florsklädning, som lik en ljus sky kringslöt den liljehvita, ljufva, milda, idealiskt skönt formade engla-varelsen. 
<sec/>
Det äldre fruntimret gick emot oss, under det hennes mörkblå ögon blickade stolt och frågande på de obudne gästerne. Hennes Nåd gick baklänges och trampade mig på tårna. Öfversten, hvars ädla hållning och öppna samt belefvade sätt att vara på en hvar gjorde ett behagligt intryck, framkallade snart ett älskvärdt leende på den vackra skogsfruns läppar, i det han på ett sätt, lika behagligt som komiskt, redogjorde för anledningen, eller snarare anledningarne, till vårt oväntade besök; gjorde ursäkt derför, nämnde sitt namn (hvilket på den sköna okända tycktes göra ett besynnerligt intryck), samt presenterade sin fru och sin dotter. Mig glömde han. Jag förlåter honom. Hvem talar om såsen till gåsen? Den följer ju af sig sjelf som appendix. Den vackra skogsfrun svarade på bruten svenska, men med en röst, som var verklig musik: »Mycket välkommen! vagnen skall ha hjelp, och ni skall ha thé ... så godt jag kan.» – »Min dotter, min Hermina», tillade hon, i det hon smekande strök ur sylfidens panna de skuggande lockarne. 
<sec/>
Under det Hennes Nåd gick fram till soffan, stadnade hon och neg mycket artigt för en herre, som hittills stått till hälften skymd af fönstergardinen, men som nu steg fram, tog den bestörta Hennes Nåds hand, ruskade den och kysste den, i det han skrattande men ej utan förlägenhet sade: »söta Mamma!» Det var ... Cornetten! 
<sec/>
Hennes Nåd sade blott, »herre Gud!» och satte sig ned helt hastigt och helt betagen i soffan, med händerna hopknäppta och blicken stirrande på sin son. Öfversten spärrade upp ögonen, gjorde en högst komisk grimace, men sade intet. En slags förlägen orolig spänning uppstod i sällskapet. Cornetten, hvilken isynnerhet tycktes stå som på nålar, gick snart ut för att tillse om vagnens iordningsättande. 
<sec/>
Den vackra skogsfrun gick äfven ut och vi blefvo ensamna med sylfiden, som Öfversten betraktade med ögonskenlig förtjusning. Han, jemte Hennes Nåd och Julie, sökte att med frågor och anmärkningar öfver åtskilliga ämnen få henne språksam, men det lyckades ej; hon talade blott litet och undvek att svara på frågorna. Barnslig oskuld, innerligt behag, och ett nästan himmelskt lugn, låg i hela hennes väsende och uttryckte sig i allt hvad hon sade. Hon talade en temligen god svenska, men med en accent, uti hvilken röjde sig det italienska språkets välljud. Julie var förtjust och upphörde ej att hviska till mig, »det är en engel, en engel! Se hennes mun! ... nej se hennes lilla hand, – nej se hennes fot ... nej se hennes ögon! ... ah bror Carl! ... nu är du visst fast! ... det är en rigtig engel!» 
<sec/>
I det lilla smakfullt prydda rummet stod äfven en harpa och en lyra. På Julies fråga till Hermina, om hon spelade på något af dessa instrumenter, svarade hon dermed, att hon gick till harpan, spelade och sjöng en Canzonetta af Azioli, med ett behag och en röst, så rörande ljuf, att den framlockade tårar i allas våra ögon. 
<sec/>
Hon hade knappast slutat, då hennes mor inträdde; straxt derefter kom Cornetten och thé. Sysselsättningen, som detta senare gaf hvar och en, gjorde mindre märkbar stockningen i conversationen, som alldeles icke ville komma sig före. 
<sec/>
Jag kunde ej låta bli att anmärka (må man förlåta det en husrådinna) thé-anstalternas torftighet. Kopparne voro af Rörstrands gröfsta porcelaine (tre voro sinkade), sockret var ordinairt och rätt grått melis; – bröd eller skorpor såg jag ej tecken till. 
<sec/>
Jag fruktar, att vår vackra värdinna märkte att jag såg mig litet om, och att Hennes Nåd äfven såg sig litet om, och blickade med ett halft öga på mig, ty hennes uppsyn förrådde en plågsam förvirring, under det hon framstammade något om svårigheten att få hvetmjöl. Med sin vanliga förekommande godhet tillbjöd sig genast Hennes Nåd att skicka utaf sina förråder, men fick till svar ett bestämdt och kallt, »nej jag tackar!» hvaröfver hon blef på engång försagd och litet stött. 
<sec/>
Öfversten drack med välbehag sin andra kopp thé, då vi på en gång fingo höra ett starkt buller och en gåendes hastiga steg uppför trappan. Vår värdinna rodnade, bleknade, steg upp, och gjorde några steg mot dörren, då den i detsamma hastigt kastades upp och en man med ett vildt uttryck af återhållen vrede i ett blekt, strängt betydningsfullt ansigte, inträdde häftigt, helsade stolt och vårdslöst på det i rummet befintliga sällskapet och gick att sätta sig i ett fönster, der han förblef stum, under det han likväl som oftast afsköt vilda, vreda och genomträngande blickar på vår vackra värdinna, som synbart darrande kom tyst att återtaga sitt rum bredvid Hennes Nåd. Småningom blef dock hennes väsende lugnare och hon besvarade ett par gånger de vreda ögonkast, som skickades henne, med en blick full af stolthet och äfven förakt. 
<sec/>
Öfversten, som med pröfvande blickar mätte den nykomne, tilltalade honom med en fråga om väderleken. Vid ljudet af denna röst vände sig den obekante hastigt om, betraktade skarpt frågaren, och en blek rodnad färgade hans förfallna kinder, i det han svarade, utan att tyckas veta hvad han sade, »Ja, ja .... det regnar ej mer, .... man kan ge sig på vägen!» .. 
<sec/>
Han såg åter ut genom fönstret och upprepade: »det håller alldeles uppe – man kan ge sig af utan fara» ... Öfversten, som denna dag tycktes hafva fått retsamhetens och motsägelsens anda uti sig, sade emot all sannolikhet, ty det klarnade ögonskenligt, »åh, det kastar ännu; – det mulnar, och börjar säkert regna än värre!» 
<sec/>
Hennes Nåd gaf honom nu en liten vänlig, bedjande blick, och vid dennas stumma bön steg han upp, såg ändteligen att det blef upphållsväder och att man kunde »ge sig af!» 
<sec/>
Under tacksägelser och ursäkter togo vi afsked af skogsfrun och hennes dotter, som hade stora tårar i sina vackra ögon, då vi lemnade rummet; helsande stumt på Herr Zerrebock (som Julie kallade honom), hvilken tycktes vilja med sina ögon skjuta på oss och hjelpa oss att komma fort. 
<sec/>
»Du följer väl med oss, Carl?» sade Öfversten till sin son, »eller tänker du ännu söka Linnæa bo» .... »Jag skall springa förut, för att se om vagnen är väl i ordning!» ropade Cornetten och for af, som en yrvind. 
<sec/>
Då vi åter suto i vagnen, bestormades Cornetten med frågor. Han förklarade sig ej veta mer om de vackra utländskorna än vi; han hade på en af sina ströfverier i nejden gjort deras bekantskap, – han visste att de voro vackra och älskvärda, lefde skilda från hela verlden och tycktes vara fattiga .... och för öfrigt visste han ingenting mer .... ingenting alls .... »Fattiga!» utropade Hennes Nåd, »och så klädda .. sådana spetsar!» 
<sec/>
Cornetten rodnade, och sade blott, ... »de äro alltid mycket väl klädda» .... 
<sec/>
»Men hvem i all verlden var den onda herrn?» ropade Julie. 
<sec/>
»Herrn i huset, svarade Cornetten, han tyckes ha ett olyckligt och retligt lynne .... jag känner för öfrigt ej denna famille» .... 
<sec/>
Öfversten såg skarpt på sin son, som blef synbart förlägen. 
<sec/>
Det blef tyst i vagnen. Hennes Nåd runkade på hufvudet, såsom till accompagnement af egna tankar. 
<sec/>
Engång afbröt Öfversten tystnaden, i det han godhetsfullt leende sade: »Jag har ännu hennes kling kling i mina öron!» 
<sec/>
»Kling kling?» upprepade Cornetten rodnande. 
<sec/>
»Jaha!» svarade torrt Öfversten och det blef åter tyst. 
<sec/>
Julie hade väl sitt hjerta och sina ögon fulla med lifliga ord öfver de båda sköna utländskorna, men hon visste ej rätt på hvad grund hon stod i anseende till sin brors bekantskap med dem och vågade dessutom sällan i sin fars närvaro ge sin förtjusning luft, af fruktan för hans sarkastiska min, för hvilken hon hade en panisk förskräckelse. 
<sec/>
»Det är besynnerligt» sade åter Öfversten »att man just i denna skogstrakt, öster ut från Thorsborg, skall finna den sällsynta Linnæa bo ....» 
<sec/>
»Tror Pappa ej,» afbröt hastigt Cornetten, »att jag får dra upp fönstret, .... eller kanske Pappa just nu ej borde tala, .... så mycket, ..... den kalla dimman strömmar in» ..... 
<sec/>
»Tack för din omsorg, min son, – det har ingen fara med mig. Jag fruktar mera för dig ... att du ådrar dig någon sjukdom på dina botaniska promenader, att du förkyler dig ... får frossan.»... 
<sec/>
»Frossan!» sade Cornetten skrattande, men tillika rodnande, »snarare kunde det vara fråga om någon feber .....» 
<sec/>
»Jag vill vara din doktor, sade Öfversten, och som jag redan ser betänkliga sjukdomssymptomer, förordnar jag dig» .... 
<sec/>
»Tackar aldra ödmjukast, min bästa pappa! Men ännu har det alldeles ingen fara – det försäkrar jag! Dessutom har jag mycken ..... respekt för medikamenter.» 
<sec/>
Öfversten teg. Hennes Nåd suckade. Julie plirade skälmaktigt på mig. Vagnen stadnade, vi voro framme. Det var redan ganska sent på aftonen. 
<sec/>
Under aftonmåltiden sade Öfversten till sin son: »nå Carl, när var du lycklig nog att hitta på din Linnæa borealis?» 
<sec/>
Hurtigt svarade Cornetten: »just i dag, Pappa!» tog med det samma upp sin plånbok och framtog derutur en liten växt, i det han sade, »denna lilla nordiska blomma, som finnes utom i Sverige och Norrige endast i Schweitz och på ett berg i Amerika, har en alldeles utsökt lukt, i synnerhet nattetid. Denna här börjar redan torrka men luktar ännu godt, – känn, Julie» .... 
<sec/>
»Kors bästa Carl!» utropade Julie »den luktar ju starkt malört! ... eller nej ... hvad säger jag .. den luktar» .... 
<sec/>
»Malört!» sade bestört Cornetten och såg litet flat på sin malörtsqvist. »Jag tog miste, ... jag har tappat, jag hade ....» 
<sec/>
Öfversten log sarkastiskt. »Man måste bekänna, sade han, att den der Linnæa borealis är en högst kuriös planta!» 
<sec/>
Den som likväl ganska säkert snart fick veta något mer angående Linnæa borealis, var Hennes Nåd. Mellan mor och son rådde en så innerlig ömhet, att den enas frågor ofelbart framkallade den andras förtroende, då det ej gafs sjelfmant. Af alla sina barn älskade Hennes Nåd mest sin äldsta son, ehuru hon ej ville tillstå, att hennes hjerta gjorde mellan dem någon skillnad. Han var af alla mest lik henne, så till anletsdrag, som till hjertats innerliga godhet. Dessutom hade den vård, hon egnat åt hans ytterst svaga och sjukliga barndom, kostat henne en stor del af hennes egen helsa och krafter, och detta, kanske mer än allt annat, hade fästat modershjertat vid det barn, som blott genom så många uppoffringar blifvit bevaradt. Hvad som kostar oss mycket, det blir oss dyrbart. Äfven belöntes hon nu med den innerligaste sonliga ömhet. 
<sec/>
Om Hennes Nåd visste af någon hemlighet, så hjelpte det oss andra ej ur mörkret. Öfversten tycktes ej veta mer än vi, ty han brukade ofta vid gladt lynne skämta öfver botanik och Linnæa borealis, för hvilka ord Cornetten fått en rigtig förskräckelse, – och hvilkas uttalande han alltid sökte afbryta genom ihuggande af något nytt samtalsämne, det första bästa. 
<sec/>
Emellertid fortsatte han ostörd sina vandringar; företog till och med genom närliggande trakter en liten fotresa, som räckte omkring en vecka; sedan ... dock härom sedan. 
<sec/>
Öfversten sade med sitt vanliga lugn: »om fjorton dagar skall den unga herrn till lägret, sedan håller honom expedition hela sommaren i Roslagen; kärleken till botaniken och till Linnæa borealis blåser väl af honom undertiden.» 
<sec/>
Under tiden var Julie på sätt och vis i en rätt bedröflig belägenhet. Löjtnant Arvid, som på landet befann sig i saknad af de samtalsämnen som stadslifvet allena hjelper till, började att tête à tête med sin fästmö ej hitta på något att säga utom, »min lilla Julie!» hvarpå altid en kyss skulle följa såsom pausfyllning; denna undandrog sig likväl stundom lilla Julie. Sedan de älskande länge med tyst uppmärksamhet sutit bredvid hvarandra, började de gäspa. Då sade Arvid, »du är sömnig, lilla Julie!» »Ja!» svarade hon, och »tack vare dig» tänkte hon. 
<sec/>
»Luta dig då emot mig, min engel, och tag dig en liten lur», sade med mild röst hennes blifvande jordiska stöd, »luta dig mot mig, och mot sofkudden, som jag ställer så här, jag skall luta mig mot den andra dynan och äfvenledes ta mig en lur ... det skall bli gudomligt skönt!» Med en temligen bedröflig min följde Julie rådet, och snart såg man, både förmiddag och eftermiddag, de förlofvade sitta och halfslumra tillsammans. Julie sade väl ofta, att det var både synd och skam, att så der bortsofva lifvet, men hennes fästman tyckte, att det var så som man njöt det bäst, och då ett litet godt hustru-ämne, redan som fästmö, följer den älskades önskningar, så höll Julie tills vidare för och eftermiddags sofstunder. En gång hörde man henne säga, halft skrattande, halft förtretad på Löjtnant Arvids bön att anse honom som en kudde – »jag försäkrar dig, att jag börjar göra det på fullt allvare.» 
<chapter/>

<chaptername>Den blinda.</chaptername>

<sec/>
Hennes Nåd, som nu med visshet hade upptäckt grunden till min föregifna melankoli uti en förmodad begynnelse till lungsot, förordnade för mig en mjölk-kur och sakta spasserande ute i fria luften, tidigt om mornarne. 
<sec/>
Kanske gjorde hon det äfven, för att, på godt otvunget manér, få i mig en följeslagerska åt Elisabeth, åt hvilken doktorerne föreskrifvit samma diet. Vara dermed hur det vill, fyra saker voro gifna: melankolisk var jag, – lungsot hade jag, – kureras skulle jag, – och promenera måste jag. 
<sec/>
Jag började således dricka mjölk och gick under de sköna vårmornarne vid den tysta Elisabeths arm, uti den vackra parken, der fåglarne, i synnerhet denna tid på dagen, stämde upp concerter, dem ej de båda vandrerskornas sakta steg, ej heller många ord från deras läppar störde. 
<sec/>
Elisabeths sinnesstämning var i förstone kall och ovänlig. Hon teg nästan beständigt, och de få ord hon yttrade, buro uttryck af ett sjukt och retligt lynne. Hon frågade oftast, »hvad är klockan?» Och på mitt svar, följde altid från henne en otålig suck: »icke mer?» 
<sec/>
Jag var tyst, derföre att jag, – att jag verkeligen ej visste hvad jag skulle säga, – derföre att jag fruktade genom ett ovarsamt ord såra hennes oroliga, känsliga, olyckliga själ. Jag såg henne lida, – hade så gerna velat söka trösta, men visste ej hvilken ton jag borde anslå för att välgörande tränga till hennes hjerta. Dessutom tycktes mig att mennisko-ord ej skulle kunna förmå mer, till lindring för en varelses smärta, än denna milda, friska, lifgifvande vårluft, som omfläktade oss, än dessa melodiska chörer, som svallade upp ur de susande lundarne; än denna rika ljufva vällukt, som tycktes vara den unga naturens andedrägt, som vi insögo med vår, och som lifvande trängde till själens innersta, .... ack, hvad hade jag väl kunnat säga mera vältaligt, mera ömt, mera lugnande, än denna naturens sköna underbara poesi? 
<sec/>
Småningom blef Elisabeths sinnesstämning mildare. Mina tysta, men oafbrutna omsorger stöttes ej mera ovänligt tillbaka. Hon talade oftare och med mera lugn. 
<sec/>
En dag sade hon åt mig, »du är stilla och vänlig som naturen; det gör godt att vara med dig». Då jag aldrig med en enda fråga sökte intränga i hennes varelses inre, tycktes hon småningom alldeles glömma, att hon var omgifven af något annat, än denna natur, i hvars sköte den mest olyckliga varelse ej fruktar att utgjuta sin smärta, och som ofta är dess bästa, mest trösterika vän. Hon gaf ofta luft åt afbrutna ljud, än fulla af en stilla jämmer, än hemska, vilda och knotande; någongång sjöng hon entonigt, men ljuft, en slags vaggsång, såsom ville hon dermed söfva hjertats stormande känslor. Denna vemodigt behagliga sång alstrade stundom hos mig just denna melankoli, som Hennes Nåd ville kurera. 
<sec/>
I sina åtbörder yttrade Elisabeth samma frigifvande af hittills qväfda känsloutbrott. Hon utsträckte ofta sina armar med häftighet eller gjorde med dem rörelser, såsom ville hon från sig aflägsna något förskräckande; stundom tryckte hon sina händer hårdt mot sitt bröst, eller sammanknäppte dem öfver pannan med ett uttryck af outsägligt lidande. Ofta voro hennes rörelser så häftiga och så vilda, att de tycktes närma sig utbrott af vansinnighet. Men så fort vår morgon-promenad var slutad och vi nalkades hemmet, återtog hon småningom sitt slutna, kalla, nästan onaturligt stela väsende. 
<sec/>
En morgon, då vi hade satt oss på en bänk, sade hon hastigt till mig, »vi sitta i solen, – är det icke så? Jag känner dess värma. Låt oss söka skuggan. Jag håller ej af solen, och den har ingen del i mig.» 
<sec/>
Jag förde henne till en bänk, der en lummig syrenhäck frånstängde solstrålarne. 
<sec/>
»Det måste vara rätt vackert i dag,» sade Elisabeth, »jag tycker mig aldrig ha kännt en så ljuf luft.» Och nu började hon göra mig frågor öfver blommornas färg, öfver träden och fåglarna, öfver allt som omgaf oss, skönt, men för henne osynligt, och det med en ton så sorgligt mild, så full af stilla försakelse, att en djup och innerlig rörelse bemäktigade sig mitt hjerta och ett par tårar, dem jag ej sökte återhålla, föllo från mina ögon ned på hennes hand, som hvilade i min. Hastigt drog hon den bort, i det hon sade: »du gråter öfver mig! du känner medlidande med mig! – Det bör ingen göra, – ingen skall beklaga mig, – ingen förbarma sig öfver mig; – jag förtjenar det ej! Du bör ej längre bedragas öfver mig, lär att känna mig, – lär att afsky mig! Detta hjerta har velat brottet, – denna hand har begått mord! Jag går nu – jag vet – jag känner det – mot döden, – men mot en stilla, nästan smärtofri död, fri från blygd och vanheder, – och jag hade förtjenat att sluta mina dagar under bödelns hand på schavotten.» 
<sec/>
Jag tyckte vid dessa ord, att dagen mörknade omkring mig. Stilla fasande, teg jag. Den blinda teg äfven, först med ett uttryck af vild förtviflan, sedan med ett hånlöje på de bleka läpparne; slutligen öfvergick detta till en min af dyster nedslagenhet, i det hon sakta och långsamt frågade: »är någon ännu nära mig?» – »Jag är här,» svarade jag, så lugnt och mildt som möjligt, ty jag kände, huru mycket den olyckliga brottsliga ännu mer än den oskyldigt lidande, behöfver medvarelsers godhet. 
<sec/>
»Snart,» sade Elisabeth, och lade handen på sitt bröst, »snart skola de afgrunds-lågor som härja här – slockna! Stilla död, jag känner ditt vänliga annalkande .... Flägten af din svalkande vinge ger mig stundom ett ögonblicks lindring ..... Snart skall detta plågade hjerta hvila, stelna i den kalla jorden .... Moderliga jord! Du skall sluta i ditt sköte det trötta barn, som intet modershjerta, ingen fadersfamn, ingen väns stödjande arm lärt känna och välsigna under lifvets långa, långa dag! ... Men hvarföre klagar jag? För att få en föraktfull ömkans allmosa? Och ej en gång denna förtjenar jag!.. Jag är en usel varelse!» 
<sec/>
Hon tystnade, men började efter en stund åter: »det är besynnerligt! – i dag, – i dag – efter så många hundra dagars i tysthet burna lifs-eländen, vill mitt hjerta tala, ... vill, lik en länge fjettrad fånge, andas en friare luft, vill träda fram i dagen, liknöjd för de känslor af fasa och afsky, som den brottsliga uslingens anblick må väcka hos andra .... Flamman vill ännu en gång låga upp och kasta ett sken, – om än hemskt, innan den slocknar för alltid. 
<sec/>
Vänd ditt anlete från mig, Beata!.. Följ solens exempel, – – det är lika mycket, – eller snarare det är godt så; – jag har ännu något att förlora – ditt medlidande. Väl, jag är skyldig mig detta straff» ..... 
<sec/>
Hon tystnade åter, – häftiga och smärtfulla känslor tycktes skaka hennes själ och ett obeskrifligt uttryck af enthusiasm och vemod målade sig på hennes sköna anlete, i det hon trånadsfullt utsträckte framför sig sina armar och utbrast: 
<sec/>
»Fädernesland, frihet, ära! – hade jag kunnat lefva, strida och dö för er .... jag hade ej blifvit den usla sjunkna varelse jag nu är. O hade jag varit en man, skulle mitt hjerta ej utan frukt ha klappat för er, värdiga mål för själens örnflygt! Denna låga, som nu förtär mitt brottsliga bröst, hade då, tänd på edra altaren, brunnit en klar och helig offerflamma mot höjden. Men nu! .... o huru olycklig den qvinna, som naturen gifvit en själ, full af eld, känslostyrka och enthusiasm! Olycklig den qvinna, som ser i den trånga krets, uti hvilken hon är kallad att stilla och enahanda lefva och verka, blott ett glädjelöst tillstånd, ett fängelse, en lifvets graf. 
<sec/>
Jag var denna olyckliga. O huru har jag ej lidit af striden mot ödet! Det var draken, mot hvilken jag kämpade, – trodde mig utkorad att öfvervinna, – och den har kastat mig ner i stoftet, krossat mig – trampat mig som en mask! 
<sec/>
I ungdomlig känslas öfvermod var jag stolt öfver min eld, min känslas djup och spännkraft, föraktade att sansa mig, .. att erkänna en annan kraft till lag än min vilja, – jag kände mig ha vingar – jag ville flyga, jag ville höja mig öfver alla; – jag har fallit! 
<sec/>
O att min döende röst kunde höras af hvarje qvinnlig varelse, som eldig och passionerad tror sig skapad att blifva något stort, lysande och förvånande, tror att den känslas vidd och spännkraft, med hvilken hon blifvit begåfvad, berättigar henne att förakta den tysta verld, uti hvilken hennes plats af samhällsordningen blifvit anvist, den blyga, heliga känslans återhållsamhet, som henne både gudomliga och menskliga lagar befalla, – o att hon kunde se mig, fallen genom dessa lagars öfverträdande, och höra mig varnande säga, »förvillade beklagansvärda varelse! bekämpa dig sjelf! Din egen passionerade själ – se der draken mot hvilken du bör strida – hvars eld skall förtära dig och blifva andras bane, om den ej qväfves. Undergif dig ödet och samhällslagarne ... bekämpa dig sjelf .... eller, skall du lida och krossas som jag! 
<sec/>
För mig är det för sent att kämpa – kraften är borta, viljan är borta! Elden har tagit öfverhand – templet brinner, brinner, brinner, – och skall brinna, – till dess vindarne ej mer finna annat än dess aska. Mitt bål har jag tändt sjelf – jag förtärs, och jag lider! 
<sec/>
Du verld omkring mig, full af harmoni, skönhet och sång, som lik ett vaknande leende barn nu omger mig med smekande armar .... fåfängt ler, fåfängt smeker du ... jag förstår dig ej, – jag lider! 
<sec/>
Då jag var ung ..... det är ett sekel sedan ... hvälfde redan i mitt bröst ömsom himmel och hellvete, ... dock var jag då den förra närmare, ... nu ser jag himmelen ej mera. Då jag var ung, – mycket ung ännu, – älskade jag redan med passionens hela kraft. Min första kärlek var mitt fädernesland .... du ler kanske, finner denna känsla löjlig i en flickas bröst, ... så hafva andra gjort, – och likväl – mitt fädernesland! Sveriges ädla och älskade jord! hade alla dina söner haft mitt hjerta – en späd flickas hjerta, – så vore du ännu hvad du varit, – hjeltarnes hembygd, ... Europas Lejon. 
<sec/>
Du har läst, – hört talas om martyrer, – om de rysliga plågor, de nästan otänkbara grymheter, som frihetens och fosterlandets vänner i alla tider lidit, – och du har med fasa vändt bort ditt öga, aflägsnat din tanke. Jag läste äfven, jag hörde äfven om dessas öden, men törstade att dela dem, – genomtänkte med begärlighet alla qval, alla afgrundsplågor, .... himlasällheter syntes de mig, om burna, o fädernesland, för dig! – jag bad till himlen om deras ära, om deras vällust. 
<sec/>
Under det jag utvecklade min ungdoms blomma och mina känslor svällde, som vårströmmen, rasslade krigets mordvagn genom Europa .... blott ett echo af den vapenklang, som ur stridande massor framljungade, nådde vårt fredliga land. Men detta nådde mitt hjerta, och väckte der de vildaste, mest hänryckande känslor .... Ack, jag var blott en qvinna!.. man skrattade åt mitt svärmeri, man förlöjligade det. Jag grät de bittraste harmens tårar, och dolde min eld i mitt bröst. 
<sec/>
Freden gjordes, och namnen fädernesland, frihet, som vid skenet af krigets eldar lysa så bländande och klara, förlorade under olivens skugga många af sina tjusande strålar. Äfven i mitt bröst förlorade de sköna namnen deras magiska spännkraft, då med dem ej mera förenades tanken på fara, kamp och ärofull död. Freden var gjord, alla sinnens spänning stillades. Verlden omkring mig blef ännu mera hvardaglig och enahanda än förr. Men mitt hjerta blef sig likt, ville lefva, ville verka; jag var som förr, och mer än förr, full af begär att eröfra lifvets lysande höjder, och blef af menniskor, samhällsordningar, convenancer och förhållanden evigt återvist till mitt inte-lif. Aldrig var en galerslaf olycklig som jag. Rastlös som stormvindens ande, rörde sig min själ, famnade verlden, ville höja sig till stjernorna, tränga genom alla känslors täckelse, allt vetandes förlåt, och min kropp och min uppmärksamhet förblefvo fjettrade vid hvad lifvet har mest småaktigt och trivialt. Jag lefde två varelser uti en, – och den ena var den andras plåga. 
<sec/>
En enda passion tillåter verlden det qvinnliga hjertat, ... uti uppfostran befordras dess utvecklande vanligen genom läsning af romaner, känslosamma poesier m. m. Det är kärlekens. Jag lärde att känna den. Man säger att den förädlar qvinnan, att den skapar hennes sällhet, ... den har fört mig till brottet, den för mig nu till min graf. 
<sec/>
Min far dog. Han hade aldrig förstått, aldrig älskat mig, aldrig gjort mig lycklig! hvarföre gaf han mig lifvet? – Hade min mor lefvat, o hon skulle ha förstått, ha älskat mig! Jag har hört mycket talas om henne, hon hade mycket lidit ... mycket kämpat. – Jag var ett foster af hennes sista suck, den sög jag in med min första andedrägt .. uti den första och sista moderskyssen. Derföre äfven kanske var hela mitt lif ett dödsarbete likt, – en strid, en evig kamp. Snart dock är den väl slut! 
<sec/>
Min Farbror, från hvilken hittills jag lefvat långt skild, tog mig till sig. Du känner honom, ... men nej, du känner honom ej! Du tror honom vara en Gud på jorden, – och han är en hård, obeveklig man, – en oblidkelig, sträng domare. O huru hård har han ej varit mot mig! Huru älskade jag honom ej! Jag hade ingen och intet på jorden. Han blef mitt allt. Jag såg ingen och intet utom honom. Jag sade honom det. O hade han blott haft någon mildhet, någon barmhertighet för mig. Men han var allenast sträng. Hans blick var kall, hans ord straffande. Jag förtviflade, men tillbad honom ändå. 
<sec/>
Jag var skön, jag var snillrik, full af ungdom och lif och känsla. – Såsom vågor förgäfves slå mot klippan, som motstår och återkastar dem, så hvälfde förgäfves alla mina känslor, alla mina natursgåfvor fram, såsom offer vid hans altare. Ack, vågorna få dock med tårar bada det hårda bröst, som dem bryter och förskjuter, – jag fick ej gråta på den hand, som stötte bort mig, – som gaf mig dödskalken. Han, som jag öfver allting vördade och älskade, – han kallade min känsla för honom brottslig. Jag vet ej, om den då var det. Vanlig var den ej, – och kanske ej passande för jorden. Jag hade ej då skytt englarnes blickar i mitt hjerta, ... de hade förstått mig.... Englarne i himmelen älska ju! ... och, måste älska högre och renare än jordens barn, ty de älska det högsta goda, – de älska Gud! ... Ack, han var en Gud för mig! Hvarför var han blott en vredgad, straffande hämnare? Hans straffdom öfver mig gjorde, – att jag föraktade mig sjelf – och tillbad honom ännu högre. 
<sec/>
Ett ögonblick reste sig verdslig stolthet i mitt bröst. Jag ville besegra min passion, – straffa dess föremåls obevekliga stränghet. 
<sec/>
Jag förlofvade mig med en ung man, .. god och älskvärd tror jag, .. som älskade mig, – jag minnes föga om honom. Jag ville straffa, och trodde mig kunna det genom detta medel, .. ja, – ty jag var ändå stundom i den tro, att – jag var älskad af den, som var allt för mig. – Skulle kärlek vara den enda eld, som ej ägde kraft att värma det föremål, på hvilket alla dess brännande strålar samlas? – – Och dessutom var jag så skön, – och han var, det visste jag, det såg jag, svag för qvinnlig skönhet.... Dock hvad säger jag! när var han väl svag? När såg jag honom vackla – den stolte, ädle, starke? o jag – o jag var den svaga, – den förvillade, dårade, eländiga! 
<sec/>
Man redde till mitt bröllopp, brölloppskläderna voro färdiga, man omringade mig med gåfvor, smek och smicker ... jag såg på honom som jag älskade, ... han var bra blek. 
<sec/>
Brölloppsdagen kom, vigselstunden kom ... jag såg på honom, – han var blek, i hans öga brann en dyster låga, – – men han sade – intet. I det sista vigtiga ögonblicket – såg jag ännu på honom, – då vände han sitt ansigte bort ifrån mig; sitt sköna, ädla, älskade anlete vände han bort ifrån mig, – med en blick – o minne! Jag sade Ja! Afgrunden var i mitt hjerta. 
<sec/>
Samma afton gick jag bort, och gömde mig ... gömde mig undan för alla menniskor. Det var underligt i mitt hufvud! och i mitt bröst. Hvad man sökte mig! ... ha ha ha! det var ett spektakel! 
<sec/>
Jag hade tagit penningar med mig och lyckades att under ett antaget namn resa till en af Sveriges hamnstäder. 
<sec/>
Jag såg hafvet! ... En storm upprörde det ... morgonhimmeln stod i röda lågor deröfver. Jag minnes det än ... ah! det var skönt! Jag satt på en klippa och såg ut åt hafvet. Det omätliga öppnade för mig sina armar; Bölja hvälfde på bölja, ... brusande, skummande, ... bortåt ... bortåt, ... i oändligheten mot det gränslösa fjerran, der haf och himmel famnade hvarann. Det brusade och susade – hu! det var rysligt och herrligt! Någonting likt en frisk flägt svepte genom mitt qvalda bröst. Jag kände mig vederqvickt, stärkt. Böljorna talte ett språk, som gjorde mig godt. De hviskade, de vinkade mig: »bortåt, bortåt!» Halfva dagen satt jag på klippan tyst, såg utåt hafvet och lyssnade, såg solen uppgå ur vågorna, såg seglen med hvita dufvovingar, uppå blåa hafvet, under blåa himlen, sväfva bortåt mot någon fjerran fridens kust. Jag hörde vågornas manande röster och beslöt följa deras bud. 
<sec/>
Till Amerika ville jag. Långt, långt bort ville jag från den jord, som han trampade, från den luft, hvilken han andades, från det språk, från de seder, hvilka voro hans. 
<sec/>
Dagen var kommen, då jag skulle afresa, stunden var inne. Jag skulle bestiga frälsningens skepp, dess vimplar flögo lustigt för en gynnande vind, ... snart skulle jag gunga på svala vågorna, de sjöngo så ljufligt; ... genom dessas sång trängde på en gång ljudet af en röst, ... jag kände mig fattad af en arm ... och med våld bortsläpas. Förskräckliga ord taltes till mig af en älskad röst ... jag förstod dem knappast ... allt föreföll mig besynnerligt, – obegripligt. Som en fånge fördes jag tillbaka till min man. Då kände jag åter något underligt i mitt hufvud och i mitt bröst, – – det var en dans, en hvirfvel, – och tillika ett aggande ondt. Detta tilltog och tilltog i häftighet, – jag blef, hvad man kallar, – tokig. 
<sec/>
Samma hand, som med våld förde mig från frälsningens strand, ... fängslade nu mina händer. Han, som jag så oändligt älskade, – för hvilken jag tusen gånger hade velat ge mitt lif, – han – lade mig i kedjor – och förde mig till – dårhuset.... 
<sec/>
En tid, utan tid, utlöpte der för mig, – dagen, natten, morgonen, aftonen allt var lika ... allt var en nit. Af denna tid minnes jag intet, – blott det, att jag någon gång hörde en bekant röst nämna mitt namn; – äfven det, att någon nära mig en gång sade: »om hon ändå kunde gråta!» Jag undrade då mycket hvad detta ville säga, – och upprepade ofta under en slags oredig oro, »gråta?» En dag, .. jag vet ej hvart man hade fört mig, ... ej med hvilken jag var. För min syn sväfvade allt i orediga vilda massor. Då fick jag på en gång höra ett brus, likt det af ett stormigt haf, – men bruset fick klang, fick ton, – svällde i underbar och mägtig harmoni, sänkte sig sedan till en ljuf och allvarlig melodi. 
<sec/>
Med den förenade sig en röst, som sjöng klart och stilla: 
<sec/>
Såsom en sky, hvilken full af himla-saft sänker sig ned öfver en hårdt tilltorkad jord, så sänkte sig de heliga harmonierna ned i min stelnade själ och upplöste dess förkolnade lava. 
<sec/>
Drifven af en underbar kraft började jag sjunga med högt mod, – och sjöng med ett fullt minne af orden och musiken. De voro de, som jag hörde vid min första nattvardsgång – då jag med heliga känslor knäböjde och såg himmelen öppna sig öfver mig ... Vid de orden, 
<sec/>
började mina tårar rinna, och från denna stund återfick jag mitt medvetande. Ja, det ... men frid, .. ack det fick jag ej, ... och ännu, alltid och kanske evigt, dröjer himmelens dufva fjerran från mig. 
<sec/>
Ack jag förtjenade ej, att den kom till mitt bröst! Der var ingen undergifvenhet, ingen helgelse ... intet begär dertill! 
<sec/>
Min man var död. Jag var glad deröfver. Jag kom åter till min Farbrors hus, – jag ville det; – mitt hjerta hade undergått en förändring och jag trodde mig nu hata lika mycket, som jag förr hade älskat. Jag ville åter se den, för hvilken jag så mycket lidit, – se honom, – för att trotsa honom, – för att låta honom se – och om möjligt – känna, att äfven jag kunde vara stolt, kall, – föraktande. Jag ville förödmjuka honom. Tillbedd af maka, barn, ömt älskande dem tillbaka, såg jag honom stå lugn och lycklig i skötet af sin famille. – För alla, för den ringaste hade han godhet; – för mig hade han blott en blick, mer kall, mer stolt, mer sträng än förr. 
<sec/>
Jag kände alla min själs strängar darra. En ryslig känsla bemägtigade sig mitt bröst. Hans verkliga köld hånade min skenbara, hans styrka min svaghet, hans lugn min eviga oro. Han hade handlat hårdt mot mig. Jag tyckte, att han i sin lyckliga stolthet trampade mig som en mask i stoftet. Hans bild förföljde mig, – sofvande eller vakande, såg jag blott den. Den stod framför mig som en jätte, – den förqväfde – den borttog min luft. – Vore ej han, ... så skulle jag andas! Vore ej han, ... så vore jag! Vore han ej till mera, – skulle han upphöra att vara mitt lifs plåga. Struken ur de lefvandes lista – skulle han väl snart nog upphöra att vara till i de lefvandes minne.... Jag kunde ... ge mig luft ... hämnas ... straffa honom – hämnas! I dag, i dag ännu trottsade mig hans lugna blick, ... i morgon! ... 
<sec/>
Brottet liknar ett ord, – framfödt af tanken, springer det fram och förefaller ofta som något harmlöst, – – men dess följder sträcka sig genom evigheten. 
<sec/>
Jag sockrade en afton med arsenik ett glas mandelmjölk, som min Farbror skulle dricka. 
<sec/>
Jag hade äfven något af detta socker qvar i förvar för mig, – ty det föreföll mig som om jag skulle kunna ... ångra. 
<sec/>
Har du kännt ånger?» 
<sec/>
Jag hade ej mod att svara. 
<sec/>
Elisabeth fortfor: »Sedan jag gjort denna oskyldiga gerning, gick jag upp på mitt rum. Jag kände mig lugn och kall, ... marmorkall var min kropp – så föreföll mitt hjerta ... dess slag domnade. Jag stod för elden, värmande mina isiga händer, då jag fick höra häftig rörelse och ett ängsligt buller i huset. 
<sec/>
Då tog mig en ångest, ... jag gick ner och såg mitt offer, dödsblekt, nästan utan sansning sitta tillbakalutadt i soffan, omgifven af hustru och barn, försänkta i en verklig förviflans smärta. 
<sec/>
Då jag kom in, fästade min farbror på mig en blick ... aldrig skall jag glömma den! Då nalkades mig en hämnande afgrundsande och grep med hvassa, blodiga klor i mitt hjerta. Det var ångern. 
<sec/>
Högt bekände jag mitt brott, – anropade deras förbannelser, som jag gjort olyckliga.... Jag kröp på golfvet och lät min panna kyssa stoftet.... Ingen höjde mot mig en anklagande röst, – – men ingen hand reste upp mig. Jag släpade mig fram till dens fötter, som jag mördat, – jag ville kyssa dem ... men en annan fot sköt mig bort, – det var hans hustrus, – jag kysste den, och var lycklig nog att förlora sansningen. 
<sec/>
Jag förblef en lång tid i fullkomlig sinnes-oredighet. Då jag återfick medvetandet, såg jag min Farbror stå vid sidan af min säng, hörde honom förkunna mig sin räddning, – skänka mig sin förlåtelse. 
<sec/>
Så sjunken, så djupt sjunken var jag, – att jag hellre hade hört hans förbannelser. De hade (syntes det mig) gjort min ovärdighet mindre djup, honom mindre stor. 
<sec/>
Alla passioners vildaste storm rasade i mitt hjerta. Jag förbannade ljuset, – och ljuset drog sin stråle bort från mitt ovärdiga öga, – och evig natt omslöt min kropp likasom min själ. 
<sec/>
Naturens stormar äro korta, dem följa lugna klara dagar. I menniskans bröst rasa passionens orkaner länge och hafva blott ögonblicks lugn. Jag lärde känna ett sådant, men det var nattens lugn, – lifvets domning – dvalan – mörkrets vaggsång. Den upphörde, för att låta uppgå en ny tärande brännande eld, som tårarnes evigt flödande källor aldrig skola släcka. Jag lärde känna ett oändligt trånande, brinnande begär att försona. 
<sec/>
O korsets död, – plågor, blodsvett, oändliga qval! – att lida er, och genom er kunna försona; – det, – det hade varit vällust! Men blind; ... en mumie lik, bland lefvande varelser, – en brottslig spillra af en menniska, – ett noll i förmåga, ett intet ... stod jag, – föraktlig – föraktad, – o elände! elände! elände! 
<sec/>
För att ändå åtminstone straffa mig, beslöt jag att lefva – att lefva – ett mål för deras förakt, som jag älskade och vördade; – för att förskjuta hvarje medlidande hand – och plåga mig så mycket jag förmådde. 
<sec/>
Jag lemnade ännu en gång den famille, hvars sällhet jag varit nära att störa, och framsläpade några år ett uselt lif. Jag återkom, då döden laggt sin hand på mitt bröst. Min Farbror ville så. Han skall beherrska min varelse till dess sista pust. Jag rår ej derför mer, ... det är en ödets dom. Jag har ingen kraft mer, – med mig är det förbi, – förbi!» 
<sec/>
Hon tystnade. Sakta började jag nu tala några lugnande och förmanande ord. Jag talade om tålamodet, om undergifvenheten – jag nämnde – bönen. 
<sec/>
»Bönen!» återtog Elisabeth med bittert leende. »Hör Beata! i flera års tid har jag bedt, ... natt och dag, alla timmar, alla stunder; – jag har legat på mina knän, till dess kölden isat mina lemmar, och bedt, – »o fader tag denna kalk ifrån mig!» Såsom en sten, hvilken, slungad uppåt, återfaller och sårar den lidandes bröst, har bönen varit för mig ..... Jag ber – aldrig mer!» 
<sec/>
»O bed, o bed! sade jag gråtande, bed blott med ett rätt sinne .. Gud förbarmar sig, – ger den rena viljan kraft» .... »Gud?» sade den blinda med en dyster röst, »o verld, – som jag ej mera ser, – sol, som ej mera lyser mitt öga, du talar om en Gud! Hjerta, eviga oro! i dina slag ljuder hans namn! Samvete, bestraffarinna! – du förkunnar hämnarn! ... Kärleks-eld, – du lif af mitt lif! i dina lågor anar jag ditt eviga ursprung ... Men ljusa engel, – du Tro, – som skulle visa mig min Gud, – dig känner jag ej. Jag har tidigt nedstigit i tviflens afgrund. Jag nekar intet, – men jag tror intet. Jag ser – mörkret allena!» 
<sec/>
»Och Försonarens klarhet? Och den korsfästes strålande gloria? – och Jesus?» frågade jag med förvåning och fasa. 
<sec/>
Den blinda teg en stund med ett uttryck af bittert vemod och sade sedan: .... 
<sec/>
»Jag läste en gång om en syn eller dröm – och mången gång uppstiger dess spökgestalt förskräckande och hemsk i mitt inre. 
<sec/>
 Midt uti natten sprungo, skakade af osynliga händer, en kyrkas portar opp. En mängd af hemska skuggor skockade sig omkring altaret, och deras bröst allena flämtade och rörde sig häftigt. Barnen hvilade ännu stilla i sina grafvar. 
<sec/>
Då steg från högre orter ned på altaret en strålande skepnad, ädel, upphöjd, och som bar stämpeln af en outplånlig smärta. De döde utropade: »o Christus! gifves det ingen Gud?» Han svarade, »det gifves ingen.» Alla skuggorne började häftigt darra och Christus fortfor så: »Jag har genomgått verldarne, jag har höjt mig öfver solarne, – och äfven der gifves det ingen Gud. Jag har stigit fram till skapelsens yttersta gränsor, jag har skådat ner i afgrunden, och jag har utropat: Fader, hvar är du? Men jag har blott hört regnet, som nedföll, droppa efter droppa, i djupet, – och den eviga stormen, som ingen ordning styr, har ensamt svarat mig. Jag upplyftade sedan mina ögon mot himmelens hvalf, och fann der blott ett rum, mörkt, tomt, utan gräns. Evigheten hvilade på Chaos och gnagde det, och förtärde sig långsamt sjelf. Förnyen edra bittra sönderslitande klagorop och förskingren er, ty allt är förbi.» De tröstlösa skuggorne försvunno. Snart var kyrkan tom, men på en gång – förskräckliga syn, – framskyndade de döda barnen, som i deras ordning hade vaknat på kyrkogården, och kastade sig ned för den majestätiska skepnaden öfver altaret, och ropade: »Jesus, hafva vi ingen far?» – och han svarade med en ström af tårar: »Vi äro alla faderlösa, j och jag, vi hafva ingen».... 
<sec/>
Här afbröt sig den blinda, liksom fasande för denna sjuka febervilda fantasi, teg ett ögonblick, men knäppte derefter ihop sina händer, räckte långsamt ut armarna, i det hon upphöjde ett vildt genomträngande rop, fullt af den rysligaste förtviflan. 
<sec/>
I denna stund nalkades oss hastiga steg och Öfversten stod plötsligt framför oss, fästande på mig en frågande och orolig blick. Den blinda, som kände hans gång, lät darrande sina händer nedfalla, men höjde dem åter snart mot honom, bedjande med ett sönderslitande uttryck. »Var skonsam, var god mot mig! Jag är så olycklig! Om jag åter blir tokig – för mig ej till dårhuset. Snart nog skall ändå allt vara öfver med mig. Låt åtminstone älskade händer stänga mina ögonlock!» 
<sec/>
Medlidande och djup smärta röjde sig i Öfverstens anlete. Han såg länge på Elisabeth, satte sig derefter bredvid henne, lade sin arm stödjande kring hennes lif, och lät hennes hufvud hvila mot sitt bröst. 
<sec/>
Det var första gången som jag sett honom öm mot henne. Hennes tårar runno långsamt utför de bleka kinderna. Skön var hon, men skön, lik en fallen engel, hvars uttryck af förtviflan och djup blygsel visar att den känner sig ovärdig det förbarmande den röner. 
<sec/>
Nu såg jag Hennes Nåd på något afstånd nalkas oss. Då hon fick se Elisabeth i Öfverstens armar, studsade hon ett ögonblick, men gick genast åter fram mot oss, ehuru med någon förvåning uttryckt i sitt ansigte. Öfversten förblef stilla. Elisabeth tycktes ej veta till något omkring sig. Då Hennes Nåd kom nära, möttes de båda makarnes blickar och – smälte tillsammans i en klar och vänlig stråle. Af en gemensam rörelse räckte de hvarandra handen. 
<sec/>
Hennes Nåd smekte Elisabeth och talade ömt till henne, – hon svarade blott med snyftningar. Efter en stund steg Öfversten upp och tog Elisabeths ena arm, hans hustru tog den andra, och sakta och ömt vårdande förde de henne emellan sig mot hemmet tillbaka. 
<sec/>
Jag blef ensam qvar i parken. Under oroliga och qvalfulla känslor, såg jag upp till den milda vårblå himmelen, med innerlig längtan att dess klarhet skulle stråla ner i min själ. 
<sec/>
Under vandringen genom lugna öden, sjelf förskont för de skakningar, som hemsöka så många lifvets pilgrimer, och bärande inom ett fridfullt bröst en lifvande tro, ett helgande hopp, ha allenast mina medvarelsers olyckor, lidanden och förtviflan varit de moln, som stundom bortskymt min sköna sol och mitt lifs glädje, som någon gång låtit mig se upp mot höjden med ett smärtfullt ... »hvarföre?» 
<sec/>
Men länge dröjde ej svaret, då det med bönens innerliga röst påkallades. Lugnande vindar flägtade fram genom min upprörda själ hviskande: 
<sec/>
»Molnen flygta, Solen blir qvar. Menniskornas brott, smärtor och förvillelser kunna ej fördunkla Skaparens godhet. Vi se blott en liten del. Menniskorna dö – förvandlas. Gud är oföränderlig.» 
<sec/>
Fåfängt är det att vi tvifla, att vi knota, att vi oroa oss. Alla lifvets irrgångar hafva dock en utgångs-punkt. I den stund mörkret synes oss djupast, äro vi kanske närmast att komma till ljuset. Efter midnattstimman slår ju morgontimman; – och vore det äfven dödsklockan, som bebådade oss frälsningens stund, hvad kunna vi väl säga oss mera trösterikt, då det i lifvets labyrinth förefaller oss trångt och mörkt, än, »det skall öppnas en dörr och vi skola komma ut, – i ljuset.» Må än det synas oss aldrig så trångt, så stängdt, – vi veta det, »en dörr skall öppnas för oss!» Nå väl då, – låt oss vänta, låt oss hoppas! 
<sec/>
Elisabeths sinnesstämning blef från denna dag ändå mera orolig. Hon hade till och med anfall af verklig dårskap och man måste fördubbla vaksamhet och omsorger för henne. 
<sec/>
Hennes lidande och hennes fridlösa lif utbredde ofta något dystert öfver den öfriga famillen. I synnerhet tycktes det verka ofördelaktigt på Öfverstens helsa och lynne. 
<sec/>
För att ej trötta mina läsares uppmärksamhet genom att länge fästa deras blickar på en så dyster tafla, vill jag föra dem till en annan. Den är ljus, den är glad; i den visa sig förenade jordens och menskohjertats ungdom. Vi skola kalla den 
<chapter/>

<chaptername>Vår och kärlek.</chaptername>

<sec/>
Oskyldiga fröjder! oskyldiga sorger, j vänner af mina unga år, englar, som under leenden och tårar öppnaden för mig lifvets portar, er kallar jag i dag! Och er äfven, tankar rena som himmelen blå! känslor, varma som majsolens strålar! hopp, så friskt som vårmorgonens flägt! jag kallar er, – kommen, o kommen, att återlifva mitt matta sinne! 
<sec/>
Jag vill sjunga våren och kärleken, ungdomen och glädjen; – ljufva och friska minnen, ungdomslundens näktergalar! höjen edra toner, jag vill på noter sätta edra melodier och tjusas än en gång af deras sång! 
<sec/>
Den tjugu andra Maj uppsteg en klar vårsol och dubbade med gullgula strålar Cornett Carls ögonlock. Svärdsordens stjernor skimrade genast dussintals för hans drömmande syn. Han sökte begärligt att se dem klarare, sträfvade att få opp sina ögon, – vaknade och såg stjernorna försvinna för dagens herrliga stråle, på hvars ljus-prismer millioner atomer dansade. 
<sec/>
En fjerndels timma derefter såg man honom, med sin jagt-bössa på axeln, ströfva genom den morgonfriska nejden. Det var en vårmorgon, skön som den Böttiger beskrifver: 
<sec/>
I denna yngling se vi nu Cornett Carl, hvilken med den fullhet af ljuf och frisk känsla, som allena lifvets och naturens morgontimma förenade skänka, blickade omkring sig, än upp till den klara blå himmelen, än ned på det i morgondaggens diamanter lysande gräset, än till det aflägsna fjerran, der rosenfärgade lätta töcken drogo sig allt längre och längre bort. 
<sec/>
En ljuf balsamisk flägt, buren på smekande zefirers vingar .... 
<sec/>
Så långt hade jag skrifvit under känslornas allt mera stigande värme, då jag hastigt fick känna en så stark ånga af rose-essence, att jag blef helt yr i hufvudet; tillika förnam jag ett starkt susande och surrande omkring mig. Jag lyfte pennan (som just i detta ögonblick var likasom skengalen) från papperet och såg mig om. 
<sec/>
Hvilken syn! Rummet var uppfyldt med små lysande cheruber, med rosenkransar i händerna, rosenkransar på hufvudet, och hvilkas oupphörligt dallrande vingar åstadkommo det besynnerliga surrandet. Ju längre jag betraktade dessa förunderliga varelser, ju mera bländande och förvillande tycktes mig de färgor, som glänste i deras ögon, på deras kinder, deras vingar m. m. Och då jag från dem vände mina ögon på andra föremål, – se! då syntes mig mitt bläck hvitt, mitt papper svart, min gula vägg var grön, jag sjelf (i spegeln) couleur de rose. Ej underligt om rosendoft steg mig i hufvudet. 
<sec/>
Nu kände jag igen de små skälmarne; jag hade sett dem förr, och hvem har ej sett, hvem känner dem ej? Det äro de, som omgyckla den sjuttonåriga flickan och vrida hennes hufvud litet på sned. Det äro de som förvilla ynglingens syn och låta honom i sin framtids tabeller läsa »nöje och nytta» i stället för »nytta och nöje.» Det äro de, som vålla, att man gör sig mycket besvär för ingenting, springer tio mil efter en lyktgubbe, och att man en annan gång ej ser klart nog för att lyfta upp handen och taga fast sin lycka, som gick helt nära förbi. Det äro de, som lika April-väder fara omkring, narra hela verlden och göra narr af hela verlden; som göra att P. gifter sig, att B. blir ogift och att båda göra orätt; som föranlåta att A ** säger »ja,» att J*** säger »nej» och att båda försagt sig. Det äro de, som tränga in på sjelfva Bankiern Beräkenmans Contoir, göra honom vexelhvimlig och låta honom skrifva sju för tu. Det äro de ändteligen, som så obarmhertigt susa, surra och skimra kring skalden och ofta verka att han frambringar allt utom sundt förnuft, att han målar verkligheten med osanna färgor och förvillar sig sjelf och andra. Inbillningens täcka fantasmagorier, små rosenfärgade skälmar! hvem känner ej er? Men hvem undviker ej, hvem vill ej gerna förjaga er, som en gång erfarit era upptåg och bedrägerier? Hvem i synnerhet, som lefver och väfver inom hvardagslifvets rez-de chaussée, och vill med sans och ordning kasta sin spole i den tarfliga ränningen, får ej mer än alla andra akta sig att af era rosendofter låta sin hjerna förbryllas, sin tanke förvillas? Jag såg i hvilken fara jag stod, på hvilken farlig väg min penna börjat skena. Jag lade den bort, gick upp, drack två glas vatten, öppnade fönstret, andades in den ännu snökalla april-luften, – såg upp till den klara himmelen, såg ned på gården, der man piskade kläder, vände sedan min uppmärksamhet på tre kattor, som i ett vindsfönster midt emot mig sutto helt anständigt, betraktande med filosofiska blickar och små runkningar på hufvudet verlden omkring sig; med ett ord, jag lät mina blickar uppfatta hvardagsverlden omkring mig, för att komma ifrån den fantasiverld, som på vingarne af min ungdoms minnen reste sig och utbredde sig kring mig. En af de små vackra skälmarne hade hviskat i mitt öra: »man kan tillåta sig litet osanning, blott det gör vacker effekt,» och hade jag i tid ej sett mig om och sansat mig, så hade läsaren törhända fått se en vår och en kärlek, hvars make aldrig funnits .. utom kanske i Arkadien. 
<sec/>
Då jag återvände från fönstret, var luften i rummet fri och frisk. De små rosenfärgade villervallorna voro sin kos, och jag såg åter alla föremål i deras sanna och naturliga färgor. 
<sec/>
Taflan af verkligheten bör likna en klar bäck, som under sitt lopp rent och troget återgifver de föremål som spegla sig i dess bölja, och genom hvars krystall man skönjer dess botten och hvad som, derpå hvilar. Allt hvad målaren eller författaren vid dess framställande bör tillåta sin fantasi, är att spela rolen af solstråle, som utan att förändra något föremåls egendomlighet, dock ger alla färgor en lifligare glans, låter vågens dag-punkt tindra mera diamantlikt, och upplyser med renande klarhet sjelfva bäckens sandbotten. 
<sec/>
I kraft af denna vunna åsigt, går jag med lugn, att i all blygsamhet åtaga mig eller min inbillning rolen af solstråle och låta denna gjuta sin klarhet öfver en sann framställning af vår och kärlek. Men solljus kan trötta som allt annat, när det räcker för ihärdigt (som t. ex. i Egypten); derföre vill jag låta min solstråle blott här och der blicka fram under vår vandring genom ungdomens elysée, och upplysa blott de ställen, der jag förmodar att mina läsare helst önskade dröja; eller ock – der jag har lust sitta ner, värma och hvila mig sjelf. Låtom oss nu träda ur skuggan i 
<chapter/>

<chaptername>Första Solblicken.</chaptername>

<sec/>
Den lyser fram genom dystra furuskogen och ger oss utsigt öfver en öppen plats. I fonden se vi det lilla grå huset, som dekorerade scenen i ett föregående capitel. I förgrunden se vi den gröna stranden, som en insjös klara böljor bada. Granit-klippor resa här och der sina oformliga gestalter och stå som skildtvakter kring sjöfruns himmelsblå palats; unga björkar titta bredvid dessa fram med gröna kronor och vagga sina välluktsrika grenar i vestan-flägtarna, som spela omkring, fulla af lif och lust, fulla med ett ord af vår. 
<sec/>
Vid stranden af sjön, uti björklunden gröna, bli vi varse en ung man och ett ungt fruntimmer, sittande bredvid hvarandra på det blomprydda gräset. De se lyckliga ut, – de tyckas njuta af naturen, af sig sjelfva, af allt. Han omtalar något för henne; hans ögon glänsa, än stråla de upp mot himmelen, än blicka de framför sig med ett uttryck af stolt och säll medvetenhet, än hvila de länge på henne såsom ville de läsa i hennes själ. Han slår sig för bröstet, han sträcker ut armarne, såsom ville han omfatta hela verlden; han talar med hela värman af en djup och innerlig öfvertygelse och måste således helt säkert öfvertyga. Hon lyssnar vänligt till hans ord, de synas behaga henne; hon ler, stundom under tårar, stundom med ett uttryck af öfverraskning och beundran, sammanknäpper eller upplyfter sina händer med utrop af liflig glädje och ser öfverhufvud allt mera öfvertygad ut. – Öfvertygad om hvad? Om den unga mannens kärlek? 
<sec/>
»Jo pytt!» 
<sec/>
Nej, – öfvertygad derom, att Gustaf Wasa var den största konung, Gustaf den andre Adolf den största riddersman, som någonsin lefvat; att Carl den tolfte var en hjelte vida större än Napoleon, samt att »Svenska folket var af alla folk det första och yppersta på jorden.» 
<sec/>
Någon af mina läsarinnor, som har särdeles godt minne eller eljest har en ovanlig gissnings-förmåga, skall kanske uppsända den rakettlika ideen: 
<sec/>
»Här har vi säkert Cornett Carl och hans Linnæa borealis, eller den vackra Hermina!» 
<sec/>
Så var det. 
<sec/>
»Men huru hade de gjort bekantskap?» frågar någon kanske. 
<sec/>
Jag svarar: se Gamla Testamentet, 1 Mose bok, 24 Cap. Eleazars bekantskap med Rebecka. De modificationer, som skillnaden mellan äldre och nyare tiders seder och talesätt kunna föranlåta mellan en Idyll-scen i Mesopotamien i Patriarkernas tid och en i Sverige under nittonde århundradet, äro ej nog betydliga, för att förmå mig att göra en ny teckning af ett uppträde, hvilken blott skulle ge hvar och en tillfälle att upprepa Salomos ledsamma, men sanna ordspråk: »ingenting nytt finnes under solen!» och som dessutom skulle gifva mig den fatala känslan af att göra en svag kopia af ett skönt original; allt nog: – här var äfven en trött vandringsman, en källa, en ung flicka, som kom med en kruka för att hemta vatten, och som gaf den resande dricka. Denne hade väl inga kameler, men dock ett mildt, tacksamt, för all kärlek, utom den christeliga, ogenomträngligt hjerta. Och denna sköna vekhet, och denna ädla styrka föranledde, att han följde den hulda tärnan hem, bärande hennes vattenkruka. 
<sec/>
Sedan vi nu tagit oss en ljusdryck (för att ej stöta måttlighetssällskaperne vill jag ej kalla den aptit-sup) vid den första, öfvergå vi till den 
<chapter/>

<chaptername>Andra Solblicken,</chaptername>

<sec/>
hvilken skall gifva oss en åsigt af skogsfamillen samt en insigt i Cornett Carls hjerta, som kan föra oss till en öfversigt af hvad som kan vara ödets afsigt med honom, samt leda till moraliska reflexioner öfver den uppsigt, som det är hvar och en godt att hafva öfver sitt hjerta under lifvets Si-opp-spel. 
<sec/>
Om Hermina kunde med skäl liknas vid Rebecka, så hade deremot Baron K***, Herminas styffar, ej den minsta likhet med den gästfrie Bethuel. Ytterst kallt och ovänligt, nästan afvisande tog han emot den unga vandraren. Hans fru, den redan omtalta vackra skogsfrun, var ej stort blidare. De tycktes, som om de kännt både fruktan och förtrytelse att bli upptäckta på deras gömställe. Men man kunde ej länge vara fruktande eller kall och ovänlig med en ung man som Cornett Carl. Hans öppenhet, hans älskvärda och friska munterhet, den godhet, som framlyste i hela hans väsende, hans enkelhet tillika med ett visst ädelt behag i sitt sätt att vara, som han hade af sin far, hans sorglösa, fria, milda blick, som alltid klart och lugnt mötte andras, gjorde att personer af de mest olika temperamenter, karakterer och lynnen tyckte om honom och funno sig väl med honom. Man kände sig ovillkorligt böjd att fatta förtroende till honom, att önska sig lefva i hans sällskap, som man önskar lefva i den fria naturen, – derföre att den gör att man känner lifvet lättare, sig sjelf lyckligare och bättre; ty då vi ... men hvad tjenar det till att göra memorandum af det som hvar och en vet utantill? 
<sec/>
Cornett Carl ville intaga och intog verkeligen både Friherrinnan K*** och hennes man, så att de beviljade hans begäran att åter få besöka dem, så vida (detta gjordes till ett uttryckligt villkor) han ville lofva att för ingen, ej en gång för sin famille, röja sin bekantskap med dem och deras vistelseort. 
<sec/>
Detta lofvade Cornetten, derföre – – derföre att han kände en alldeles obegriplig lust att komma åter. 
<sec/>
Några få dagar voro tillräckliga för att låta honom märka de besynnerliga och olyckliga missförhållanden, som rådde inom denna famille; men länge dröjde det, innan han förstod orsakerna dertill. Baron K*** var svensk, hans fru och styfdotter italienskor; för omkring två månader sedan hade han med dem anländt till Sverige. Deras kläder voro praktfulla och i synnerhet i hög grad eleganta; deras sätt att vara och tala, deras bildning och talanger röjde att de tillhörde samhällets högre och mer förfinade kretsar, och likväl lefde de nu i brist af en mängd lifvets nödvändigaste behof, n. b. af de, som för verldens bortskämda barn blifvit nödvändiga. Utom ett enda rum, i hvilket man likasom hopskrapat allt det glitter, som blifvit räddadt ur något lyckans skeppsbrott, utvisade allt inom huset verklig fattigdom. Den dagliga kost, de vackra Italienskorne njöto, var ej bättre än den hvarje torpar-famille i Sverige har tillgång på. Cornetten för sin del påstod alltid, att ingen föda fanns bättre än sill och potatoes. 
<sec/>
Emellan Baron K*** och hans fru var det nästan beständigt stormväder. Det tycktes vara emellan dem ömsom den häftigaste kärlek, ömsom afgjordt hat, som stundom i Friherrinnans väsende antog ett uttryck af stolt förakt, under det han gaf luft åt utbrott af vrede och raseri. Scener föreföllo ofta mellan de olyckliga makarne, hvarunder de gjorde hvarandra de bittraste förebråelser och beskyllningar; den obetydligaste småsak kunde gifva anledning dertill. Ett nästan sanslöst raseri å hans sida, förtviflade rop och tårar å hennes, slutade merendels dylika uppträden. Friherrinnans karakter tycktes till sin grund vara ädel, men hon var tillika oböjlig, stolt och ytterst passionerad. Hennes man, på en gång svag och despotisk, hade ett uppbrusande och vildt lynne, – blott i ögonblick af ett slags ångerfullt lugn, som han stundom hade, kunde man ana att äfven här fanns en ädlare natur, – något som förtjente att älskas. 
<sec/>
Tålig, vänlig och mild, som en lidande engel, stod Hermina, bredande sin oskulds snöhvita vingar försonande mellan dessa i passionernas strid förvildade och förbittrade naturer. 
<sec/>
Hon var hvad man kallar en skön själ. Men denna var ej likasom hennes sköna kropp född så. Den var bildad genom tidigt lidande, tidigt erfarande af husliga sorger och betryck, isynnerhet genom en tidigt utvecklad religionskänsla, hvilken gjorde att hon fördrog med tålamod, försakade leende, offrade sin smärta åt himlen och verkade kärleksfullt och outtröttligt på jorden. För att lindra sin mors lidande och förskaffa henne någon mera beqvämlighet, tog hon vid äfven de gröfsta sysslor inom hushållet, hvilket för öfrigt skulle skötas af husets enda piga. Och det var rörande att se den sköna, idealiskt fint bildade varelsen arbeta som ett tjensthjon, bära bördor under hvilka hon dignade, – det vill säga, under hvilka hon skulle ha dignat, hade ej Cornett Carl kommit, och ställt saken tillrätta och tagit bördan och burit den på egna axlar. Ifrån den stund han kom blef mycket förändradt för Hermina. Som Jacob tjente hos Laban för den sköna Rachel, så tjente Cornett Carl hos Baron K*** för att lindra Herminas mödor. Han jagade och fiskade, skaffade förråder i köket och lät med möda hindra sig från att vara kock sjelf, då han såg, hur Hermina måste vid elden bränna sitt sköna ansigte, sina vackra händer. Hjelp af annan natur vågade han ej tillbjuda det i sin fattigdom stolta och dryga herrskapet. 
<sec/>
Hermina hade hittills tjent sin mor nästan som en slafvinna, men utan att bli belönt med den ömhet, hon så väl förtjenat. Friherrinnan K*** tycktes vara van att emottaga offer, utan att tacka derför; ännu mindre tycktes hon vilja sjelf hembära några. 
<sec/>
Med möda bar hon plågan af den ringhet och den fattigdom, hon såg sig försatt uti. Af Hermina fordrade hon, att, likasom hon sjelf, beständigt vara både smakfullt och präktigt klädd, hvartill en ganska rik, från Italien medförd garderob gaf dem tillfälle. Det var likasom ville hon i dessa qvarlefvor af en försvunnen prakt och storhet söka tröst för sitt närvarande öde, eller likasom kunde hon ej tro, att detta öde var verkligt allvare, utan blott en ögonblicklig förtrollning, hvilken hvarje stund kunde upplösas, såsom väntade hon att någon Fées trollstaf skulle i palats förvandla det lilla grå huset, och höll sig derföre beredd att i en drägt, enlig med hennes rang och värdighet, emottaga uppvaktningar och lyckönskningar. 
<sec/>
Af sin styffar behandlades Hermina på en gång med liknöjdhet och hårdhet, och man såg tydligt, att hvad hon gjorde för honom, det gjorde hon ej för hans, – men för Guds skull. 
<sec/>
Ifrån den stund Cornetten kom in i huset, fick han ett slags välde, som dageligen steg, och det använde han till att bereda Hermina ett gladare lif. 
<sec/>
Baron K*** var merendels borta om dagarna och kom först mot aftonen tillbaka; stundom dröjde han äfven två eller tre dagar borta. Under dessa fredstider förstod Cornetten, att förskaffa Hermina en frihet, den hon aldrig förr kännt, och den hon nu med barnslig förtjusning njöt. Han förmådde hennes mor (som var känslig för naturens skönheter) till att göra långa promenader i den vilda men romantiska trakten. Botaniken hade förr varit hennes älsklings-nöje; Cornetten upplifvade åter hennes håg dertill, ... såg öfverallt blommor (äfven tror jag der inga fanns), för att söka öfvertyga den i sitt fosterlands yppiga vegetation förtjusta Italienskan, att Sverige var lika rikt på blomster, som det var på hjeltar och jern. Åtminstone är det visst (och det erkände han senare sjelf), att han ej hade försyn, att såsom högst ovanliga och märkvärdiga naturprodukter omtala Kattfötter, Käringtänder, Dådra, Sqvattra, Pors, Harsyra, Malört, Renfana, Höskallran, Stormhatten m. m. 
<sec/>
Såsom det skönaste i naturen omtalade han i synnerhet den underbart täcka blomman, som fått sitt namn efter »verldens störste naturforskare, Svensken Linné.» Att finna denna underplanta, sökte han inge Friherrinnan och Hermina den möjligaste största längtan. Alla dagar hade han nya aningar om att den skulle upptäckas i någon ny trakt, – han sökte länge, – länge och väl, och upptäckte den ej förr än i den stund han upptäckte sin kärlek. 
<sec/>
Dessa promenader gåfvo Cornetten tillfälle att beständigt vara omkring Hermina. Han gaf henne armen då de gingo; då de hvilade, skyddade han henne för solstrålarne; småningom förmådde han henne att springa omkring och klättra bland klipporna, att njuta, med ett ord, det fria, friska ungdomslif, som hennes hittills i klosterlig stillhet förflutna dagar ej gifvit henne begrepp om. Då hon nu med helsans och glädjens purpur på sina kinder, skön och lätt som en Oread, sväfvade omkring i den af vår och vällukt tjusfulla naturen, och ofta vände sitt engla-anlete, strålande af tacksam tillgifvenhet, mot den som var orsaken till hennes lefnads njutning, då .... då kände Cornetten något underligt i sitt hjerta, ... en värme, ... en ljuflighet, – en alldeles särdeles, honom hittills totalt främmande känsla. 
<sec/>
Friherrinnan tycktes betrakta de båda unga vännerna som tvenne barn, hvilkas lek hon tillät, derföre att de dock hemburo all deras glädje, alla deras blommor såsom offer till henne. Cornetten ägde den goda gåfvan, att hålla folk i godt lynne med sig sjelfva och derföre med andra. 
<sec/>
Mest likväl var han för Hermina i de stunder, då de inom hus så ofta förefallande obehagliga uppträden aflockade henne bittra tårar, dem hon merendels gick att dölja i köket. Då följde han henne, tröstade henne med broderlig ömhet, eller förmådde han henne att gå ut med honom och sökte då genom samtal eller interessanta berättelser afleda hennes uppmärksamhet åt gladare ämnen. 
<sec/>
Man hade en gång inom hus behöft och ropat Hermina. Hon hade ej funnits tillstädes och detta föranledde hårda förebråelser till henne från hennes styffar. Cornetten upptog dessa såsom en handske kastad åt honom, och det sätt på hvilket han besvarade utmaningen verkade till en förökad frihet för Hermina. Han kunde nu ofta ensam gå ut med henne. Hennes uppfostran hade i de flesta allvarsammare kunskaper blifvit vårdslösad. Han blef hennes lärare (synnerligen i svenska historien), han blef för henne som en bror. Hon gaf honom äfven snart det ljufva namnet, och då de en dag tillsammans studerade svenska grammatikan, kommo de öfverens om, att du var ojemnförligt mycket vackrare än ni, och att de till hvarandra måste säga det förra. 
<sec/>
Hermina åter blef för Cornett Carl, man kan just ej säga, lärarinna, ej heller precist syster, men hon blef så oförmärkt hans ögons ljus, hans lifs glädje, hon blef hans .... Det är hög tid att underrätta mina läsare och i synnerhet mina unga läsarinnor om, hur det var fatt med Cornett Carl. Han var – kär!!! 
<sec/>
Det hade väl aldrig någon gissat. Sjelf hvarken trodde eller anade eller gissade han det innan 
<chapter/>

<chaptername>Tredje Solblicken,</chaptername>

<sec/>
då han en afton vid solens nedgång gick vid stranden af den spegellugna sjön. Hermina gick vid hans arm. Hon var tyst och blek, – blek af denna blekhet, som vittnar om att hjertat är glädjelöst; att man undergifvit sig, men att man lider. 
<sec/>
Ett för hennes veka själ djupt skakande uppträde hade nyligen ägt rum emellan hennes föräldrar. Cornett Carl hade nästan med våld fört henne ifrån dem, och sökte nu, men utan framgång, att förströ och uppmuntra hennes nedslagna sinne. Efter att hafva gått en stund, satte de sig under björkarna vid en mossig klipphäll och betraktade tysta den slocknande purpur, som målade sig på vattnets spegel och på den andra strandens skogväxta höjder. 
<sec/>
Då först vände Hermina ett tårfuktigt öga till Cornett Carl och sade: »Du är mycket god, min bror» .... Hon ville säga mer, men hennes röst blef vacklande; hon tystnade, tycktes kämpa med sin rörelse, och fortfor, i det hon till hälften vände bort från honom sitt ansigte: »Du dröjer här för min skull, af godhet för mig, och du har för min skull många oangenäma och tunga stunder ... och du kunde likväl vara så lycklig, du har ju en far, en mor, så goda, så förträffliga ... syskon, som du så mycket håller af; – de måste sakna dig, ... vänd om till dem, – och bli hos dem .. var lycklig ... kom ej hit tillbaka!» 
<sec/>
Cornetten satt stum och såg på sjön, och såsom i en själens spegel såg han med detsamma in i sitt hjerta. 
<sec/>
»Hvarföre skulle du fortfara att komma hit?» började åter Hermina, med ett öfvertalande uttryck i den veka ljufva rösten. »Du gör dig sjelf mycken möda, mycket ondt, och du kan dock ej förändra mitt öde. Min Far har i dag talat bittra hotande ord till dig .... ack, lemna oss! Hvarföre skulle du dröja? Var ej orolig för mig, Carl! ... Gud skall nog styrka och hjelpa mig.» 
<sec/>
»Hermina!» sade Cornett Carl, »Jag kan ej lemna dig, .... men det är lika mycket för min skull, som för din» .... 
<sec/>
Hermina vände till honom sitt ansigte med en frågande blick, under det ett par stora tårar långsamt nedrullade utför hennes kinder. 
<sec/>
»Derföre ... derföre, fortfor djupt upprörd Cornetten, ... att ... Hermina, derföre att jag älskar dig öfver all beskrifning, – att jag ingen glädje har i verlden, om jag ej får se dig, får vara med dig» ... 
<sec/>
Herminas engla-anlete strålade af öfverraskning och innerlig glädje: 
<sec/>
»Det finnes då någon, som älskar mig ... och det är du, min bror! Hvad Gud är god mot mig!» Och hon räckte Cornetten handen. 
<sec/>
»Håller du äfven af mig» frågade han med hemlig bäfvan, hållande den lilla hvita handen mellan sina. 
<sec/>
»Huru skulle jag kunna annat? svarade Hermina. Jag har ju varit lycklig först sedan jag lärde känna dig. Du är så förträfflig, så god. Du är den första som älskat Hermina.» – 
<sec/>
»Och den första som Hermina älskat?» frågade litet harhjertad Cornetten. 
<sec/>
»Ja visst! utom min mamma.» mig. Jag inser klart, huru allt i denna lilla roman-smula hade kunnat bli bättre, interessantare inledt, lifligare utfördt; huru både ingången och utgången af detta stycke hade kunnat bereda min bok en fördubblad afgång. Men detta skulle ha fordrat flera ord, ergo flera rader, ergo mera papper, och min förläggare är så förskräckligt rädd att min bok skall bli för tjock och ej kunna säljas för en riksdaler banko, att jag ser mig tvungen att tränga hop både min själ och mina concepter, för att kunna klämma min bok in i bokhandeln inom det utsatta priset. Min förläggare tror att Svenska allmänheten ej just vill kosta stort på sådana der hvardags-saker. Jag tror att han har rätt, att den har rätt och att jag gör rätt, som rättar mig derefter. 
<sec/>
En innerlig känsla af sällhet intog de båda unga älskande, och, såsom hade Amor sjelf ur rosenskyar sänkt sig ned på ljung-tufvan bakom dem, omflöt dem i detta ögonblick en vällukt, så ljuf, så förtjusande, (säkert hade ej Olympen skönare ambrosia), att Cornett Carl midt i sin själs förtjusning sprang upp och utropade: »det är Linnæa! min lefnadsblomma är funnen!» Den växte verkeligen i långa, lummiga rankor längs med den mossiga klippan. Snart blef en krona för Hermina flätad. Hvem kan beskrifva den scen af ren och innerlig sällhet, af oskyldig glädje som följde? 
<sec/>
Hermina var ej blek mer, ... ingen fråga väcktes mer om att Cornett Carl skulle återvända till de sina. Hermina var ju hans. Han var Herminas. De förstodo hvarann, de voro lyckliga. Allt skulle bli godt, – de skulle alltid vara tillsammans. Intet kunde skilja dem mer, – de tillhörde hvarandra, på jorden – i himmelen. 
<sec/>
Naturen tycktes sympathisera med de unga sälla; mild och full af kärlek, slöt hon dem lik en öm mor i smekande armar. 
<sec/>
Hvem gåfve ej gerna tio höst-tunga år för ett ögonblicks Vår och Kärlek! 
<chapter/>

<chaptername>Fjerde Solblicken,</chaptername>

<sec/>
så grymmelig. 
<sec/>
En varm junidag anlände Cornetten till skogs-stället, upphettad, uttröttad, längtande, trängtande, törstande, att af sin älskade få en vänlig blick, af hennes hand en läskande dryck. Redan utanför huset hörde han hennes harpa klinga. Han sprang opp och fick se Hermina mer skön och mer smakfullt klädd, än någonsin, sitta med harpan i liljehvita armar, och bredvid henne .. o fasa, o blixt och dunder och död! underjordens verk, afgrundens påhitt! bredvid henne satt – – ej Cerberus, trollet med hufvuden tre, nej värre! – ej Polyfem med ena ögat, nej värre värre! ej – hin onde, – nej värre, värre, värre än! Ack det var ej »la Bête,» som satt bredvid »la Belle,» nej det var en bildskön ung man, en annan prins Azor. 
<sec/>
Den sköna, stolta, lugna, svala, fina och städade Genserik G***, betraktade med förvåning den upphettade, nerdammade och öfver hvad han såg högst förbluffade Cornett H***. Snart likväl reste han upp sin Apollogestalt, gick med en belefvenhet, full af behag, emot den nykomne, räckte honom med vänlig nedlåtenhet handen, fägnade sig öfver att få se honom på landet, och påminte honom om den sista gång de träffats i Stockholm. Cornetten tycktes alldeles icke fägna sig; ej heller yttrade han ett artigt ord derom. Genserik gick åter till Hermina och bad henne sjunga. Cornetten gjorde sig ett ärende att gå öfver golfvet och hviskade i förbifarten till henne: »sjung icke!» 
<sec/>
Med befallande röst och blick antydde Friherrinnan sin dotter att sjunga. Hermina sjöng, men med en darrande röst. Cornetten satte sig i ett fönster och torkade med sin näsduk svetten ur pannan. Han talade, under hela den tid Genseriks visit varade, knappt tre ord, dels derföre att ingen talade till honom, dels derföre att den unga G*** talade oupphörligt sjelf. Och han talade så väl, hade i sitt tal så utsökta och artiga vändningar, berättade med så mycket interesse; – han hade så mycket kunskaper och insigter, att det just var en lust åt (läs: grämelse för Cornetten.) Dessutom hade han ett medvetande af sitt eget värde, som ännu mer höjde det i andras tanke. 
<sec/>
»Jag är – jag har – jag gör – jag gillar – jag tänker – jag vill – jag skall – jag har sagt» var det thema, kring hvilket och till hvilket hans tankars och ords rondo alltid spelade alltid återkom. Summa: detta Jag blef småningom så stort, så betydande, svällde så starkt, att Cornett Carl såg sitt jag likasom smälta bort eller blifva utträngdt. Han kände sig nära att qväfvas i den tryckande atmosferen, och måste söka luft i det fria. Han gick fram och åter i trädgården under desperata tankar. 
<sec/>
»Hvilken urväders-vind, säkert kommande från sandöknen Zahara, hade hitblåst den unga vackra fideicommissarien, den fatala Genserik G***? Friherrinnan fjäsade och krusade ju ordentligt för honom. Hvad betydde det? Han var rik, han var skön, bildad, han var fideicommissarie, han var ... ack Herre Gud! hvad var han ej allt? Han visade tydligt sin beundran för den sköna Hermina – i synnerhet ... (man kan bli rasande) då hon sjöng. 
<sec/>
Och Hermina! .. hvarföre skulle hon sjunga, då jag bad henne låta bli? Hvarför lät hon säga sig artigheter af en främmande karl .. (en fideicommissarie till på köpet)? Hvarföre gaf hon sin enda vän knappast en vänlig blick, hvarföre gjorde hon ej ett steg för att förskaffa honom ... ej så mycket som ett glas vatten en gång? Men lät honom stå der och torka och törsta och plågas och pinas till kropp och själ?» 
<sec/>
Ingen svarade på den olycklige älskarens frågor. Himmelen mulnade öfver hans hufvud, och kring hans fötter snärjde sig ärtsängens trampade plantor. Plötsligt hördes hästhofvars slag mot jorden. De slogo som glädjepukor för Cornetten; Genserik red sina färde, och Cornetten återvände hastigt till huset, för att få förklaring och upprättelse. Intetdera fick han. Friherrinnan bemötte honom kallt och aflägsnande. Hennes stränga och vaksamma öga hvilade på Hermina, som satt och sydde utan att våga se upp. Det var i detta ögonblick af ömsesidig spänning och missnöje, som Cornetten öfverraskades af sin familles besök. Huru då gick till, vet läsaren. 
<sec/>
En grämelse-tid följde för Cornetten. Han kunde ej mera komma till sin älskades hem, utan att finna Genserik G*** der framför sig. Hans rival var öppet gynnad af Baron K*** och Friherrinnan. Cornetten blef af dem allt mera likgiltigt behandlad. Hermina ensam var mild och vänlig, men nedslagen, tyst, förbehållsam och undvek hans frågor. 
<sec/>
För att bättre vara i tillfälle att bevaka rörelserna uti skogsfamillen, beslöt Cornetten att företaga en så kallad fotresa, som bestod deruti att han inqvarterade sig i en hölada, i möjligaste närhet med Herminas vistelseort; i denna låg han om nätterna, under det han om dagarna svärmade omkring Herminas boning, som bi kring blomma. 
<sec/>
Man kan vara säll i en lada, – ja, liggande på halm eller hö tycka sig vara i himmelen! Men sticka harmens och missnöjets taggar hjertat, så är det visst att ladan och dess tistelbädd lägga pina till plåga. Cornetten gjorde häraf ett memorandum. 
<sec/>
En stor förändring inträdde småningom inom skogshuset. Der blef öfverflöd på matvaror, viner och flera luxe-artiklar, der antogs flera tjenare. Baron K*** blef vid ett blixtrande godt lynne, Friherrinnan allt mera majestätisk och stolt .... Cornetten allt mera öfverflödig och öfversedd. Genserik G*** växte honom öfver hufvudet. Den största antipathi började råda emellan de unga männerne, men Cornetten förargad, bitter och bitande, visade sig merendels på en oförmånlig sida bredvid den belefvade, alltid kallt artiga och lugna Genserik. Han kände det, läste det på allas anleten, och blef derigenom ännu mera förstämd. Han spelade hvad man kallar »en ynklig fiol,» och för att dermed ej längre trötta finkänsliga läsares öron, vilje vi se oss om uti den 
<chapter/>

<chaptername>Femte Solblicken.</chaptername>

<sec/>
Mera missnöjd än vanligt med Hermina, hennes sorgliga vänlighet, hennes förbehållsamma väsende, med sig sjelf, med hela verlden, gick Cornett Carl en afton tankfull i den stilla, susande furuskogen. Då kom han till källan, der han först hade sett Hermina, och med sorgliga känslor stod han, betraktande i den klara spegeln sitt solbrända, missnöjdt blickande, föga vackra anlete, jemförande det i tanken med Genseriks sköna, klara och kloka utseende. Plötsligt fick han se i källan ett anlete blicka fram bredvid hans. Det var skönt som en Engels, – det var Herminas. En glädje-rysning genombäfvade Cornetten, men qväfdes hastigt af en bitter känsla. 
<sec/>
»Hermina» sade han, – »det var säkert Genserik du trodde dig finna.» 
<sec/>
Hermina teg stilla en stund, lade sedan sakta sin hand på hans arm och sade blott: »Carl! Ha vi upphört att förstå hvarann?» 
<sec/>
Han såg på henne, och hennes milda älskande, men tårfulla blick mötte hans. 
<sec/>
Älskande! om er kärleks och sällhets silkeshärfva har trasslat sig och j viljen reda den, – talen ej. Sen hvarandra an! 
<sec/>
Cornett Carl tyckte på en gång att en slöja föll från hans ögon, – töcknet försvann ur hans själ. För honom blef på en gång allt klart, och så himmelskt klart. Länge stodo de unga älskande tysta och drucko ljus och frid och sällhet ur hvarandras klart strålande blickar. 
<sec/>
Sedan nästan ingen gnista oro mer stod qvar i deras själar, då började de älskande göra förklaringar och försäkringar. 
<sec/>
»Är du ej» sade bland annat Hermina, »är du ej den, som först älskat mig, som låtit mig känna att det kan vara en njutning att lefva? Och hade du äfven ej gjort det – huru kan du tro, att jag kan ställa en kall egoist, sådan som G***, i bredd med dig?» 
<sec/>
»Men han är så rasande vacker!» ... sade skrattande och ändå halft förlägen Cornetten. 
<sec/>
»Är han? Det har jag ej märkt. Mig behagar han ej. En vet jag, som behagar mig, – en, hvars ansigte gör mig godt att se, – en, som jag finner vacker, ... Vill du se hans porträtt?» 
<sec/>
Hon förde honom till källan. Cornetten betraktade der med välbehag sitt solbrända, af glädje strålande ansigte. 
<sec/>
»Men dina föräldrar gynna Genserik ...» 
<sec/>
»Och jag gynnar dig.» 
<sec/>
»Han älskar dig.» 
<sec/>
»Och jag älskar dig.» 
<sec/>
»Hermina!» 
<sec/>
»Carl!» 
<sec/>
Då menniskan har lemnat detta jordiska lif, för att öfvergå till ett bättre i himmelen, så säger man förtröstansfullt: »frid vare med henne!» Och så vänder man sig till att tänka på något annat. 
<sec/>
Sammalunda, då tvenne älskare ur sorgedalen af deras tvifvel ha ingått i återförsoningens klara himmelrike, kan man säga: Frid vare med dem! och tänka på andra ämnen. 
<sec/>
Dock vilje vi till sista »Guds fred» öfver detta, kasta ännu en 
<chapter/>

<chaptername>Sjette Solblick.</chaptername>

<sec/>
Och denna ler öfver de förtjusningar, hvilka strömmade öfver Cornett Carl under några lyckliga dagar. Han var säker på Hermina, och hennes tystnad, hennes förbehållsamhet, hennes höflighet för Genserik, hans trägna visiter, hans jag, hans älskare-artighet, ... Baron K***s och hans frus kallsinnighet mot honom (Cornett Carl), – intet oroade honom nu mera. Ladan erbjöd honom ett himlaläger. Våren i naturen afspeglade våren i hans själ. Skogen, blommorna, böljorna, vindarna, fåglarna, allt sjöng till honom och för honom »glädje! glädje!» Glädje? – ack Rinaldo, Rinaldo! Hör! Trumpeternas klang kalla dig från Armida! och glädjen måste du försaka. 
<sec/>
Trumpeterna ljuda! Ej från Palestinas fält, ej från det förlofvade landet, – men från Ladugårdslandet, – eller rättare från Ladugårdsgärdet. Lika mycket! Nye Rinaldo, Cornett Carl, du måste lemna den som är mer dygdig, mer blygsam, derföre mer skön än Armida. Ur hennes trollpalats (det lilla grå huset) måste du rycka dig. Så vill den obevekliga Generalen en Chef för alla Lifregementen, Ödet, hvilken gör så litet afseende på hjertats kraf. 
<sec/>
Trumpeterna ljuda, pligterna bjuda – till lägret, till lägret! Och den 
<chapter/>

<chaptername></chaptername>

<sec/>
För att ännu spara våra egna, commendera vi våra tankar högerom vänder eder, marsch! till Thorsborg åter. Der skola vi med gamla bekanta gå nya värf till mötes, såsom 
<chapter/>

<chaptername>Gräfva genom Jorden, m. m.</chaptername>

<sec/>
En afton, då vi alla voro församlade omkring den blindas sjukbädd, läste Professor L ... högt ur en öfversättning af Herders Ideen. Ämnet var: Menniskans utbildning i en annan verld; de upplysande vinkar angående hennes förvandling, som på jorden blifvit oss gifna genom de förvandlingar, som vi märka i naturens lägre riken, och som alla äro förädlingar. 
<sec/>
Professor L ... slutade med denna betraktelse i följd af det föregående: »Blomman visar sig för oss först som ett groende frö, sedan som plantskott; detta bär fram knoppen, och nu först framskjuter blommväxten. Dylika utvecklingar och förvandlingar ske hos flera varelser, bland hvilka Fjärilen har blifvit oss en känd sinnebild af menniskans förvandling. Se, der kryper den fula, en grof näringsdrift tjenande larfven; hans stund kommer och dödsmattighet öfverfaller honom; han fäster sig fast, han lindar sig in och har väfnaden till sin svepning, liksom till en del organerna för sin nya varelse redan inom sig. Nu arbeta ringarne, nu sträfva de inre organiska krafterna. Långsamt går i början förvandlingen och synes förstörelse: tio fötter qvarblifva vid den afstrukna huden och den nya varelsen är ännu oformlig i alla sina lemmar. Småningom bilda sig dessa och komma i ordning, men varelsen vaknar ej förr, än då dess förvandling är fulländad: nu tränger den sig till ljuset och hastigt sker den sista utbildningen. Blott få minuter och de späda vingarna blifva fem gånger större än de nyss voro under dödstäckelset. De äro begåfvade med elastisk kraft och med alla de strålars glans, som fått rum under solen. Hela dess natur är förändrad; i stället för de grofva bladen, af hvilka den förr födde sig, njuter den nu nektardagg ur blommornas gyllne kalkar. Hvem skulle i larfvens gestalt ana den blifvande fjärilen? Hvem skulle i båda igenkänna samma varelse, om ej erfarenheten hade visat oss det? Och båda dessa existenser äro endast lefnadsloppet af ett och samma väsende, på en och samma jord. Hvilka sköna utbildningar måste ej hvila i naturens sköte, der dess organiska krets äger en större vidd och de lefnadsåldrar, den utvecklar, omfatta mer än en verld. 
<sec/>
Och sålunda visar oss naturen äfven i dessa analogier af blifvande, d. ä. öfvergående varelser, hvarföre hon inväfde dödssömnen bland sitt rikes gestalter. Den är den välgörande dvala, som omhöljer ett väsende, uti hvilket de organiska krafterna sträfva till ny utbildning. Varelsen sjelf med sitt större eller mindre medvetande har ej styrka nog att öfverse och styra sin kamp; den inslumrar således och vaknar först, då den står fram utbildad. Äfven dödssömnen är således en faderlig mild lindring; den är ett lugnande opium, under hvars verkande naturen samlar sina krafter och den insomnade sjuka tillfrisknar.» 
<sec/>
Här tystnade L ... En djup och ljuf rörelse hade intagit oss alla. Vi sutto tysta, med blickarne fästade på vår arma sjuka, utför hvilkens kinder stora tårar sakta nedrullade, under det svaga, men jemrande ljud trängde sig mellan hennes läppar. Hennes Nåd smekte henne med ömhet; Öfversten lade, liksom välsignande, handen på hennes hufvud. En djup, tonfull, uthållande snarkning drog i detta ögonblick allas vår uppmärksamhet på Löjtnant Arvid, som hade somnat, makligt liggande i ett hörn af soffan, med munnen öppen och näsan i vädret. Detta trumpet-ljud blef en signal till uppbrott för Julie, som med glödande kinder skyndade ur rummet. Efter en stund gick jag för att uppsöka henne och fann henne stående på trappan utanför huset, lutande med armarna i kors öfver jernstaketet och blicken fästad på den ljusa aftonhimlen, der bleka stjernor började framskymta. »Julie!» sade jag, i det jag lade min arm kring hennes lif. 
<sec/>
»Ack, Beata!» suckade Julie, »jag är olycklig, – jag är rätt olycklig! Måste jag bli det för hela min lifstid?» 
<sec/>
Innan jag hann svara, kom Löjtnant Arvid ut på trappan och ropade gäspande: »Hvad tusan gör du här, Julie? Står och förkyler dig, – får snufva och bröstvärk. Kom in igen, kära du. Också tror jag att man redan börjat duka bordet. Kom då!» 
<sec/>
»Arvid!» sade Julie, »kom du hit till mig en stund,» och hon tog vänligt hans hand och sade med liflighet, »Ser du, hur vackert allt är i afton, låt oss gå ner i parken, – dit du vet, der vi en gång kommo öfverens att ... Jag vill tala med dig der, bedja dig om något ...» 
<sec/>
»Vi kunna ju så gerna talas vid i förmaket ....» 
<sec/>
»Ja, ... men det är så vackert i afton. Se dig omkring då! Hör du lilla fågeln, hur sött den qvittrar, – hör du vallhornet der borta? Se då ditåt, der solen gått ned, ... hvilken mild rodnad ... ack, det är en skön afton!» 
<sec/>
»Charmant min engel» ... svarade med en qväfd gäspning Löjtnant Arvid, »men – jag är besatt hungrig, och kände en gudomlig lukt af kallops då jag gick förbi köket; jag längtar att återfinna den i salen. Dessutom stiger ju en förbannad dimma opp. Kom, min engel!» 
<sec/>
»Arvid!» sade Julie, i det hon drog bort sin hand, »vi ha så olika tycken, – så skild smak ser jag ...» 
<sec/>
»Tycker du ej om kallops?» 
<sec/>
»Gud välsigna dig med din kallops, – jag talar ej om den. Men om våra böjelser, våra känslor, – de stämma ej öfverens ...» 
<sec/>
»Ja – det rår jag inte för.» 
<sec/>
»Nej ... men jag fruktar att vi ej passa för hvarann .. att vi bli olyckliga ...» 
<sec/>
»Ah, kära du, det ger sig väl. Man skall ej göra sig bekymmer i förtid. Det tar bort matlusten. Kom, låt oss äta qvällsvard i ro. Kom, min lilla hustru ...» 
<sec/>
»Men jag vill ej .... och jag är ej din hustru», sade Julie, i det hon vände sig från honom, »och, tillade hon litet saktare, vill ej vara din fästmö mer ...» 
<sec/>
»Vill inte?» sade lugnt Arvid. »Ja, men ser du, det har sina svårigheter att göra om inte. Du har min ring, och jag har din, ... Dessutom är jag just inte rädd ... Flickor ha sina kapriser. Nå, nå, det ger sig väl tills i morgon. Adieu, Julie! Jag går och äter kallops, svälj du ned dina kapriser!» och han försvann i förstugan. 
<sec/>
Julie tog min arm och gick ned i trädgården, under det hon grät häftigt. Jag gick tyst bredvid henne, väntande att hon skulle ge sitt hjerta luft genom några klagomål öfver sin fästman. Men hon teg, tryckte ofta min hand och fortfor att gråta. 
<sec/>
Då vi vände af i en sido-allée, kom en figur insvept i kappa, långsamt gående emot oss. Professor L***s röst ljöd ifrån denna och tilltalade Julie med vänligt skämt öfver hennes romaneska smak för afton-promenader. I det han nalkades, fick han se hennes förgråtna ögon och blef hastigt stum och allvarsam. 
<sec/>
»Professor L ....» sade Julie halft lustigt, halft ännu med gråten i halsen, »säg mig, hvad skall man göra, då man inser att man begått en stor dårskap och ej mer kan göra den om intet» .... 
<sec/>
»Då» sade Professor L .... »måste visheten bära dårskapens följder.» 
<sec/>
»Och man skall bli olycklig för hela sin lifstid?» 
<sec/>
»Olycklig skall man ej bli, – men bättre och klokare skall man bli, och använda det begångna felet, som ett trappsteg, på hvilket man stiger för att komma närmare fullkomligheten.» 
<sec/>
»Det låter vackert, i synnerhet mycket uppbyggligt, – och emedlertid skall man kunna ledsna vid vishet och fullkomlighet och hela lifvet, – och finna hvar dag odräglig.» 
<sec/>
»Blott en ganska svag varelse, sade mildt Professor L .... skall kunna så sjunka till lefnadströtthet och olust. Den mest dystra och glädjelösa ställning i lifvet har sina ljuspunkter, blott man vill se dem. Inom oss sjelfva skola vi i alla sorger och betryck säkrast finna hugsvalelsens källor. Då våra omgifningar störa eller plåga oss, låt oss söka en fristad och ett inre rikt lif inom oss. Då skola vi säga med Hamlet: »O! jag kunde låta stänga in mig i ett nötskal, och tro mig vara herre öfver en omätlig verld!» Att lära känna denna verld, som lefver inom oss, ordna den, bringa den till klarhet och fortskridande utbildning, är en njutning, som ingen ställning i lifvet kan betaga oss; och en njutning som man snart skall erkänna såsom tillräcklig att låta oss älska äfven det kulnaste jordelif. Lära att tänka, är lära att lefva och njuta.» 
<sec/>
»Men,» suckade Julie, »huru skall man lära att tänka med en» .... 
<sec/>
»Med en man som bara tänker på kallops?» fullbordade jag i andanom. 
<sec/>
»Goda böcker, fortfor L .... äro milda tröstare, ledare och vänner. Med dessas tillhjelp skall man, om man allvarsamt vill, ej gå miste om att bringa sitt inre i jemnvigt och bestånd.» Han teg ett ögonblick och tillade med värma och rörelse: »mina böcker! huru mycket har jag ej att tacka er för!» 
<sec/>
»Ni har varit olycklig?» sade med innerligt deltagande Julie. 
<sec/>
»Allt, hvad jag ömmast älskat på jorden, har jag förlorat, och det ej blott genom döden. Sedan mina barn-år har denna pröfning förföljt mig. Allt, hvad jag innerligt fäst mitt hjerta vid, har blifvit mig frånryckt. Mången bitter stund har gått förbi, innan jag förmått undergifvet böja mig för den evigt Godes vilja, och ännu ....» 
<sec/>
»O den som kunde trösta er!» utropade med barnsligt innerlig hängifvenhet Julie. 
<sec/>
»Jag har,» fortfor L ... »sökt härda mitt hjerta, för att bevara det från att så bittert lida, jag har länge kämpat mot dess känslighet, – jag är ej ung mer, – och ändå (detta sade han sorgligt leende) får jag kanske snart återgå till mina böcker, för att söka tröst.» 
<sec/>
»Jag ville vara en bok,» sade Julie med tårar i ögonen. 
<sec/>
Professor L .... såg på henne med faderlig .... nej icke precist faderlig, men ändå obeskriflig ömhet. 
<sec/>
»Goda älskvärda flicka!» sade han med sin sköna harmoniska röst, och fortfor efter ett ögonblick mera lugnt: »det är svaghet att klaga. Styrka att bära finna vi i bönen och i våra pligters utöfning. Lät oss hemta kraft ur dessa källor.» 
<sec/>
Han räckte Julie handen, som gråtande gaf honom sin. 
<sec/>
I detta ögonblick kommo vi in i en berceau, hvarest trenne små svarta figurer, som tycktes stiga upp ur jorden, mötte våra förvånade blickar. Och knappast mindre förvånade blefvo vi att igenkänna små paltarne och en lekkamrat till dem, stående ända till medjan i en grop och inbegripna i en djup fundering. På våra förnyade frågor öfver deras förehafvande följde från deras sida först tigande, sedan några grumlande ljud, slutligen yppandet och det något orediga förklarandet af deras stora hemlighet. De hade nemligen företagit sig att gräfva igenom jorden, och göra sin famille, isynnerhet Öfversten, dermed en surprise. 
<sec/>
Hvad som nu uppehöll dem, var visst icke företagets svårighet, bah! puh! men en sublim tanke, som uppstigit i lilla Claeses hjerna, att då de fått hål ända igenom jorden, skulle de sjelfva möjligtvis kunna med det samma falla igenom, och hvar de då skulle stanna .... det, .... det torde nu Professor L .... vara god och säga dem. 
<sec/>
Vi måste allesammans skratta. 
<sec/>
Professor L .... uppsköt sin förklaring till morgondagen, och skickade, vänligt skämtande, pygméerne med jätteplanerna hem. Ett bud kom i detsamma efter dem och oss, för att säga att vi voro väntade till aftonmåltiden. Det lilla triumviratet satte af i kort galopp. Vi följde saktare efter, men nu råkade vi på Löjtnant Arvids förbannade dimma, som stod lik en mur mellan trädgården och borggården. Nu först märkte vi, att Julie var utan shawl. Jag var ej mycket bättre försedd. L ... tog af sig sin kappa och ville svepa den omkring Julie. Hon ville alldeles icke tillåta det, då L ...s helsa just ej var bland de starkaste. De skulle stå der ännu stridande och protesterande, om jag ej gått emellan med ett förlikningsproject och föreslagit att de båda skulle betjena sig af den ganska vida kappan. Det antogs och Julies fina, zefirlika skepnad försvann under en flik af kappan, som hon skrattande svepte omkring sig. Och framåt gick tåget genom natt och dimma. 
<sec/>
»Det der var väl ändå litet rasande tillstäldt,» tänkte jag sedan. »Salig fru Genlis, herr Lafontaine ännu mindre, skulle i deras romanverld väl aldrig låtit två älskande komma under en kappa, utan att begagna ett så ypperligt tillfälle för att låta en kärleksförklaring krypa fram, och jag undrar just om fru natur ej denna gång skall föra något å bane, .. skall låta någon suck, .. något ord ...» 
<sec/>
Jag lyddes uppmärksamt, under det jag gick efter kappans innevånare, men – de tego, – intet ord, intet ljud! Jo nu! .. Hvad var det? Julie nös. Nå L ... säger väl »Gud hjelp!» och det kan hjelpa dem till något an ..., nej han sade intet. 
<sec/>
Vi äro ur trädgården, vi gå öfver gården. Skall då ingen tala? nu! ... nej! Vi stiga uppför trapporna, vi träda in i porten, nu då ... nej! Kappan föll ned från Julies axlar, hon tackade och neg, L ... bockade sig. 
<sec/>
När vi kommo upp i salen, satt Löjtnant Arvid och åt kallops. Man hade länge väntat på oss. Till vår ursäkt berättade jag kappstriden. 
<sec/>
Under hela aftonmåltiden runkade Hennes Nåd hufvudet åt Julie, hvar gång hon såg på henne, för att förebrå henne en så oerhörd oförsigtighet, som den att utan shawl gå ut så sent. 
<sec/>
Då Löjtnant Arvid blef varse sin fästmös förgråtna ögon, tycktes han bli ganska förbluffad, men förmodligen tänkte han: »det ger sig väl, när hon får äta och sofva,» ty han gjorde ingen hast med sin aftonmåltid, sökte därefter intet tillfälle till samtal med sin fästmö, och red sin väg vid vanlig tid och med vanligt lugn. 
<sec/>
Men det gaf sig ej med Julies missnöje. Tvertom tycktes det växa till. Fåfängt bjöd henne Arvid, att ta sig »en liten lur» och anse honom som »kudde.» Hon tycktes ej på denna mer finna någon ro. Fåfängt kom hans far, gamla General P ..., med sitt präktiga spann, och tillbjöd sin tillkommande lilla sonhustru, att »promenera efter Svanorna;» intet ville hjelpa. Dageligen föreföllo emellan de förlofvade små brouillerier, som antogo, oaktadt Arvids makalösa flegma, en allt mera betänklig natur. Hennes Nåd, som nu blef uppmärksam derpå, började bli helt orolig och höll sig alltid färdig att med något godhetsfullt skämt, något försonande ord, åter sammanknyta den brustna enighetstråden. Det lyckades henne väl ännu, men, – med hvar dag fick tråden mera knutar. 
<sec/>
Så fortgick det en tid. Cornett Carl, efter slutadt läger, reste till Roslagen. Derifrån skref han hem alldeles desperata bref om dam och hetta, och ledsamt, och tråkigt, och odrägligt m. m. Om botanik nämnde han ej ett ord. 
<sec/>
Under loppet af sommaren förblef Elisabeths tillstånd sig likt, och Hennes Nåd fortfor att anse mjölk-kur nödvändig för mitt bröst och min melankoli. 
<sec/>
Parquen spann den öfriga famillens lefnadstrådar af ordinärt lin, blandadt med litet blår, men ändå mera silke, till slutet af Augusti månad, – då lyfte hon saxen. Låt oss se 
<chapter/>

<chaptername>Hvarföre?</chaptername>

<sec/>
Efter en tung och qvalmig dag, sammandrogo sig, mot aftonen, en mängd åskmoln och betäckte, vid solnedgången, hela himmelen. En slags dödstystnad utbredde sig öfver nejden. Man hörde intet ljud från de skyndsamt hemvandrande hjordarna, ingen fågel qvittrade, asparnes löf rörde sig ej, sjelfva myggsvärmarne vågade ej hurra, som vanligt, vid ljusets nedgång; hela naturen stod likasom i en qvalfull väntan på något hemskt och ovanligt uppträde. 
<sec/>
Senare på aftonen började det rysligt sköna skådespelet. 
<sec/>
Bleka blixtar upplyste hvarannan minut hela nejden, som deremellan höljdes af ett nästan nattligt mörker, och vid dessas sken såg man, huru molnmassorne antogo allt dystrare färgor och i hotande gestalter skockade sig öfver slottet. Då och då genomhven en hastig stormil luften, hvarefter åter ett dödt lugn följde. I doft, men i styrka tilltagande, dunder, hörde man från flera håll åskvagnarne framrulla. 
<sec/>
Hennes Nåd sprang från spjäll till spjäll, från fönster till fönster, för att se efter, om alla voro väl stängda. Julie och Helène stodo med deras far i ett fönster och slöto sig vid hvar ny blixt, hvar ny åskknall, allt närmare intill honom. 
<sec/>
Jag gick in till den blinda. Hon satt på sin bädd, i en lutande, sammanfallen ställning, uttrycksfull af den högsta lefnadströtthet, och sjöng med låg och dyster röst: 
<sec/>
Här lät den arma, lefnadströtta sitt hufvud sjunka ner mot kuddarne. Hon teg stilla en stund; jag såg henne sorgligt le, och hon började åter, men med en klarare röst och på en gladare ton, sjunga: 
<sec/>
Här började hennes tårar rinna, och, förändrande ton, sjöng hon gråtande och i afbrutna strofer: 
<sec/>
En häftig åsk-knall, hvilken genljudade genom hela slottet, afbröt hennes sång; på denna följde andra allt tätare och häftigare; en vild storm började tillika rasa. 
<sec/>
»Är någon här?» frågade den blinda. Jag gick fram till henne. Hon sade: »jag hör en musik, som gör mig godt. För mig till fönstret.» 
<sec/>
Då hon kom dit, lade hon armarne i kors öfver bröstet, och vände ansigtet upp mot himmelen. Blixtarnes flammor foro öfver det sköna, bleka anletet, under det förskräckliga åskslag tycktes vilja hota med undergång den varelse, som, med en slags trottsande glädje, höjde en lugn panna mot förstörelsens andar. 
<sec/>
Småningom tycktes häftiga känslor börja uppstiga hos Elisabeth, och kampen i naturen finna gensvar uti hennes själ. Plötsligt utropade hon: »jag ser något! en eldhand med glödande fingrar for öfver mina ögon!» 
<sec/>
Hon stod en stund, likasom i en spänd väntan, och sade sedan, med en slags stilla hänryckning: »hur härligt, hur härligt det sjunger der uppe bland molnen! Syskonharmonier kallar er mitt hjerta! Här ... i mitt bröst, är den första stämman; – der tonar nu den andra. Nu är enhet, – nu blir lif och glädje! Eld af himmelen! moders-sköte! slut mig i brinnande famn! Moder, moder, är det din röst, jag hör, – din hand jag såg? ... som jag ser ... jag ser nu åter? Vinkar du mig? Kallar du mig?» »Luft!» skrek hon nu vildt och befallande, »för mig ut i fria luften! Jag vill höra min moders röst, – jag vill flyga till hennes bröst och bli varm åter. Det finnes eldvingar derute, de skola bära mig. Der finnes en vagn ... hör hur den rullar! den skall föra mig. Fort, fort! ser du ej handen? den vinkar. Hör rösten! den kallar! ha! hör du?» 
<sec/>
Jag omfattade henne med ömhet, och bad henne att förblifva stilla. Hon afbröt mig, i det hon högtidligt sade: »Gud skall neka att höra din sista bön, om du nu nekar min. Han skall välsigna dig, om du lyder mig. För mig ut i det fria! Det blir för sista gången, som jag begär något af dig. Du vet ej, huru allt mitt väl och ve hvilar på denna stund. För mig ut i mitt rike – i orkanens rike, .... der, blott der, skall jag kunna få frid. Beata, goda Beata! se jag är stilla och sansad, jag är ej tokig. Hör mig ... bönhör mig! Jag har legat i bojor hela mitt lif, ... låt mig blott ett ögonblick bli fri ... och alla mina många blödande sår skola läkas!» 
<sec/>
Jag hade ej mod att emotstå denna röst, dessa ord. Jag förde henne ned på en terrasse, anlagd på sjelfva bergshällen, ett stycke utanför slottet. Den unga flickan, som var Elisabeths vårdarinna, hade, af fruktan för åskan, ej velat följa oss. 
<sec/>
Snart ångrade jag min eftergifvenhet. Knapt voro vi utkomna i den vildt upprörda naturen, förrän Elisabeth slet sig lös från mig, sprang några steg framåt, stadnade sedan, i det hon uppgaf höga rop, fulla af trottsig, vansinnig glädje. 
<sec/>
Det var en scen af ryslig skönhet. Blixtarne kringkorsade med röda tungor hela nejden; stormen svepte omkring oss, och ömsom dånande, ömsom hväsande åskknallar cirklade öfver våra hufvuden. Lik orkanens ande, stod på klippan den blinda, med vilda, hemska åtbörder. Än skrattade hon och slog ihop händerna med vansinnig fröjd, än vände hon sig rundt omkring med utsträckta armar, i det hon sjöng med stark och klar röst: 
<sec/>
Åter skrattade hon vildt och ropade, »hur härligt, hur härligt! hur präktigt! Hvad jag är glad, glad, glad! Nu är min regeringsdag inne! ... En krona, ... en krona af eld skall, ur mörka skyar, nedstiga och sättas på mitt hufvud. Min dag är inne, min stund är kommen!» 
<sec/>
I detta ögonblick stod, till min obeskrifliga tröst, Öfversten vid den olyckligas sida. 
<sec/>
»Du måste, sade han, återvända till ditt rum.» 
<sec/>
Med en häftig rörelse gjorde Elisabeth sin hand lös ur hans, och i stället att, som förr, ödmjukt lyda hans önskan, stod hon nu framför honom, stolt och trotsig, med en Medeas uppsyn, och upprepade: »Min stund är kommen! Jag är fri! Måste? Hvem vågar säga detta ord åt mig, här på detta ställe? Står jag icke i mitt rike? Håller icke min moder mig i sin famn? Ser du ej, huru hennes eldarmar omfatta mig och stöta bort dig?» 
<sec/>
Öfversten, som fruktade för ett tilltagande utbrott af hennes vansinnighet, ville taga henne i sina armar, för att bära henne till slottet åter, då hastigt Elisabeth med oändlig ömhet lade sina omkring hans hals, i det hon sade, »så! om jag sluter dig i mina armar, och du mig i dina ... då skall min moder upptaga oss båda i sitt eldsköte. Hvad klar och himmelsk sällhet! I dag är min dag, – min stund är inne! Jag är fri, och du är fången. Jag trotsar dig – – jag trotsar dig, att någonsin mera blifva fri!» 
<sec/>
Var det ordet »trotsar,» som väckte mannens trots, eller var det någon annan känsla, men Öfversten aflägsnade sig hastigt ifrån Elisabeth och stod stilla på ett par stegs afstånd från henne. 
<sec/>
»Ja, jag trotsar ... jag trotsar dig,» fortfor hon. »Du har fängslat mina lemmar, du har bundit min tunga, och ändå står jag nu framför dig, mägtig och stark, och vill låta ljunga mot dig likt bleka blixtar de hemska orden: »jag älskar dig! jag älskar dig!» Du kan ej mer förbjuda mig dem, din vrede är vanmägtig. Åskan är med mig, – stormen är med mig. Snart är jag för alltid med dem deruppe. Som ett moln på din himmel, skall jag följa dig ditt hela lif igenom; som en blek vålnad skall jag sväfva öfver ditt hufvud, och, då allt annat tystnat omkring dig, skall du ännu höra min röst ropa: »jag älskar dig! jag älskar dig!» 
<sec/>
En sällsam och djup rörelse tycktes ha bemästrat sig Öfversten; han stod orörlig, med korslagda armar, men dunkla lågor flammade i hans ögon. 
<sec/>
Med en stillare hänryckning fortfor Elisabeth: »O! huru högt har jag ej älskat dig! Så högt, så varmt har ingen dödlig älskat! Himmel, som dånar öfver mitt hufvud ... jord som snart öppnar min graf, – er tar jag till eviga vittnen! Hören mina ord! Förnimm dem du, du mitt lifs älskade plåga, ädla, höga föremål för alla mina tankar, – för min kärlek, för mitt hat, – – ja mitt hat, ... hör hur det talar: – jag älskar dig! Med hela min varelses innersta, heligaste lif har jag älskat dig; – djup som hafvet, men ren som himmelen var min känsla. Du har ej förstått det, ... ingen på jorden skall förstå det, ... min moder vet det, ... och Han, som är öfver oss alla. Om vi hade lefvat i en verld, der ordet och gerningen kunna vara oskyldiga, som känslan och tanken ... o då hade jag, lik en klar och varm flamma, kringslutit och kringstrålat din varelse, ... genomträngt dig med salighet, ... brunnit en ren offerlåga, blott för dig. Sådan var min kärlek. Men du förstod den ej, ... du älskade mig ej, ... och du stötte mig bort, och du föraktade mig, ... och jag blef brottslig, ... men älskade ändå ... och älskar ännu ... och alltid, och evigt, ... och – ensam!» 
<sec/>
»Ensam?!!» utbrast Öfversten i det en våldsam känsla tycktes föra honom utom sig. 
<sec/>
»Ja ensam» ... återtog den blinda, häpen och darrande, »var det någonsin annorlunda? Jag har ibland anat det ... men ... O min Gud, min Gud! vore det möjligt? O säg, är det möjligt? Vid den eviga salighet, som du förtjenar, – och som aldrig kan bli min, – vid det ljus du ser, och som jag aldrig skall skåda, – besvär jag dig, – säg det, säg det: har du älskat mig?» 
<sec/>
Ett ögonblicks fullkomlig tystnad herrskade i naturen. Den tycktes vilja lyssna till det svar, som äfven jag med darrande ångest afbidade. Endast bleka, långsamma blixtar flämtade omkring oss. 
<sec/>
Högtidligt, med ett starkt, nästan våldsamt uttryck i sin röst, sade Öfversten: 
<sec/>
»Ja!» 
<sec/>
Den blinda vände mot höjden sitt ansigte, strålande af en öfverjordisk salighet, under det Öfversten med häftig och djup rörelse fortfor: 
<sec/>
»Ja, jag har älskat dig, Elisabeth, älskat dig med mitt hjertas hela kraft, .... men Guds kraft i min själ var högre och bevarade mig från att falla. – Blott min stränghet har frälsat dig och mig. Min kärlek var ej ren som din. Det är ej giftet, som din hand beredde mig, hvilket förstört min helsa, – det är kampen med lidelsen och begäret, ... det är sorgen öfver dig. Elisabeth! Elisabeth! du har varit mig oändeligen dyrbar ... du är det än ... Elisabeth ...» 
<sec/>
Elisabeth hörde honom ej mer; hon liksom sjönk ner för den sällhets tyngd, som sänkte sig öfver henne, och i det ögonblick jag sprang till henne, föll hon, lik en döende, ned på jorden, i det hennes läppar hviskade med ett obeskrifligt uttryck af sällhet: »han har älskat mig!» 
<sec/>
Öfversten och jag förmådde knappast bära henne tillbaka till hennes rum. Jag var darrande, – hans kraft var likasom förlamad. Ångestsvettens droppar perlade från hans panna. 
<sec/>
Elisabeth återfick ej på lång tid sin sansning, ... men då hon åter öppnade ögonlocken och lifvets ström åter spridde sig i ådrorna, hviskade hon blott: »han har ej föraktat mig! ... Han har älskat mig!» och förblef stilla och lugn, såsom hade hon afslutat sin räkning med verlden, såsom hade hon intet öfrigt att önska. 
<sec/>
Under den återstående delen af natten, rasade åskan förfärligt, men blixtarne skeno nu öfver den blindas af innerlig salighet strålande anlete. 
<sec/>
Från denna stund och under de få dagar hon ännu lefde, var allt förändradt hos henne. Allt var hvila och mildhet. Hon talade sällan, men tryckte vänligt och tacksamt deras händer, som nalkades den säng, uti hvilken hon nästan orörlig låg. Man hörde henne ofta säga sakta: »han har älskat mig!» 
<sec/>
En dag stod Hennes Nåd bredvid Elisabeth, som ej tycktes ana hennes närvarelse och upprepade med obeskriflig ljufhet de henne så dyrbara orden. Jag såg ett uttryck af smärta måla sig i Hennes Nåds milda, godhetsfulla anlete, – såg hennes läppar darra och några tårar tillra ner för hennes kinder. Hon vände sig hastigt bort och gick ut. Jag följde henne, ty hon hade glömt sin nyckelknippa. Vi gingo genom förmaket. Öfversten satt der med hufvudet lutadt i handen och tycktes läsa. Han hade ryggen vänd åt oss. Hennes Nåd smög sig sakta bakom honom, kysste hans panna, och qväfde, i det hon gick in i sängkammaren, en frambrytande snyftning. Öfversten såg förvånad efter henne, blickade sedan på sin hand, våt af hans hustrus tårar, kysste bort dem, och återtog sin tankfulla ställning. Efter en stund följde jag Hennes Nåd i sängkammaren, men hon var der ej mera; hennes psalmbok låg uppslagen på soffan. Bladen buro tårespår. Ändteligen fann jag henne, sedan jag gått hela våningen omkring, i köket, der hon gaf kokerskan en liten skurpens, för det hon glömt skilja kottletts-raden från fårbringan, som fräste på elden, hvilken förseelse verkeligen var oförlåtlig, då jag redan tvenne gånger hade tillsagt om, att vi skulle ha fårbringan till middagen och kottletterna till qvällen. 
<sec/>
»Man kan aldrig lita på någon annan än på sig sjelf», sade Hennes Nåd till liten pik åt mig, då jag lemnade henne nyckelknippan. 
<sec/>
Jag lemnade Elisabeth nu mera hvarken natt eller dag. 
<sec/>
Med en förundransvärd hastighet tycktes nu hennes jordvarelse skynda mot sin upplösning. Det tycktes, som hade det första kärlekens ord, hon hört, varit en lösen till hennes plågade själs befrielse. 
<sec/>
Det går så med många jordens barn. De strida mot plågans udd i många många år, – lefva, lida och strida. Udden brytes, – och de sjunka ned kraftlösa. Sällheten räcker dem sin bägare. De sätta läpparna till purpurbrädden – – och dö! 
<sec/>
Jemte Helène och mig, var Professor L. nästan beständigt omkring Elisabeth. Dels läste han högt för henne, dels talade han med oss, på ett sätt, som måste upplifva hennes slumrande gudaktighets-känsla och stärka hennes tro på de dyra sanningar, som stå, likt ljusa englar, vid de döendes läger. 
<sec/>
En gång ställde han till henne några frågor öfver hennes inres tillstånd. Hon svarade: »Jag har ej nu styrka att klart tänka, – jag har ej kraft att bepröfva mig. Men jag känner ... jag har en förhoppning.... Jag anar en klarhet!» .... 
<sec/>
»Herren upplyse sitt ansigte öfver dig!» sade med stilla värdighet och förtröstan Professor L.... 
<sec/>
Dagen derefter bad Elisabeth, att hela famillen måtte församlas hos henne. Då vi alla, jemte Professor L...., under en hemsk tystnad voro samlade i hennes rum, nämnde Elisabeth vid namn den, som hon önskade skulle nalkas hennes säng, – fattade dess hand, kysste den, i det hon ödmjukt bedjande uttalade ordet: »förlåt!» Så gick hon igenom alla. Ingen förmådde tala, och det sorgliga »förlåt, förlåt!» var det enda ljud, som genombröt suckarnes qvalfulla sorl. 
<sec/>
Öfversten och hans hustru stodo ännu ensamna qvar. Då förblef Elisabeth en stund tyst, och andades tungt och beklämdt. Slutligen sade hon: »vill min Farbror komma till mig?» 
<sec/>
Öfversten gick fram, – hon sträckte sina armar upp mot honom, han böjde sig ned till henne, – de kysstes. O hvilken kyss! Den första och den sista – kärlekens och dödens! 
<sec/>
Man hörde intet ord. Blek, som en döende, och med vacklande steg, aflägsnade sig Öfversten. Med darrande röst sade Elisabeth: »Lyft mig upp ur sängen och led mig fram till min faster.» 
<sec/>
Vi lydde. Hon visade en ovanlig styrka, och gick, stödd af två personer, till andra ändan af rummet, der Hennes Nåd, som ej tycktes ana hennes afsigt, satt gråtande. 
<sec/>
»Hjelp mig, sade Elisabeth, att lägga mig ned på mina knän!» 
<sec/>
Hennes Nåd reste sig hastigt upp för att hindra henne, men ändå hastigare låg Elisabeth för hennes fötter, kyssande dem, under det hon med konvulsiviska suckar framstammade »förlåt! förlåt!» 
<sec/>
Nästan liflös bar man henne åter i sin säng. 
<sec/>
Ifrån denna stund lemnade ej Öfversten henne mera. 
<sec/>
Natten, som följde denna dag, och dagen derpå, låg hon stilla, men tycktes lida fysiska plågor. Mot aftonen, då Professor L...., Öfversten och jag suto tysta vid hennes säng, vaknade hon ur en stilla slummer, och sade högt, med en klar röst: »han har älskat mig! Jord! jag tackar dig!» 
<sec/>
Derefter sönk hon åter i en slags slummer eller dvala, hvilken fortfor omkring en timma. Andedrägten, som under denna tid hade varit ganska hastig, började då att småningom afmattas. Ett långt mellanrum uppstod, – så kom en suck; ... ännu ett längre uppehåll, och så åter en suck. På en gång tycktes den alldeles afstanna. Det var en förskräckelig stund, ... en lätt kramp ryckte genom alla lemmar, ... ännu en häftig suck eller pust, åtföljd af ett hemskt klagande ljud, ... och allt var stilla. 
<sec/>
»Hon har slutat!» sade, med qväfd röst, Öfversten och tryckte sina läppar mot den dödsbleka pannan. 
<sec/>
»Hon ser nu!» utropade Professor L..., och höjde en strålande blick mot himmelen. 
<sec/>
Sommarqvällens välluktsrika fläktar spelade in genom det öppnade fönstret, och fåglarne sjöngo gladt i Caprifolii-häcken utanför. Ett mildt rosenskimmer, återsken af den nyss nedgångna solen, utgöt sig i rummet, och spred öfver den afsomnade en förklarande glans. 
<sec/>
Så stilla, så smärtfri låg hon nu der, hon, som så länge kämpat och förtviflat, .... så lugn nu – så stilla! Öfver de hvita kuddarne ner mot golfvet flöt hennes rika bruna hår. På munnen sväfvade ett besynnerligt leende, fullt af ett högre vetandes uttryck. Jag har sett detta leende på flera afsomnades läppar..... Evighetens engel har tryckt på dem en kyss. 
<sec/>
Fridfulla stund, då ett länge af oro och smärta klappande hjerta får hvila! Fridfulla stund, som försonar med oss hvarje ovän, som till oss närmar hvar vän; som sprider glömska öfver våra fel, glorians strålar öfver våra dygder; som öppnar de blindas ögon och löser själens band, ... sköna och fridfulla stund, – fastän buren på en nattlig Engels vingar, ler du mot mig, som en morgonrodnad, och då jag sett dig uppgå för andra, har jag mången gång längtat att du skulle komma äfven för mig. 
<chaptername>Åttonde Capitlet.</chaptername>

<sec/>
Elisabeth var ej mer. Ett dystert åskmoln likt, hade hon gått fram och förmörkat de varelsers klara himmel, som närmast omgåfvo henne. Då det försvunnit, erforo alla en känsla af frid och trygghet. Mången tår skänktes hennes sorgliga minne, men intet hjerta kallade henne åter. Beklagansvärda Elisabeth, du gaf frid först, sedan ditt eget hjerta njöt den i grafven. 
<sec/>
Vi se det alla dagar; den obetydligaste, mest inskränkta menniska, men god och fridfull, går utur verlden mera älskad, mera saknad, än den utmärkta, rikt begåfvade, som missbrukat sitt pund, som med all sin skönhet, sitt snille, sitt hjertas värma ej gjort en enda varelse lycklig. 
<sec/>
Öfversten allena bibehöll länge en dyster sinnesstämning och var mer sluten, än vanligt, mot sin hustru och sina barn. Deras ömhet och omsorger samt tidens välgörande inverkan började dock småningom att låta denna dysterhet försvinna, då händelser inträffade inom hans husliga krets, hvilka å nyo skakade hans lugn och upprörde hans af naturen våldsamma känslor. 
<sec/>
En dag störtade Arvids far, General P***, in i Öfverstens rum i fullt raseri. Först gjorde han sitt hjerta luft med en salfva svordomar och eder, och, då Öfversten kallt frågade hvad detta hade att betyda, framstammade han alldeles utom sig: »Hvad det betyder? .... Hvad det betyder .... tusan d....r! det betyder att din – din – din flicka är en sakra ....» 
<sec/>
»General P***!» sade Öfversten, med en röst, som gjorde att den vredgade hastigt sansade sig, och litet saktare upprepade: »Det – det – det ... betyder ... att din dotter leker med tro och heder; att hon narras! ta mig sju tusan ... att hon vill slå opp med min Arvid, .... vill ge honom igen förlofningsringen, ... ta mig sju ... att Arvid är utom sig, ... att han skjuter sig för pannan, ... så häftig och vild som han är, ... och att jag blir en olycklig barnlös gammal man!» Här tillrade ett par tårar utför gubbens kinder, i det han fortfor med en röst, i hvilken vrede och smärta stridde: »Hon gäckas med min sons lugn, ... gäckas med mina gråa hår! ... Jag höll så ömt af henne, ... som en far, bror ... som en far; ... jag hade satt allt hopp om glädje för min lefnads afton på henne; ... det blir min död. Hon säger rakt i syna åt Arvid, att hon ej vill ha honom, ... rakt i syna åt min son, .... ta mig sju tusan! ... Han blir ett spektakel för hela socken ... han skjuter sig för pannan, bror; han skjuter sig för pannan, säger jag ... och jag blir en barnlös, olycklig gammal man.» m. m. 
<sec/>
Öfversten, som under fullkomlig tystnad afhört allt detta, ringde nu häftigt. Jag var i rummet bredvid och gick in i Öfverstens, för att lite grann recognoscera och kunna förbereda Julie på hvad som väntade henne. 
<sec/>
Öfverstens uppsyn röjde vrede och stränghet. Han bad mig tillsäga Julie att komma ned till honom. 
<sec/>
Jag fann Julie i den största ångest, men af Generalens besök hos hennes far beredd på hvad som förestod henne. 
<sec/>
»Jag vet, ... jag vet, ... sade hon bleknande vid mitt bud, det måste komma derhän ... det kan ej hjelpas ....» 
<sec/>
»Men har du verkeligen,» frågade jag – »slagit opp med din fästman?» 
<sec/>
»Jag har ... jag har ungefär,» ... svarade hon betryckt och ängsligt, »jag hinner ej nu säga ... i går aftons undfor det mig ett ord till Arvid; ... han var så kall och försmädlig ... jag blef häftig, han blef ond ... och red i vredesmod härifrån» ... 
<sec/>
Åter hördes Öfverstens klocka. 
<sec/>
»Min Gud!» sade Julie, och tryckte sina händer mot sitt hjerta, »nu måste jag gå ... och måste ha mod. Ack, vore det ej för denna förgörande blicks skuld ... säg Beata – såg Pappa mycket allvarlig ut?» 
<sec/>
Jag kunde ej säga nej; bad henne att ej förhasta sig, – att väl betänka sitt eget, en gång högtidligt gifna löfte, och Öfverstens stränga grundsatser angående löftens helgd. 
<sec/>
»Ack, jag kan ej ... jag kan ej!» ... var allt hvad Julie förmådde säga, under det hon darrande och blek gick nedför trappan, som förde till Öfverstens rum. Kommen till dörren, stadnade hon, tycktes fatta en föresatts, sade: »jag måste!» och gick in. 
<sec/>
Efter omkring en half timmes förlopp kom Julie in i Helènes rum, der jag äfven befann mig, och såg alldeles öfvergifven ut. Hon kastade sig på soffan, lade sitt hufvud i Helènes knä och började snyfta högt och häftigt. Den goda Helène satt tyst, men deltagande tårar runno från hennes ögon och föllo, som perlor, på Julies gyllene flätor. Då, efter en lång stund, Julies smärta tycktes något stilla sig, sade Helène ömt, i det hon förde sina fingrar mellan systerns rika lockar: »Jag har ej ordnat ditt hår ännu i dag, söta Julie. Sätt dig upp ett ögonblick och det skall snart vara gjordt.» 
<sec/>
»Ack, klipp af mig håret! – Jag vill bli nunna!» svarade Julie, men reste sig likväl opp, torkade sina ögon, lät ordna sitt hår, hjelpte Helène med sitt, och blef derunder lugnare. 
<sec/>
Så visst är det, att hvardagslifvets små omsorger äga en ofta förunderlig förmåga att förströ sorgen. 
<sec/>
På våra frågor, om hvad som egenteligen förefallit, svarade Julie: »Det har förefallit, att jag blifvit dömd, att under hela mitt återstående lif pligta för ett ögonblicks obetänksamhet, – och att bli en olycklig varelse, ... det vill säga, – om jag underkastar mig domen; – men det gör jag ej, .... hellre Pappas misshag ... hellre ...» 
<sec/>
»Ack, Julie, Julie! afbröt Helène, tänk väl på hvad du säger!» 
<sec/>
»Helène! du vet ej, hvad jag lidit, huru jag kämpat med mig sjelf en lång tid bortåt. Du vet ej, huru klart jag inser det ynkliga och det eländiga uti min lott, om jag måste bli Arvids maka! Ack! jag gick förr som i sömnen och sofvande räckte jag honom min hand; – nu har jag vaknat – och skulle ej få draga den bort, då jag inser att jag gifvit den åt en ....» 
<sec/>
»Arvid är en god menniska, Julie!» 
<sec/>
»Hvad kallar du god, Helène? Den, som blott icke är ond? Arvid (jag har försökt, jag har pröfvat det) synes god, derföre att han ej orkar vara elak; lugn och stadig – derför att han ej bryr sig om något utom sin maklighet, ... förståndig, – derföre att han ej ser längre än näsan räcker, .... och han är blott en sammansättning af negativer, ... hvarföre skulle man frukta att föröka hans samling, – och skänka honom ännu ett Nej? Tro ej, att det länge skall bekymra honom, – han älskar mig ej, .. han kan ej älska, han har inga känslor! Ack han är ett stycke fugtigt trä, hvilket min lilla eld förgäfves skulle sträfva att tända an, – flamman skulle småningom förvandlas i rök och slutligen alldeles slockna!» 
<sec/>
»Om äfven, söta Julie, Arvid ej är den man, som du förtjenar och som kan göra dig, som sin maka, lycklig, – hvarföre skulle din eld ej ändå brinna klar? Arvid är ju ej elak, han skall aldrig för dig bli en plågoande. Huru många hustrur gifvas ej, som, förenade med männer, hvilka utan all jemförelse stå långt under honom, likväl bilda sig till ädla och förträffliga varelser, skapa omkring sig sällhet och trefnad och njuta sällhet genom det sköna medvetandet af att ha uppfyllt sina pligter. Se vår cusin, fru M***; huru aktningsvärd och huru älskvärd är ej hon? Och hvilken man är hennes? Se Emma S***, se Hedda R** ....» 
<sec/>
»Ja, och se Penelope och systrar et Compagnie ... ack! Helène, dessa fruar ha min djupa aktning, min vördnad, min beundran; – jag ville likna dem, – men ett vet jag klart, – – att jag ej kan det. Denna oafhängighet i mening och omdöme, detta lugn, denna klarhet, denna grundsatsernas säkerhet och redighet, som är så nödvändig, då man inom äktenskapet skall vara den ledande – den har jag ej, ... ej alls! Just jag behöfver ledas – jag är en vinranka, och behöfde en ek till stöd. I detta ögonblick utveckla sig mina begrepp, – jag känner en bättre varelse uppstå inom mig, – en ny verld öppnar sig för mig! Skulle jag kunna genomvandra den vid en makes hand, som jag kunde älska och akta; som med sitt hjerta besvarade den renade elden i mitt; som med sitt förstånds klara ljus upplyste skymningen i min själ; .. (se Professor L***, tänkte jag), o då kunde jag ännu bli en bättre varelse, – och hinna ett mål, som jag ännu mer anar än ser, ... Men med Arvid, se Helène, med Arvid ... blir min verld som ett skafferi, – jag sjelf lik ett stycke möglande ost.» 
<sec/>
»Hvilken liknelse, bästa Julie!» 
<sec/>
»Den är sannare än du tror. Ack, det är en bedröflig sak med giftermålet. Det har deruti gått många, som det nu kan gå mig, ... de ha hissat Äktenskapsseglet i fåvitsko, – trott sig hinna Lycksalighetens Ö, – och strandat och fastnat, för hela lifstiden, på en sandbank; .... som ostran i sin snäcka, ha de der krupit omkring och sökt litet solsken .... till dess en barmhertig våg kommit ....» 
<sec/>
»Julie! Julie!» 
<sec/>
»Helène! Helène! Det är en teckning ur hvardagslivet, – – hvar dag bestyrker dess sanning. Huru mången ädlare natur har ej på detta vis gått under? Och så skall min göra, om jag ej ännu i tid skall kunna segla sandbanken förbi.» 
<sec/>
»Julie! Jag fruktar, att detta ej kan ske. Pappas grundsatser äro oryggliga. Och bland dessa står sträng ordhållighet främst. Och jag tror att han har fullkomligt rätt. Dessutom hvad det angår att slå opp en förlofning, att återtaga ett gifvet äktenskapslöfte, – ligger deruti något så djupt sårande för qvinlig delicatess, – att jag anser ..» 
<sec/>
»Delicatess hit, och delicatess dit, .... jag anser det ganska odelikat och isynnerhet ganska orimligt, att för blotta delicatessens skull uppoffra hela lifvets sällhet.» 
<sec/>
»Skulle du kunna bli lycklig, Julie om du förlorade de dinas, – din fars tillgifvenhet, – verldens aktning? ..» 
<sec/>
»Verldens aktning .... ger jag ej många styfver för, ... men deras, som jag älskar .... ack! Helène, Beata, – är det väl möjligt, att jag skall kunna förlora den? Då vore det visst bättre att jag dömde mig till att bli olycklig ...» 
<sec/>
»Du skall ej bli olycklig, Julie, sade Helène, i det hon med tårfulla ögon slöt systern i sina armar, – du skall ....» 
<sec/>
»Derom vet du ingenting Helène» afbröt med retbar otålighet Julie, »jag vet att jag blir det. Det är något annat ännu, än Arvids ovärdighet, som gör att jag blir det ... det är vissheten om att ha förfelat mitt mål, – vissheten om att ha kunnat äga en ädel, en lycklig lott, – att ha kunnat på jorden lefva för en upphöjd och förträfflig varelses sällhet. Ack! jag känner det. Jag hade, som en lärka, kunnat svinga mig mot höjden i frihet, ljus och sång, – – och nu, nu skall jag, – som jag fruktat, – på lifvets sandbank krypa omkring, som en ostra, släpande med mig mitt fängelse!» 
<sec/>
Vid förnyandet af denna förfärliga liknelse, bemäktigade sig en ny, häftig sorg Julie; hon kastade sig åter ned på soffan, och förblef der hela dagen utan att vilja äta eller höra någon tröst. Hennes Nåd sprang dels sjelf, dels skickade mig oupphörligt, upp och ned i trapporne, med droppar och luktvatten. 
<sec/>
Julie blef verkligt, ehuru lindrigt, illamående och dröjde trenne dagar på sitt rum, under hvilka hon ej såg sin far. Hvarken Löjtnant Arvid eller Generalen hördes under dessa dagar utaf, till stor hugnad för Julie. 
<sec/>
Hennes Nåd hade alltid haft sin egen lilla taktik eller inomhuspolitik, då någon gång stridigheter föreföllo mellan hennes man och hennes barn. Då hon nemligen talte med den förre, stod hon i orden alltid på de senares sida, och med de senare yrkade och beviste hon, att den förre måste ha rätt. Hennes hjerta var, tror jag, dock ofta en öfverlöpare till de svagares sida, ty då, i vissa fall, allt måste ge vika för Öfverstens jernvilja, smekte Hennes Nåd alltid med fördubblad ömhet sina barn. Hon hade äfven nu talat med sin man för Julie och för hennes förlofnings upplösning, men funnit honom oböjlig, (»omöjlig» sade Hennes Nåd), och då hon nu såg Julie så olycklig, blef hon oförmärkt mot honom, – ej ovänlig – gudbevars! .. men ändå litet mindre vänlig; till utseendet (jag svarar derför, att det ej var i sjelfva verket) något mindre mån om hans välfägnad och vältrefnad i en mängd småsaker. En slags otrefnad, hittills alldeles främmande uti denna famille, rådde inom huset några dagar. 
<sec/>
»Berget vill ej komma till Mahomet, – Mahomet måste väl förfoga sig till berget!» sade en morgon till mig Öfversten med godhetsfullt leende, i det han beredde sig att stiga uppför trappan, som förde till Julies rum. 
<sec/>
I det samma stadnade en reskärra på gården, och Cornett Carl, med upphettade och nästan förvirrade anlets-drag, sprang derur och uppför trapporna, omfamnade med stum häftighet sina föräldrar och syskon, och bad genast derefter att få ett ögonblicks samtal med sin far. 
<sec/>
Ögonblicket växte och blef till en timma, innan Cornetten, med blekt och förstördt utseende, kom ensam ur sin faders rum. Liksom utan medvetande gick han genom förmaket och salen, kom in i Hennes Nåds cabinett, utan att tyckas bli henne eller mig varse, satte sig tyst med armbågen lutad mot ett bord och betäckte med handen sina ögon, såsom plågade dem dagsljuset. 
<sec/>
Med moders-ångest betraktade honom Hennes Nåd, slutligen steg hon opp, strök med sin hand smekande hans kind, i det hon sade: »Min goda gosse! Hvad har du?» 
<sec/>
»Intet!» svarade sakta och med qväfd röst Cornetten. 
<sec/>
»Intet?» upprepade Hennes Nåd, »Carl, du gör mig ängslig, ... du är så blek, ... du är olycklig? ...» 
<sec/>
»Ja!» svarade Cornetten med samma sakta röst. 
<sec/>
»Mitt barn, ... min son! Hvad fattas dig?» 
<sec/>
»Allt!» 
<sec/>
»Carl! ... och du har en mor, som ville ge sitt lif för din sällhet!» 
<sec/>
»Min goda mor!» utropade Cornetten och slöt henne i sina armar, »förlåt mig!» 
<sec/>
»Mitt bästa barn! säg mig, hvad jag kan göra för dig, .... säg mig, hvad som felas dig, – säg mig allt! Det måste finnas någon utväg .... jag skall ej lefva, för att se dig olycklig.» 
<sec/>
»Jag måste bli olycklig, om jag ej i dag kan få en summa eller borgen för en summa af tio tusen riksdaler. Får jag den ej i dag, – är Hermina ... min Hermina, inom få dagar en annans maka! Gode Gud! min hela lifstids och en annan varelses sällhet, skulle jag kunna köpa för denna lumpna penning, ... och det är mig nekadt! Jag har talat vid min far, öppnat för honom mitt hjerta – sagt honom allt. Han har denna summa, .. jag visste det, ... och han ...» 
<sec/>
»Och han har nekat dig?» 
<sec/>
»Bestämdt, afgjordt. Han säger, att den är de olyckligas, de behöfvandes arfvedel, .... och för dessa främmande nödlidandes skull gör han sin son olycklig!» 
<sec/>
Här uppsteg Cornetten häftigt och gick med stora steg öfver golfvet, i det han utropade: »Hvilken nedrig varelse har inför min far vågat svärta Hermina .... denna Guds heliga Engel? Hon skulle bedraga mig! Hon .... Hon älska den förhatliga G***! Han ensam eller hans utskickade ha kunnat ...» 
<sec/>
Här massacrerade Cornetten en vagn med tillhörande hästar (små paltarnes equipage), och Hennes Nåd flyttade förskräckt ur sin sons grannskap en urna med blommor, i det hon uppmärksam på hans klagomål ängsligt frågade: 
<sec/>
»Men hvarföre? .. Men huru?» 
<sec/>
»Fråga mig ej nu!» ropade otåligt Cornetten. »Blott det kan jag nu säga: mitt lifs väl och ve beror på, att jag i dag kan få den nämnda summan.» 
<sec/>
»Jag kan bli den lyckligaste varelse på jorden, – eller den olyckligaste – och jag ej ensam ....» 
<sec/>
»Carl!» sade högtidligt Hennes Nåd, »se på mig! .... Gud välsigna dina ärliga ögon, min son! Ja – jag känner dig, – du skulle ej vilja låta mig göra ett steg, hvars följder jag skulle kunna ångra?» 
<sec/>
»Min mor! ... skulle du ångra, att ha verkat min lefnads sällhet?» 
<sec/>
»Det är nog, mitt barn! Jag går nu att tala med din far. Vänta mig här.» 
<sec/>
I en häftigt upprörd sinnesstämning afvaktade Cornetten sin mors återkomst. Jag såg, att han var i ett ögonblick af den ungdomsyra, som gör att man finner det oerhördt, att någon kan emotstå ens önskningar, ens vilja. Man kan ej i sådana stunder fatta ordet »omöjlighet.» Man tycker sig kunna befalla sjelfva solen, tycker sig kunna rifva upp bergens rötter, eller, hvilket är detsamma, rotade grundsatser i fasta menskobröst. 
<sec/>
Det dröjde länge, innan Hennes Nåd återkom. Julie och Helène följde henne. Hon var blek, tårar glänste vid hennes ögonlock och hennes röst vacklade, i det hon sade: »din Far vill ej, .... han har sina skäl, han tror sig göra .... och gör ganska säkert det rättaste. Men, – mitt goda barn, du kan ändå hjelpas. Tag dessa perlor och juveler, ... de äro mina, ... jag kan disponera öfver dem, ... tag dem. I Stockholm skall du för dem genast kunna få en ansenlig summa ....» 
<sec/>
»Och här .. och här bästa Carl!» sade Julie och Helène, i det de med ena handen framräckte sina dyrbarheter och lade den andra smekande omkring hans hals, »tag äfven detta ... Carl, vi bedja dig, .. tag, – sälj allt, – och gör dig lycklig!» 
<sec/>
En mörk rodnad betäckte den unga mannens anlete och tårar störtade nedför hans kinder. I samma stund steg Öfversten in, stadnade i dörren, och fäste en skarp blick på gruppen i fonden af rummet. Ett uttryck af vrede, blandadt med förakt, flammade upp i hans ansigte. »Carl!» utropade han med stark röst, »om du är nog ovärdig, att begagna din mors och dina systrars svaghet för dig, – att tillfredställa dina blinda lidelser, så har du mitt förakt, jag erkänner dig ej för min son!» 
<sec/>
Djupt olycklig, och nu så djupt misskänd, utgöt den bittraste harm sin galla i den unga mannens hjerta. Han blef dödsblek, krampaktigt sammantryckte han sina läppar, stampade häftigt och var som en blixt utom dörren. Få minuter derefter satt han till häst och sträckte af öfver borggården. 
<chapter/>

<chaptername>Cornetten. Cornetten. Cornetten.</chaptername>

<sec/>
Halloh! det skallar. Den jagade flyr och de jagande följa. Hvilket är villbrådet – En olycklig menniska. Och jägarne? Harmens, förtviflans och raseriets furier. Hur de drifva! En makalös jagt! Den jagade flyr, men de jagande följa. Halloh! Halloh! De släppa ej spåret, – de följa, de följa, genom tätaste skog, uppå dansande bölja, öfver höjd, öfver dal, med gapande qval, ... vilja sluka sitt rof ... det gör lof efter lof, .... men ren mattas dess fart ... Halloh! halloh! nu slutar den snart! 
<sec/>
Framåt! framåt! sporrade den förföljde sin flåsande springare, som flög fraggande öfver häckar och gärdesgårdar. Vild villervalla rasade i hans själ. Yrande fram i ett moln af dam, sträckte han öfver landsvägen genom dystra och skogväxta trakter, under det han sökte döfva hvarje känsla, hvarje tanke i sin själ, och lydde blott det manande framåt! framåt! hvilket dånade i hvart slag af hans febervilda pulsar. 
<sec/>
Stugornas fredliga innebyggare, dem han, lik en stormvind, susade förbi, sprungo förundrade fram i sina dörrar, undrande: »åcken var som skenade?» Och en af dem (Stina Andersdotter i Rörum) försäkrade sig ha sett en hund och en hare komma fram, den ena ur stugan och den andra ur skogen, och, sittande midt emot hvarann, med stirrande ögon betrakta den vilda ryttarn, hvarefter de alldeles föryrade och försagde sprungo om hvarann, haren till stugan, hunden till skogs. 
<sec/>
Den vilda ryttarn, Cornett Carl, stadnade ej förr än vid porten af det oss re’n bekanta skogshuset, kastade sig af hästen och sprang uppför trapporna. Alla dörrar i öfra våningen voro lästa, allt var tyst. Han sprang nedför trapporna. Alla dörrar i den nedra våningen voro lästa, allt var tyst och dödt. Han sprang öfver gården och in i en liten flygelbyggning och ryckte upp en dörr. Gnolande på en psalm, spinnande blår på gnällande rock, satt uti stugan en liten upptorkad gumma. 
<sec/>
»Hvar är herrskapet? Hvar är Fröken Hermina?» ropade den upphettade och nästan andlöse Cornetten. 
<sec/>
»Hä?» svarade blårgumman lilla. 
<sec/>
»Hvar är herrskapet?» skrek med förgörande röst och blick Cornetten. 
<sec/>
»Hva ba?» svarade gumman, i det hon förnöjdt stoppade näsan i en liten snus-ask. 
<sec/>
Cornetten stampade. (En sinkad kopp föll ned från hyllan, tre halta glas klingade samman). »Är ni sten döf?» skrek han fortissimo, »jag frågar, hvart herrskapet här på stället ha tagit vägen?» 
<sec/>
»Vägen! Till Thorsborgs herrgård, menar herrn; jo den går öfver gärdet, och ...» 
<sec/>
»Jag frågar,» skrek Cornetten med förtviflans hela styrka, »om herrskapet här på stället äro bortresta?» 
<sec/>
»Te Wresta?» Ja så, jo den går ...» 
<sec/>
»Det är för befängt,» sade Cornetten förtviflad; »man kan få gallfeber!» 
<sec/>
»Jo, jo, ja så!» suckade den lilla gumman förlägen och förskräckt vid åsynen af Cornettens vrede, och gick stilla att plocka upp bitarne af den sönderslagna koppen. 
<sec/>
En plåtsedel flög henne derunder på näsan, och den främmande var försvunnen. 
<sec/>
»Gud bevara mig! ... Gud välsigna! ...» stammade den förskräckta och förnöjda gamla. 
<sec/>
En annan dörr i samma förstuga sprang nu opp för ett väldigt tag af Cornettens hand. 
<sec/>
I sin spis bredvid sin gris (det vill säga sin unge) satt i rummet en tjock kära mor, matande sin lilla borsthåriga pilt med välling. 
<sec/>
Cornetten upprepade här med häftighet sin fråga, och fick till svar: 
<sec/>
»Jo .. o, di ä bortresta.» 
<sec/>
»Men hvart? säg när ... säg hvart? Lemnades intet bud, intet bref till mig?» 
<sec/>
»Bref? jo, det fick jag ett, att lemna åt Cornetten H***, och ärna mej just gå med det till Thorsborg, bara jag fått en tår välling i pojken, stackars kräk, ... ät, pojke!» 
<sec/>
»Tag i Guds namn brefvet hit genast, skynda, gå på ögonblicket, säger jag, efter det, gå ...» 
<sec/>
»Ja, ja ... jag går bara jag fått vällingstårn i pojken. Han ä hungrig, stackars kräk. Ät, pojke!» 
<sec/>
»Jag skall mata pojken, gif mig skeden, ... gå bara, tag hit brefvet genast! ...» 
<sec/>
Ändteligen går gumman till sin kista. Cornetten står vid spisen, tar med skeden välling ur grytan, blåser derpå med ångestfull min, och kör in i lilla gossens öppnade mun. Gumman vältar om i sin kista, letar och letar. Snusask och smörburk, strumpor och kjortlar, psalmbok och bulla komma efter hvarandra opp och läggas rundt omkring på golfvet, – brefvet kommer ej. 
<sec/>
Cornetten trampar och stampar i plågsam otålighet: 
<sec/>
»Skynda er då! Nå blir det af? Ack!» 
<sec/>
»Straxt, straxt! vänta nu lite, vänta, – här, nej här, – nej vänta lite ... vänta.» 
<sec/>
Vänta! Man kan föreställa sig, om Cornetten var fallen för att nu »vänta litet.» 
<sec/>
Men brefvet kommer ej. Gumman puttrar sakta för sig och muttrar mellan tänderna: 
<sec/>
»Det är borta, – det finns ej!» 
<sec/>
»Det finns ej?» utropar Cornetten och häller i förskräckelsen en sked het välling i halsgropen på gossen, som uppgifver gälla klagorop. 
<sec/>
Brefvet fanns ej. »Pojken måste visst ha fått uti det, tuggat sönder det eller brännt upp det.» Och Kära mor, som är mera bekymrad öfver sin pojkes nöd, än öfver Cornettens, säger vresigt åt den senare: »gå till Löfstaholm, der får ni besked. Herrskapet for ditåt, och Fröken Agnes var häromdagen hos Fröken Hermina.» 
<sec/>
Cornetten lemnar en riksdaler till plåster för den röda halsen, svär halfhögt öfver gås och gåsunge, och kastar sig åter upp på Blanka, hvilken emellertid afbetat det höstgula gräset, som växte här och der på gården. 
<sec/>
Nu till Löfstaholm. En mils ridt inemot. Blanka känner sporrarna och sträcker af i fullt fyrsprång. 
<sec/>
En å skär af vägen. Bron är upprifven och under lagning. Det finnes en annan väg, – men – den gör en fjerdingsvägs krok. Snart frustar Blanka modigt i vågorna, som skölja skummet från dess hals och nos, och kyssa den på sadeln stående ryttarens fötter. 
<sec/>
Tvenne vandrare sågo från något afstånd upptåget. 
<sec/>
»Vet du, mor,» sade den ena med betänklig min, »jag tror, att det är Necken sjelf, som rider på en svart märr ner i strömmen.» 
<sec/>
»Vet du, far,» sade den andra, »jag tror att det är en fästeman, som rider till sin käresta.» 
<sec/>
»Tro mej, min gumma!» 
<sec/>
»Tro mej, min gubbe!» 
<sec/>
Och »tro mej, min läsare,» står ej ryttaren re’n på andra stranden; och framåt, framåt jagar han åter genom skog och mark. 
<sec/>
Arma Blanka! då Löfstaholms hvita murar skymta fram mellan de gröngulbruna träden, är du ej långt ifrån att störta, men vid dessas åsyn saktar ryttaren något sin fart och, kommen upp på gården, får Blanka hvila och pusta vid sidan af trenne andra ridhästar, som vittna om, att Löfstaholm i detta ögonblick har gäster. 
<sec/>
Herr Brukspatronen och Riddaren D*** satt i sitt rum, betraktande, med en tillfredsställd kännares min, ett svartkrits-hufvud, förfärdigadt af den särdeles lofvande dottern Eleonora, och Fru Brukspatronessan Emerentia D***, född J**, stod bredvid, läsande med förtjusningsfull uppmärksamhet ett poem öfver landtlifvets och enfaldens behag, författadt af hennes mycket förhoppningsfulla son, Lars Anders, (som i famillen kallades »den lille Lord Byron»); då Cornett Carl steg häftigt in i rummet, och efter en lätt ursäkt, utan att bry sig om hvad man kunde tänka om honom, hans sinnesrörelse och hans frågor, bad att få veta, hvad man här kände om Baron K***s och hans familles hastiga afresa. 
<sec/>
»Ingenting stort annat,» sade Brukspatron D*** och rynkade pannan, »än att de i går eftermiddag foro här förbi, och att Baron K*** behagade komma opp, för att säga mig ovett, och betala mig igen ungefär fjerdedelen af den summa, som jag af pur godhet lånat honom för eviga tider sedan.... En Dido, – Cornett H*** – af min Eleonora ....» 
<sec/>
Fru D*** tog ordet: »Friherrinnan, eller hvad man skall kalla henne, (ty jag har den idée, att hon är mindre Friherrinna än jag), behagade ej en gång helsa på mig i går från vagnen. Jo jo, man har vacker tack för det att man visar folk politesser! Nej hon satt rak och grann, som en prinsessa i sin vagn, ... sin vagn säger jag, ... jo vackert, ... unga G***s equipage var det; sjelf satt han der med, som fångad fågel i bur, ... och det kanske gjorde henne så stolt ...» 
<sec/>
»G***s vagn? G*** med dem?» skrek Cornetten, »och Hermina?» 
<sec/>
»Satt och tittade ner för sig, som en kalkon. Ja, den flickan har jag blifvit bra narrad på. Jag tyckte, att det var synd med henne, och tillät mina döttrar att ta litet soin om henne och encouragera hennes musikaliska anlag. Therèse hade i synnerhet riktigt engouverat sig i henne. Men jag fann snart, att jag gjort en imprudence, och att hon, så väl som hennes famille, på intet vis var en passande societet för mina döttrar. Allahanda besynnerliga rykten gå om det förnäma herrskapet, – de ha skickat sig på ett vis» ... 
<sec/>
En betjent kom nu in med tobakspipor, dem han ordnade i ett hörn af rummet. Brukspatron D*** fann för godt att ställa samtalet på franska. 
<sec/>
»Oui, c’est une vrai scandale,» sade han, »une forgerie de tromperie! Un vrai frippon est la fille, – je sais ça, – et le plus extrèmement mauvais sujet est sa père.» 
<sec/>
»Son père,» förbättrade fru D*** »et le pire de toute chose c’est son mère. Un conduite, oh! Ecoute, cher Cornèt: dans Italie, le mère et le fille et la père.....» 
<sec/>
Nu uppstod på en gång, i rummet bredvid, ett förfärligt larm, ett skrik, ett skratt, ett väsende och jubilerande utan like. Det gneds på fioler, det slamrades med skyfflar och eldgafflar, det sjöngs, det gnälldes, det peps, och ur detta gny hördes bland alla sorters rop blott med någon redighet dessa: 
<sec/>
»Pappa! pappa! Nu veta vi piecen! Nu är spektaklet i ordning! Hurra, Hurra!» 
<sec/>
Den jubilerande skaran strömmade nu som en brusande forss in i rummet, men då den yra ungdomen fick se Cornett Carl, blef glädjen alldeles ytterlig. Ett allmänt rop uppstod: 
<sec/>
»Iphigenie, Iphigenie! Hurra! Hurra! Cornett H***, Cornett Carl blir vår Iphigenie! Hurra Lefve Iphigenie den andra, lefve Cornett Iphigenie! Lefve.....» 
<sec/>
»Död och helvete!» tänkte Cornetten, under det den vilda skaran ordentligt anföll honom, och sökte draga honom med sig under utrop: »Kom Iphigenie! Kom, Cornett Carl, fort! fort! Vi ska genast göra en repetition! Cornetten skall få hålla sin role i handen ... kom, kom bara!» 
<sec/>
»Hokus pokus öfver Cornett Carl! Fall på knä och uppstå som Iphigenie.» 
<sec/>
Detta sista utbasunerades af den lilla, söta Agnes D***, som sträckte sig upp på tåspetsarne, för att hänga en slöja på Cornett Carls hufvud, men kunde aldrig hinna upp öfver örat. Löjtnant Ruttelin kom till hennes hjelp. Eleonora D*** och Mina P*** hade redan svept en stor shawl öfver hans axlar och tre unga herrar surrade omkring honom ett lakan, som skulle föreställa en kjol. Bland fröknarna D***s sekundanter märktes äfven Löjtnant Arvid. 
<sec/>
Cornetten stretade emot; det var förgäfves; han höjde rösten, skrek till och med, – fåfängt, – han kunde bland larmet hvarken göra sig förstådd eller ens hörd. 
<sec/>
En rigtig förtviflan af pur förargelse bemägtigade sig honom och vållade ett desperat beslut. Användande sin styrka på just icke det höfligaste vis, rodde han med båda armarne, till höger och vänster, folket ifrån sig, slet af sig lakanet och – sprang. Sprang genom en öppen dörr, som han såg framför sig, råkade i en lång file af rum, såg hvarken till höger eller vänster, blott sprang, sprang, sprang! Sprang omkull en piga, tre stolar, två bord och kom sluteligen från rum till rum ut i en stor matsal. På andra sidan om denna var tamburen. Det kände Cornetten, och är i begrepp att sätta af dit, då han med fasa får höra den jubilerande skaran under högljudda klagande rop af »Iphigenie, Iphigenie!» komma genom tamburen honom motande till mötes. I högsta själaångest, och på vägen att vända om och göra sin stora tour å nyo, får Cornetten se nära sig en halföppen dörr, som för till en liten spiraltrappa. 
<sec/>
Som en pil for han nedför den. Den var mörk och lång, – vände och vände. Ren vände det sig rundt omkring i Cornettens hufvud, då ändteligen hans fötter träffade fast land. Han stod i en liten mörk förstuga. Från en på glänt stående jerndörr blinkade en ljus strimma fram. Cornetten gick äfven genom denna dörr. Från ett midt emot beläget fönster, bevaradt med tjocka jernstörar, lyste en matt och nedgående höstsol in, och sken på det lilla hvalfrummets hvitgrå kala stenmurar. Cornetten befann sig, – i ett fängelse? – –  Nej, i ett Skafferi. 
<sec/>
Cornetten sökte efter en utgång. Der var väl i den lilla förstugan en dörr midt emot hvalfdörren, men den skulle öppnas med nyckel, och ingen nyckel fanns. Cornetten sökte och sökte – förgäfves. Han satte sig ned på en brödlår i hvalfvet, befriade sig från shawl och slöja, och hörde med hugnad, huru den vilda jagten der ofvanföre sorlade förbi och sökande hans spår dref omkring i aflägsnare trakter; likväl hördes den alltid nära nog, för att hindra Cornetten att åter tåga upp. Olycklig, harmfull, trött, förbittrad på hela verlden, stirrade han nästan tanklös rakt framför sig. Ett fat med bakelser, öfverlefvor af en postej, af kalfstek och vinbärscrême, stående i solskenet på ett bord, mötte vänligt och vinkande hans blickar. 
<sec/>
Cornetten erfor en besynnerlig rörelse; midt uti sin förtviflan, plågad af tusen qvalfulla tankar, kände han – – hunger! 
<sec/>
Arma menskliga natur! O menniska, skapelsens krona! Stoftets stoft-kung! Är det himmel eller hellvete, som hvälfver inom ditt bröst? – Äta måste du dock! En minut engel, en annan djur! Arma menskliga natur! 
<sec/>
Och tvertom: 
<sec/>
Lyckliga menskliga natur! Lyckliga tvåhet, som allena bibehåller varelsens enhet. Djuret tröstar anden, anden djuret, och så allena kan menniskan lefva. 
<sec/>
Cornetten lefde, – var hungrig – såg mat, och dröjde ej länge att dermed tillfredsställa sin hunger. Pastejen fick sätta till sin fers och sin fogelfyllning. 
<sec/>
Förlåten! förlåten, unga läsarinnor! jag vet, ... en älskare, en romanhjelte i synnerhet, borde ej vara så prosaisk, så jordisk, ... och vår hjelte är kanske i fara att förlora allt ert hulda deltagande. Men betänken, betänken, ljufva varelser, som lefven af rosendoft och känslor, han var karl och värre – Cornett; han hade gjort en lång ridt och ingen bit ätit på hela dagen. Betänken det! 
<sec/>
»Men passar det sig, att på det viset äta ur andras skafferier?» 
<sec/>
Ack, min nådigaste Öfver-ceremoni-mästarinna! då man är rätt olycklig och förbittrad, rätt hjertinnerligt uppledsen vid verlden, – då tycker man att allting passar sig, som någorlunda passar en sjelf, och ej stöter annat än convenancerna. Man har då en rigtig lust att trampa på dessa, som på annat ogräs, och får ofta i en dylik sinnesstämning en skön cosmopolitisk anda, som gör att man känner sig capabel att säga åt hela verlden: »gå ur vägen!» 
<sec/>
Cornett Carl hade så skäligen röjt pastejen ur vägen, då ett i styrka tilltagande gny, förnyade skränande rop af det osaliga »Iphigenie!» samt rammel och buller öfverst i trappan gåfvo honom tillkänna, att jägareskaran hade fått spaning och var honom på spåret. Alldeles utom sig, sprang han till fönstret, fattade med hela sin kraft i en af jernstörarne, i tanka att rycka den lös och kosta hvad det ville komma ut. Den svigtade, men stod på sitt ställe. Allt närmare kom det larmande skallet. I denna förskräckliga stund blänkte i solstrålarnes sken fram en nyckel, liggande längst bort i fönstervrån. 
<sec/>
O räddande stråle! Cornetten griper nyckeln, – den går in i nyckelhålet, – dörren går upp, och såsom jagad af Furier (Cornetten tänkte sig i denna förvirringens stund alla de söta, bildade Fröknarna D*** med Medusæ-hufvuden), flög han genom en lång gång ut i förstugan, nedför trapporna, öfver gården, och upp på Blankas rygg. Knapt satt han i sadeln, förrän, lik en bisvärm strömmande utur bikupans mun, bröt fram ur porten den stojande skaran, sjungande, nej skrikande i chor: 
<sec/>
Cornetten red på, och försvann snart bakom träden för chorsångarnes blickar. Trenne unge herrar, som i deras hjertans lustighet ännu ej fattade annat, än att allt det der gick ut på ett rasande lustigt upptåg, suto i en blink till häst, och förföljde den flyende. 
<sec/>
Då Cornetten å nyo såg sig eftersatt, saktade han hastigt sin ridt, till det jagande triumviratets stora förvåning, som snart upphann honom och omringade honom under gälla skratt och utrop: 
<sec/>
»Aha! aha! Nu ha vi Cornetten fast, nu är ingen hjelp mer! Gif sig fången, Cornett H*** och vänd genast om med oss;» – och en af dem fattade uti hästens betsel. 
<sec/>
Men hans arm blef omildt tillbakaknuffad, och, seende stinnt och stolt på sina förföljare, sade Cornetten med hetta: 
<sec/>
»Om Herrarne haft den minsta smula vett, skulle de genast ha sett, att jag är ingenting mindre än vid ett lynne att leka och lekas med. De skulle nu äfven se, att alla dessa upptåg äro mig i grund motbjudande; ... jag ger dem fan, och er med! ... Lemna mig i fred!» 
<sec/>
»Det der var ovettigt sagdt som tusan!» sade en af triumviratet, och lät sin häst gå i samma skritt som Cornett Carls, under det de tvenne andra herrarne stadnade förbluffade, och, tagande efter en stund sitt parti, gallopperade under gapskratt tillbaka. 
<sec/>
Cornetten red sakta, och såg med en skarp, ond och frågande blick på sin objudna följeslagare, som ur ett par stora klara ljusblå ögon betraktade honom med ett slags ironiskt lugn. 
<sec/>
De båda stumma ryttarne kommo snart till en afväg. Då vände sig Cornetten stolt till sin följeslagare och sade: 
<sec/>
»Jag förmodar att vi skiljas här; god natt, min herre!» 
<sec/>
»Nej» svarade denne vårdslöst och spotskt, »jag har ännu ett par ord att säga er.» 
<sec/>
»När och hvar ni behagar!» sade uppbrusande Cornetten. 
<sec/>
»Åhå! åhå!» sade ironiskt den andra, »tar ni så illa vid er.» »När och hvar ni behagar» äro ju ord som man brukar till en slags inbjudning, att när och hvar man behagar taga lifvet af hvarann. Nå gerna för mig, det kan visst ske »när och hvar ni behagar.» Men denna gång mente jag just ej något så allvarsamt. Jag vill blott följa er, för att hålla er sällskap, för att se, om jag kan litet muntra, litet pigga upp er .... conversera med er.» .... 
<sec/>
»Med visst folk, sade Cornetten, språkar jag helst med värjan i handen, ... det håller på distans ....» 
<sec/>
»Värja,» sade vårdslöst hans motståndare, »hvarför just värja, hvarföre ej hellre med pistoler; de tala högre, och tjena äfven till att hålla folk på distans, – jag slåss ej gerna på värja.» 
<sec/>
»Kanske hälst på knappnålar?» frågade försmädligt Cornetten. 
<sec/>
»Ja, knappnålar; – – eller ock hårnålar» svarade leende hans motståndare, i det han tog af sig hatten, och ur de rikaste flätor, som någonsin prydt ett fruntimmers-hufvud, drog en lång hårnål, på hvilken han (eller snarare, hon) fästade en liten billett, som hon räckte åt Cornetten med de orden, i helt förändrad ton uttalade: 
<sec/>
»Om ni finner detta smärtsammare än ett värjstygn, så förlåt den, som mot sin vilja måste bibringa er det!» 
<sec/>
Och den blåögda ryttaren, Therèse D***, gaf Cornetten en vänlig medlidsam blick, hälsade lätt, svängde om sin häst och försvann snart för hans förundrade blickar. 
<sec/>
En annan känsla målade sig snart i dessa, ty de igenkände på billettens utanskrift Herminas hand. Med känslor, som man lätt skall föreställa sig, öppnade Cornetten billetten och läste följande: 
<sec/>
»Min enda vän på jorden! Farväl! farväl! När du kommer – är det för sent. Jag har måst gifva efter för min mors förtviflade böner. I dag reser jag till Stockholm. I morgon är jag Genseriks maka, ... om jag lefver ännu. Min bror, min vän, mitt allt ... ack, förlåt mig! Farväl! 
<sec/>
Hermina.» 
<sec/>
Brefvet var dateradt från den föregående dagen. 
<sec/>
»Nu till Stockholm!» sade Cornetten med förtviflad och fast föresats att vinna henne – eller dö! »Eviga himmel, haf tack! ännu är det tid!» 
<sec/>
Aftonen började bli stormig och mörk. Cornetten kände intet och aktade på intet omkring sig, men red i fullt sporrstrek fram till gästgifvaregården. 
<sec/>
»På ögonblicket hit med en flink och rask ridhäst!» ropade med dundrande röst Cornetten, »jag betalar, hvad ni vill!» 
<sec/>
En frustande hingst gnäggade snart muntert under den vilda ryttarn, som med röst och sporrar ännu mer äggade hans mod och med en blind otålighets raseri jagade framåt, framåt öfver ...; dock låt oss ett ögonblick hemta andan. 
<chapter/>

<chaptername>»Klä hvitt! Klä hvitt!»</chaptername>

<sec/>
Det var natt. Månans silfverflod strömmade stilla ned öfver Thorsborgs slott, der allt tycktes hvila, ty intet ljus, skimrande fram ur de djupa fönstren, sqvallrade om ett vakande menniskoöga, om ett hjerta, som ingen hvila fann. Ack! – – och likväl .... 
<sec/>
I Öfverstens rum strålade nattens klara lampa in, och upplyste hvar efter annan de i gyllene armar slutna famille-porträtterna, hvilkas gestalter, vid de bleka, blåaktiga strålarnes sken, tycktes åter få lif, och ur fornverldens natt, i hvilkens skuggor deras fröjder och smärtor, hat och kärlek, böner och blickar längesen slocknat, nu skåda fram med stilla, drömmande leenden på deras lefvande ättlings strider med lifvets mörka makter; och i dessa tankarnes andechörer, dem tanken blott förnimmer varna: 
<sec/>
Frid? Stilla vålnader! j viljen trösta. Men det gifves stunder, då tanken på detta grafvens och himmelens ord låter oss gjuta bittra tårar. 
<sec/>
Öfversten stod i sitt fönster och såg ut i den månljusa natten. Hans höga panna var blekare än vanligt, och dunkla lågor framblixtrade ur de djupt liggande ögonen. 
<sec/>
En ojemn stormvind rasslade fram och åter öfver borggården, och förde med sig flockar af gulnade löf, som slogo ringdansar framför den gamla bergfasta byggnaden och påminte om hoffolk, som söka roa deras mörkt blickande furste. Tornflaggorne svängde sig gnisslande, och ett oroligt ängsligt hvinande, sådant man under stormar får höra i stora byggnader, drog jemrande af och an genom slottet. Dessa ljud förtjena att vara olyckors förebud; de ängsla som sorgliga aningar. På himmelen jagade hvita moln i besynnerliga fantastiska skepnader förbi och liknade härar, som med sönderslitna fanor hasta flyende fram. De svepte stormslöjor öfver nattens drottning, som likväl snart med segrande strålar genombröt dessa, och samlade sig slutligen i dunkelgråa massor längre ned mot horizonten. 
<sec/>
Med oroliga och dystra känslor betraktade Öfversten den vilda kampen i naturen. Bittert kände han att ofridens ande hade med sin giftiga andedrägt äfven stört friden inom hans förr så lyckliga och eniga famille. Han, som så högt älskade de sina, som af dem så ömt var älskad tillbaka, han hade nu på en gång likasom blifvit främmande för dem. Maka, barn, aflägsnade sig från honom, – – vände bort sina anleten från honom, – och det var hans skuld; han hade nekat deras böner, – de voro olyckliga genom honom; – och i denna stund, då hans samvete gaf honom vittnesbörd att han hållit fast vid sina principer om det rätta, att utan vank hafva handlat enligt dess stränga men höga idée, – i denna stund höjde sig smärtsamma känslor i hans hjerta, som tycktes anklaga honom att ha misstagit sig i dess tillämpning, – och att derigenom ha vållat lidanden dem han kunnat förhindra, att ha förbittrat de varelsers dagar, dem han var kallad att freda och välsigna. En fysisk känsla af smärta, som var honom egen och som merendels infann sig då hans själ blef plågsamt upprörd, – – en bröst-kramp, som försvårade andedrägten, lät vid dessa dystra tankar känna sig med ovanlig styrka. Han fann sig ensam, ... ingen i denna stund kände ömt för honom, ... ingens tanke sväfvade med bönens fridfläktande dufvovingar omkring honom, – han var ensam! En tår trängde sig fram i hans manliga öga, och han såg upp åt höjden med en dunkel önskan att snart få lemna en jord der qvalen herrska. 
<sec/>
En hvit sky, som hade skapnad af en menniskovarelse med utsträckta armar, sväfvade ensam fram nedanom stjernhvalfvet; – syntes sänka sig allt lägre ner, och de utsträckta dimmiga armarne tycktes närma sig Öfversten. Han tänkte på Elisabeth, – på hennes kärlek, – på hennes löfte att ännu efter döden omgifva honom. Var det ej likasom hennes ande nu ville omfatta honom, – nu, då alla andra öfvergifvit honom? Var det ej hennes vålnad, som nu, då alla kärleksröster kring honom tystnat, nedsteg för att ensam genom natten ropa till honom: jag älskar dig! jag älskar dig! 
<sec/>
Allt närmare kom den vålnadslika skyn; – med vemodsfull trånad följde Öfverstens blick densamma, och nästan medvetslöst höjde han mot den sina armar. Då fattades den hastigt af stormvinden, – de utsträckta armarne sletos från dunstkroppen, och i orediga vilda flammor ryckte lik en hemsk fantasi det hvita molnet förbi, öfver tornspetsarne. Öde var rymden. Öfversten lade handen på sitt bröst, – det var öde der. Några djupa suckar arbetade sig fram ur dess plågade sköte. I denna bittra stund nalkades honom någon med sakta steg, – en arm smög sig under hans; en hand lades förtroligt och ömt i hans hand, och han kände mot sin skullra ett hufvud sakta lutas. Han såg sig ej om, – han frågade ej, – han visste, att hon nu var nära honom, som i så många år med honom delat glädje och smärta; blott hon kunde ana hans förborgade lidande, – blott hon i den tysta natten komma till honom med tröst och kärlek. Han lade stilla sin arm omkring sitt lifs följeslagarinna, och höll henne tryckt mot ett bröst, der snart både den inre och den yttre smärtan stillade sig. Så stodo de båda makarne länge, och sågo stormen fara fram öfver jorden och jaga i skyarne. De sade ej ett ord till förklaring öfver hvad som förefallit, ej ett ord till ursäkt. Hvad behöfdes det? Försoning slöt dem i himmelskt sköte. De stodo, hjerta klappande mot hjerta, de voro ett. 
<sec/>
Stormen, som i hvart ögonblick tilltog, rörde med brusande vinge vid tornklockan, som nyss hade slagit tolf. Dofva klämtslag läto höra sig. Öfversten tryckte fastare mot sitt bröst sin hustru, hvilken i detta ögonblick en ofrivillig rysning genombäfvade. Hon såg upp till sin man. Hans blick var orörligt fästad på en enda punkt, och hennes, i det den följde samma rigtning, förblef snart stilla och stirrande som hans. 
<sec/>
På landsvägen, som man från denna sida såg nästan rakt framför sig ett ansenligt stycka från byggningen, rörde sig en svart kropp, som, under det den skred fram mot slottet, med hvart ögonblick antog en större vidd och en besynnerligare skapnad. Snart kunde man vid månans strålar skönja att den utgjordes af flera individer, som på ett besynnerligt vis sammanpackade och likasom sammanlänkade rörde sig ganska långsamt men samfällt framåt. Nu skymdes den af träden i alléen, – nu syntes den åter, och på närmare håll. Flera karlar tycktes med sorgfällighet bära något ganska tungt. 
<sec/>
»Det är en likprocession!» hviskade Hennes Nåd. 
<sec/>
»Omöjligt! vid denna timma!» svarade Öfversten. 
<sec/>
Allt närmare framskred den dystra massan. Nu kom den in på borggården. Vinden susade vild fram och beströdde den med vissnade löf, och tog med sig flera hattar från bärarnes hufvuden, men ingen gick bort för att uppsöka dem. Tåget gick rakt mot hufvudbyggningen. Nu steg det uppför trappan ... så sakta, så varsamt; .... slag dånade på porten, – allt förblef tyst och stilla en stund, – porten gick opp och tåget in i huset. Utan att säga ett ord, lemnade Öfversten sin hustru, gick hastigt ur rummet, hvars dörr han läste i lås, och sprang ned för trapporna. Bärarne hade nedsatt deras börda mellan pelarne i förstugan. Det var en bår. En mörk kappa betäckte den. Bärarne stodo rundt omkring med ovissa och nedslagna miner. 
<sec/>
»Hvem har ni der?» frågade Öfversten med en röst, som han ej tycktes vilja tillåta att darra. Ingen svarade. Öfversten gick närmare och lyfte upp täckelset. Månen strålade genom de höga göthiska fönstren ned på båren. Ett blodigt lik låg der. Öfversten igenkände sin son. 
<sec/>
O faders-smärta! Skylen med vingarne, o himmelens Englar, edra leende anleten, blicken ej ned på en faders smärta! Slocknen, slocknen, J fästets strålande ljus! Kom, mörka natt, att, med dina heliga slöjor, dölja för allas blickar denna sorg, som ej har tårar, ej har ord. O må aldrig ett menskligt öga med en betraktande nyfiken blick vanhelga en faders smärta! 
<sec/>
Ädle och olycklige far! då vi sågo dina ögon fästas på din son, vände vi bort våra, – men du hade våra brinnande böner. 
<sec/>
Allt husfolket hade jemte mig vid olycksbudets ankomst kommit i rörelse; stumma stodo vi alla omkring båren. Vid en vink af Öfversten och orden: »en fältskär!» kom allt i verksamhet. Ett bud afgick genast till staden, för att afhämta en skicklig, i famillen känd chirurg, och den liflösa kroppen lyftes från båren och bars in i ett rum. De bärandes tårar föllo ned på deras älskade unga herres kropp. Öfversten och jag följde det långsamma, sorgliga tåget. Jag vågade ej se upp på honom, men hörde de djupa, nästan rosslande suckar, i hvilka han med största svårighet andades. 
<sec/>
Då kroppen blifvit nedlagd på en säng, började man, fastän med misströstan, ifrigt använda alla medel, som brukas till afdånade eller skendöda personers återfående. Fötterne borstades, bröstet, tinningar och handlofvar gnedos med spirituösa saker. Blod rann ännu långsamt ur ett hål i hufvudet; det förbands. Sysselsatt vid fötterne, vågade jag en ångestfull frågande blick på Öfversten, – men vände den åter hastigt bort med en rysning. Hans färg var dödens, – en kramp hade sammandragit och vanställt hans anletsdrag. Läpparne voro hårdt sammantryckta, ögonen stirrande. 
<sec/>
På en gång kände jag liksom en lätt darrning gå genom de stelnade lemmar mina händer vidrörde. Jag andades knappast, – den förnyades; – jag såg åter upp till Öfversten. 
<sec/>
Den ena handen höll han hårdt mot sitt bröst, den andra förde han mot sin sons mun. Han fattade min hand och förde den dit, – en svag ånga kändes utgå derifrån. Lätta puls-slag rörde sig vid tinningarne; en suck, – det återväckta lifvets första hälsning, – höjde bröstet, och en matt lifsfärg spred sig öfver ansigtet. Öfversten blickade upp mot himmelen! O med hvilket uttryck! O fadersglädje! Du är värd att köpas med smärtan. Skåden, o himmelens Englar, med strålande blickar ned i ett saligt faders-hjerta! Det är en syn för er! 
<sec/>
Nu öppnades den slumrandes ögon, och speglade sig i den faderliga blick, som med en ångestfull glädjes högsta uttryck hvilade på honom; de förblefvo stilla en stund och tillslötos sakta åter. Förskräckt förde åter Öfversten sin hand till sin sons mun, för att erfara om andedrägten försvagades; då rörde sig de bleka läpparne till en kyss mot den faderliga handen, och ett uttryck fullt af frid och försoning spred sig öfver ynglingens anlete. Han fortfor att ligga orörlig med ögonen slutna, såsom en slumrande, andedrägten svag men lätt, och utan att göra försök till att tala. 
<sec/>
Då den kloka och ömma Helène, jemte mig, satt vid sin brors säng, lemnade Öfversten den, för att uppsöka sin hustru; han vinkade mig att följa sig, och jag sprang upp för trapporna, under det jag nöp mig i kinderna, för att ej se ut som ett dödsbud. Hennes Nåd satt orörlig, med händerna sammanknäppta, – vid månans sken, ej olik en af de bleka vålnader från fordom, som blickade fram omkring henne i tyst famille-krets. Då vi inkommo, sade hon med stilla ångest: »något har händt! Hvad har händt? Säg mig, .... säg mig allt!» 
<sec/>
Med beundransvärdt lugn, med innerlig ömhet förberedde Öfversten sin hustru på den syn, som väntade henne, och sökte med det samma inge henne en tröst och ett hopp, säkert större än han sjelf ägde. Derefter förde han henne ned i sjukrummet. Utan att säga ett enda ord, utan att gifva ett ljud ifrån sig, utan att fälla en tår, gick den olyckliga modern fram till sin son, som nu förekom mig mera döende än nyss förut. Öfversten stod vid sängfoten och bibehöll ännu sin manliga kraftfulla hållning, men då han såg sin hustru sakta lägga sitt hufvud ner på sonens blodiga kudde, med hela moders-kärlekens och moders-smärtans obeskrifliga uttryck kyssa hans bleka läppar, och dessa båda anletens ovanliga likhet blifva ännu mer träffande under den sorgliga döds-skugga, som nästan lika hvilade öfver båda; – då böjde han ned sitt hufvud, dolde sitt ansigte i sina händer och grät som ett barn. Ack, vi gräto alla bittert. Det tycktes oss, såsom skulle den gnista af hopp, som nyss uppblossat, slockna – och det föll ingen in att tänka, det modren skulle öfverlefva sonen. 
<sec/>
Och likväl – jordiska sorger, frätande smärta, hvassa svärd, som genomträngen själens innersta, – j döden ej! Lifvets underbara frö kan nära sig af sjelfva sorgen, – kan, likt polypen, sönderstyckas och åter sammangro, och fortvara – och lida. Sörjande mödrar, makar, brudar, döttrar, systrar, – qvinnliga hjertan, som sorgen alltid djupast träffar och söndersliter, – j bevittnen det. J hafven sett edra älsklingar dö, – – trodden er dö med dem, – och lefven dock, – och kunnen ej dö. Men hvad säger jag? – om j lefven, om j kunnen undergifva er att lefva, – är det ej derföre, att en fläkt från högre orter har gjutit tröst och kraft i edra själar. Kan jag tvifla derpå – och minnas dig, ädla Thilda R.., sörjande brud af den ädlaste man. Du hade emottagit hans sista suck, – med honom hade du förlorat allt på jorden, – din framtid var mörk och glädjelös, – och ändå var du så undergifven, så mild, så vänlig, så god! Du grät, – men sade tröstande åt deltagande vänner: »tro mig, – det är ej så svårt!» O! då förstod man att det finnes tröster dem jorden ej ger. Och då du, sökande att skingra din smärta, sade: »Jag vill ej genom min sorg oroa honom;» hvem kunde tvifla på, att han, hvars sällhet du, på andra sidan om grafven, ännu sökte vårda, var nära dig, och omgaf dig ännu med sin kärlek, och stärkte och tröstade dig: 
<sec/>
»Och syntes henne en Engel af himmelen och styrkte henne.» 
<sec/>
Tålige lidande! hell eder! J uppenbaren Guds rike på jorden, och visen oss vägen till himmelen. Ur törnekransen på edra hufvuden se vi eviga rosor spira. 
<sec/>
Men jag återvänder till den tröstlösa moder, som olyckans första, oväntade slag öfverväldigade. Hon hämtade sig – för att genomgå en lång pröfvotid, – ty länge vacklade hennes älskling mellan lif och död. Hon sjelf saknade styrka och rådighet, att rätt vårda honom. Hade ej Helène varit, – hade ej Öfversten varit, och hade (skam te sägandes) icke jag varit, så, .... men nu voro vi alla och derföre (och genom Guds Nåd) blef Cornetten – vid lif. 
<sec/>
I tider af sorg och betryck förena sig själarne. När yttre olyckor storma in på oss, – då sluta vi oss till hvarann, och det är merendels vattnade af smärtans tårar, som vänskapens och tillgifvenhetens skönaste blommor uppväxa. Inom famillen utplånar merendels en gemensam olycka alla små stridigheter och misshälligheter, för att på en punkt förena alla sinnen, alla interessen. Det är i synnerhet då döden hotar en älskad medlem, som alla missljud inom famillekretsen tystna; som blott harmoniska, om än sorgliga, känslor röra alla hjertan, stämma alla tankar, och bilda en fridens vallmokrans, i hvilkens sköte den älskade sjuklingen hvilar. 
<sec/>
Efter Cornett Carls händelse och under loppet af hans sjukdom, var allt obehag, all spänning inom famillen H*** försvunnen; all omsorg, alla känslor, alla tankar förenade sig omkring honom; och då hans lif var utom fara, då han började tillfriskna, – o huru lifligt kände man ej, hur högt man älskade hvarann, – och hade ett så obeskrifligt behof att göra hvarann lyckliga, – huru fruktade man ej, att på något vis förmörka den klarnande himmelen. 
<sec/>
Det var innerligt rörande att se ... men jag begriper ej hvad som kommer åt mig i dag att vilja vara så hjertans rörande, – och ha mina läsare att gråta, både åt min sorg och åt min glädje, – såsom fölle ej onödiga tårar nog i känslofullhetens urnor, – eller som hade jag sjelf blifvit hjertängslig vid Famillen H***. Låtom oss derföre göra en flygande visit hos Famillen D*** och se om vi der kunna få litet roligare. Genom kraften af min trollstaf (den eländigaste gåsfjäder på jorden) går jag att flytta oss, nemligen mina läsare och mig, på ett ögonblick till 
<chapter/>

<chaptername>Löfstaholm.</chaptername>

<sec/>
Frukost var inne. Bordet var fullsatt med folk. På bordet stodo bålar och det proponerades skålar. 
<sec/>
»Ta mig tusan!» sade en röst (som kanske läsaren igenkänner) »har jag ej lust, att ännu engång just i botten dricka fröken Eleonoras skål!» 
<sec/>
Hans pionröda, pigga granne sade vänligt varnande: »hvad skall Julie H*** säga om det?» 
<sec/>
»Julie H***? Jag bryr mig, ta mig tusan, litet om hvad Julie H*** säger, ... fröken Julie får se sig om, huru hon ställer för sig med sina capriser. Det kunde falla mig in, ta mig tusan, att en vacker dag skicka henne igen förlofningsringen .... ja ja! ....» 
<sec/>
»Skål Arvid! (skrek Löjtnant Ruttelin), en skål för sjelfständiga männer!» 
<sec/>
»Och för deras vänner!» skrek den lille Lord Byron. »Jag mente vänninnor,» hviskade han till Eleonora, »men det passade ej, – för rimmets skuld – förstår du?» 
<sec/>
»Ja, det bryr jag mig litet om,» svarade hon. 
<sec/>
»Löjtnant Arvid! Löjtnant Arvid P***, Jag får den äran att dricka er skål!» ropade Brukspatron D***. 
<sec/>
»Och jag, och jag, och jag!» upprepade flera röster. 
<sec/>
»Slå i din grannes glas, Eleonora!» 
<sec/>
»Mitt herrskap! Jag proponerar en skål för Löjtnant Arvids fästmö, .... att hon må besinna sig, och hvad hennes lycka tillhörer – och taga honom till nåder åter ..» 
<sec/>
Ja, att hon må .... 
<sec/>
Mitt herrskap, ... ta mig tusan, .... mitt herrskap, – det är något, som jag ta mig tusan frågar litet efter. Jag har stor lust, att ej ta henne till nåder – jag, ... men .. men att, .. ja att skicka henne igen förlofningsringen, ... ta mig tusan! 
<sec/>
Skål för sjelfständiga männer! Skål för Löjtnant Arvid! 
<sec/>
»Och skål för flickor utan capriser; skål för min Eleonora och hennes systrar!» ropade Brukspatron D***. 
<sec/>
Skål! Skål! 
<sec/>
»Det tål!» .... tillade med en grimace den lille Lord Byron. 
<chapter/>

<chaptername>The och Souper.</chaptername>

<sec/>
Jag hade nyss den äran, att se mina läsare på en liten dejeuner; jag skall nu utbedja mig den, att få undfägna dem med en liten souper. Nå, nå, blifven ej förskräckta! Den blir ej stor, ej grann, ej lik en uppvaktning hos hans Excellens Ennui, och kommer ej att hålla er i vakopina öfver midnatten. 
<sec/>
Jag dukar opp ett litet rundt bord i det blå Cabinettet på Thorsborg. Midt på bordet har Helène ställt en stor korg med Vindrufvor, och kringkransat den med Astrar, Löfkojor och flera blommor, som ännu färga sig under höstsolens bleka strålar. Omkring den lysande Bacchus-kronan äro utbredda dessa enkla rätter, dem man får reda på i sagan om Philemon och Baucis, samt i alla idyller, der det blir fråga om att soupera. Jag spiller således intet papper med mjölk och grädda och andra herde-rätters uppräknande. 
<sec/>
Hennes Nåd skulle likväl kanske ej förlåta mig, att så der alldeles i tysthet förbigå ett fat med honungskakor, ur hvilka flödade en aromatisk saft, samt en stor tårta (vid hvilkens förfärdigande hon sjelf lagt handen) med plommonfyllning, – lätt och läcker och delikat mer än man kan ... Öfversten påstod väl, att han, sedan han ätit en liten bit, kände något tungt i magen, – men (som Hennes Nåd, äfven litet ledsen sade) »man vet ej, hvad som tynger folk ibland. Herrarne ha så mycket kuriösa ideer.» 
<sec/>
I det ögnablick, för hvilket jag utber mig benägna läsares uppmärksamhet, slutade Hennes Nåd att för femte gången från en vattenkarafins propp söka gnida bort en fläck, som slutligen befanns vara en egenhet af sjelfva glaset, och således, ty värr, inamovibel. I det genom en lampa mildt upplysta rummet, samlade sig småningom Julie (utan förlofningsring), Professor L ..., Magistern med disciplar, och slutligen inträdde, mellan sin far och Helène, Cornett Carl, som för första gången, sedan sitt fall från hästen, förenade sig med famille-kretsen under aftontimmarne. Hennes Nåd gick med tårar i ögonen emot honom, kysste honom, och gaf sig ingen ro, förrän hon satt honom ned i soffan emellan Öfversten och sig, beqvämt lutad emot mjuka dynor, hvilka hon äfven ville ställa opp omkring hans hufvud på ett sätt, som blott genom vingade cherubers hjelp kunde ha bestånd. Också betraktade Öfversten med hemlig skadefröjd och några lakoniska »Aj!» huru kuddarne ramlade till höger och vänster. Hennes Nåd försäkrade, att Öfversten blåste på dem. Då hon fått det någorlunda, som hon ville, satt främmande, sprang, att till deras välfägnad offra sin enda gås! Och jag – – som bjudit stort souper-främmande – och kan undfägna dem hvarken med gås, kalf, eller kalkon! – Jag skäms ögonen ur mig! – hon tyst och betraktade med ett ömt, vemodigt leende sin sons bleka ansigte, under det tårar, dem hon sjelf ej märkte, tillrade långsamt nedför hennes kinder. Öfversten såg så länge på henne med en mildt allvarsam blick, till dess hon af dess uttryck blef väckt till uppmärksamhet på sig sjelf, och hon besegrade genast sin rörelse, för att ej störa sin älskade sjuklings lugn. 
<sec/>
Det var sött att se, huru små paltarne, med aptitfulla blickar och öppnade munnar, buro till den sjuka brodern af de goda saker, dem Helène lade för vid bordet, och huru de hade så obeskrifligt svårt att släppa tallrikarne ifrån sig. Julie låg på knä bredvid sin bror och valde från ett fat, som hon ställt på soffan, de största och vackraste drufvor, dem hon räckte honom. 
<sec/>
Jag hade nog haft lust att fråga Professor L ..., hvilken bok läser Professorn så andäktigt och uppmärksamt? Han hade antingen svarat: »Julie» eller ock blifvit litet illa vid och slagit upp efter bokens titelblad, hvilket hade sett bra misstänkt ut, nemligen – hvad hans läsning i boken angick. 
<sec/>
I större delen af det lilla sällskapets blickar låg denna afton något alldeles ovanligt, – en spänning, en liflighet, något, med ett ord, likt det, som tindrar i barnens ögon, då de om julaftonen vänta på Julbockens ankomst. 
<sec/>
Cornett Carl allena var nedslagen och tyst; det liknöjda, matta uttrycket af hans ögon tolkade ett glädjelöst hjerta, och fastän han vänligt och mildt svarade på alla de ömhetsbetygelser, hvarmed han öfverhopades, låg något så sorgligt i sjelfva hans leende, att det framlockade nya tårar i Hennes Nåds ögon. 
<sec/>
Emellertid gick Magistern, fiskande efter någon, som ville spela Schack med honom. Han hade mer än en gång på brädet uppställt och omställt alla schackpiecerne, och hostat minst sju gånger, för att ge en slags signal, att hugade motståndare måtte veta att anmäla sig. Men då ingen stridslysten syntes till, drog han sjelf ut på korståg, för att uppsöka och utmana dem. Professor L ..., som först såg sig hotad med en utmaning, stoppade näsan så allvarsamt in i boken, att Magistern förlorade modet, att här våga ett försök, och vände sig till Julie, – som flög af till andra ändan af rummet. Dernäst gjordes en lof till Helène, – men hon var så sysselsatt med serveringen, – nu kom han med beslutsam mine rakt på mig. 
<sec/>
»Jag måste,» sade jag, »gå och se efter om vi ha månsken i afton.» (Vi hade sista dagen i nedan.) 
<sec/>
Den stackars Magistern kastade slutligen, med en djup suck, blicken på små paltarne, hvilka just voro inbegripna i tårtan, och uppmanade dem att »göra snart ifrån sig,» emedan han ärnade visa dem schackpiecernes gång. 
<sec/>
Öfversten, som blåste på sitt thé och småleende betraktade rörelserna i det lilla sällskapet, upphof nu sin röst, och sade i det han gaf hvart ord en ovanlig tonvigt: 
<sec/>
»Jag har i dag hört berättas, att vår granne, Löjtnant Arvid P***, lär hos fröken Eleonora D*** söka (och äfven finna) tröst för en viss annan ung frökens obeständighet.» 
<sec/>
O! hvad Julie rodnade. Professor L ... släppte sin bok i golfvet. 
<sec/>
»Jag tror,» fortfor Öfversten, »att detta kan bli ganska bra. Eleonora D*** är, tror jag en förståndig flicka, som har reda på sig sjelf, och förstår att på bästa sidan taga andra. Arvid P*** är ett godt parti för henne, och hon ett godt parti för Arvid. Jag önskar dem all möjlig lycka!» 
<sec/>
»Jag äfven!» sade halfhögt Julie, och smög sig till sin far, förtjust öfver att uti hans ord finna ett gillande af hennes förlofnings upplösning. Hon såg på honom en stund, med ett uttryck, hvaruti hopp, glädje, ömhet och tvifvel omvexlade, men då hans blick, full af faderlig mildhet, log mot hennes, lade hon sina armar omkring hans hals och gaf honom flera kyssar än jag kunde räkna. 
<sec/>
Professor L ... slog armarne omkring sig sjelf, (i behof förmodeligen att omfamna någon) och betraktade den vackra gruppen med en blick, ... o! huru vältalig är stundom en blick! 
<sec/>
»Gif mig ett glas vin, Beata!» ropade Öfversten – »jag vill dricka en glad och glädjebringande skål. Ett glas Svenskt vin, det förstås!» 
<sec/>
(Vänlige läsare! det var bär-vin, han mente, – af mig tillverkadt. Förlåt detta mitt lilla skryt.) 
<sec/>
Jag slog uti åt Öfversten. 
<sec/>
»Din skål, min son Carl!» ropade han med strålande blick. 
<sec/>
I samma ögonblick klingade ett grannt Harpaccord melodiskt från rummet bredvid. En elektrisk stöt tycktes härvid genomfara alla, i vårt rum befintliga, personer och en slags illumination tändes i allas ögon. Cornetten ville springa upp, men qvarhölls af sin far, som laggt sin arm omkring honom, under det att Hennes Nåd, i vånda öfver hans synbara häftiga sinnesrörelse, slog öfver honom mera Eau de Cologne, än som billigt och angenämt var. På detta harp-accord följde ett annat, och ännu ett annat. Så utgöt sig småningom, likt vällukterna under en vårmorgon, en tjusande ström af sköna och rena melodier, som än steg, än sänkte sig med oändlig ljufhet och så välgörande trängde till hjertats innersta, att man hade kunnat säga, det en Engels fingrar vidrörde alla dess strängar. Till dessa toner förenade sig snart en ännu mer förtjusande. En ung qvinnoröst, ren, klar och ljuf, som i början var darrande, men småningom antog allt mera säkerhet, och allt mera hänförande uttryck, sjöng: 
<sec/>
Hvad gjorde Cornetten emellertid? I hans ögon blixtrade ett glädjens och förtjusningens fyrverkeri. Hans fötter rörde sig, han sträckte ut sina armar; men qvarhållen af sin fars arm, bön och blick, kunde han ej komma opp ur soffan. Äfven saktade sig hans häftighet under loppet af sången; känslor af stilla salighet tycktes intaga hans själ, och han såg opp i taket med en blick, som tycktes skåda himmelen öppen. 
<sec/>
Hennes Nåd, som emellertid hade gått ut, kom vid sångens slut åter in, hållande vid handen den förtjusande sångerskan, – den englasköna – – Hermina. Öfversten steg opp och gick emot dem. Med en verklig faders-ömhet omfamnade han den intagande varelsen, och presenterade henne högtidligt i sällskapet, som sin fjerde älskade dotter. 
<sec/>
Må ingen förtänka Cornetten, att han ej genast sprungit opp och kastat sig på knä för sin älskade. Han kunde det verkligen ej. Känslan af hänryckande sällhet var för stark för hans afmattade krafter, – och en ögonblicklig svimning öfverföll honom i den stund, han såg inträda, vid sin moders hand, den älskade varelse, som han trott vara för alltid för honom förlorad. Hennes Nåd stjelpte nu rent af öfver honom ut hela sin Eau de Cologne flaska. 
<sec/>
Då han åter öppnade ögonen, mötte de Herminas, som, fulla af ömhet och tårar, hvilade på honom. Öfversten tog de unga älskandes händer och förenade dem. Hela famillen slöt en krets omkring de båda sälla. Ord talades ej, men dessa blickar, dessa leenden, fulla af kärlek och sällhet – o! huru mycket bättre äro de ej än ord! 
<chapter/>

<chaptername>Förmodadt Chor från mina Läsare:</chaptername>

<sec/>
»Men huru? Men hvad? Men hvarföre? Men när? Men hur kom, hur gick det till?» 
<sec/>
Jag skall ha den äran att methodiskt och ordentligt, som det höfves en husrådinna, deröfver afgifva min 
<chapter/>

<chaptername>Förklaring.</chaptername>

<sec/>
Då ett gelée är inemot färdigkokadt, slår man äggehvitor uti, för att (som det heter i konstspråket) klara det. Så äfven, då en roman, liten berättelse eller annan litterär hopkokning af samma art, nalkas sin fulländning, slår man till med en explication eller förklaring, för att reda grumlet; och denna har merendels mycket af ägghvitans egenskaper, nemligen att vara seg och sammanhållande, klar och förklarande och temligen smaklös. 
<sec/>
Jag ser redan, hvilka grimacer här göras åt mitt äggehvits-capitel, och är sjelf litet orolig och ängslig för det, som för allt segt, och tror jag gör bäst, att i stället för mina egna pränta ord, gifva mina läsare del af en conversation, som, en vacker November-eftermiddag, ägde rum mellan Fru D*** och Fru Mellander, som var hennes, så väl som hela traktens, nyhets- och annonce-blad. För att fria mina läsare från att bli förledda af de båda fruntimrens misstag och gissningar, vill jag (Fru M ... och Fru D*** ovetande) på scenen införa en souffleur, det vill säga en flägt af sanningens anda, hvilken antingen den far fram öfver verldshistoriens fält eller genom husliga lifvets minsta dörrspringa, är en vigtig, alltid dyrköpt auxiliaire eller hjelpreda. Min souffleur har för öfrigt det olikt med den, som är engagerad vid vår kungliga theater, att han soufflerar ej aktörerne, men auditorium fram på rätta spåret. Men till saken. reddes eller uppkoktes genom ett vingelée. Såsom skyldig tacksamhets minnesgärd för hjorthornets afkomma, dukar hon nu opp dermed till desert. 
<sec/>
Nå, min söta Fru Mellander, nå ändteligen – välkommen! ... Jag har väntat minst en half timma. Caffet är inemot kallt ... jag får visst låta värma det ... 
<sec/>
Gubevars! min lilla Hennes Nåd ... kallt eller varmt, nog är det bra för mig. 
<sec/>
Nå, Fru Mellander, nå ... hvad nytt? 
<sec/>
Jo, min lilla Hennes Nåd, nu har jag Gudskelof reda på allt ... En sockerbit till, om jag får be ... 
<sec/>
Nå berätta, berätta då! Jag har hört sägas, att den lilla skogsnäbban der borta, – Hermina, är som eget barn upptagen inom H***-ska famillen, ... att hon och Cornett H*** äro förlofvade, och att det skall bli bröllopp med det första. 
<sec/>
Först efter tre år, säger Öfverste H***. Cornetten skall först resa och se sig om i verlden; och Hermina (säger Hennes Nåd) måste först lära sig svenska landthushållningen – och dertill behöfver hon väl tre år på sig. 
<sec/>
Jag tyckte, att någon talte här nära; – äro vi ensamna? 
<sec/>
Ingen christen själ kan höra oss. 
<sec/>
Nå, då skall jag berätta min lilla Hennes Nåd en faslig historia, ... men se, ... inte vill jag, att det skall heta, att jag sagt det här ... 
<sec/>
Ingen christen själ skall få veta det. 
<sec/>
Nå väl! Det förhåller sig så här. I begynnelsen utomlands var den här nuvarande Friherrinnan K*** gift med en Svensk Adelsman, som hette någonting på Stjern ... och hade med honom en dotter, ... just den här vackra ungen Hermina, som hvarken far eller mor frågade stort efter – ty se! de ville ha haft en son, och flickan lär ha haft svåra dar hemma. Nå ... emellertid kommer Baron K*** dit utomlands ... i Taljen ... eller hur landet heter, och får se den vackra frun, – Herminas mor, ... blir alldeles rasande kär i henne och hon blir öfvergifvet kär i honom. Det får hennes man reda på, ... det blir ett förskräckligt spektakel i huset, och emellan de båda herrarne slagsmål. 
<sec/>
Duell! 
<sec/>
Summan var den, att Baron K*** måste resa ur landet. Nu kom han till Sverige åter och lefde der en tid bortåt ogudaktigt och spelade och rustade, så att hans affairer kommo alldeles i oordning. Då får han en dag veta, att den vackra fruns man der utomlands dött, – och reser prompt ut, och tänker att få sig en vacker fru, och med den vackra frun penningar till att betala sina skulder. Nå – han friar till enkan, – hon ger honom ja, – gifter sig med honom i tysthet, tänker sedan få förlåtelse derför af sin gamla far, – men han (en rik och förnäm patron) blir rosenrasande och gör henne arflös. Ja, – de nygifta hade aldrig ett gudslån att lefva utaf utomlands. Nå, – då kommo de vackert hit – och i samma momang gör ett handelshus bankrutt, uti hvilket Baron K*** lär ha haft hela resten af sin förmögenhet, – och nu sprungo creditorer från alla sidor på honom, – och han måste ordentligt gömma sig undan dem, och derföre bodde han i det lilla skogshuset der borta och tålte se hvarken hund eller katt, – och kom dit händelsevis folk, så var han som en arg tjur, så elak, – och var ond på sin fru, som han trodde narrat dit menniskorna. Ja, – der lär ha varit ett olycksaligt och eländigt lefverne ... 
<sec/>
Men huru kom unga H*** dit? 
<sec/>
Ja, det vete Gud! ... det har jag ej kunnat få rätt på, ... men dit kom han, – och de båda unga menniskorna förälskade sig i hvarandra. Nästan i samma vefva kommer äfven dit den vackra, rika fideicommissarien G*** och blir också kär i lilla Hermina. 
<sec/>
Det är alldeles obegripligt! Den flickan är ju alldeles icke vacker ... ingen fraicheur, ingen kolorit ... 
<sec/>
Ack! hvad är hon bredvid de söta Fröknarna D***? – som en rädisa bredvid rödbetor. 
<sec/>
Fru M ... menar förmodligen rosor. 
<sec/>
Pioner. 
<sec/>
Ja, – så menar jag precist, ... det förstår sig. Hvar var jag nyss? Jag har det. Nå, ... den unga H*** reste emellertid bort och blef borta hela sommaren, och fideicommissarien gick jemt till K***s och gjorde sig artig. En vacker dag så friar han, – och hvad tycks? Hermina vill ej ha honom – och ger honom rakt nej. Nå, då lär det ha blifvit ett väsen i huset. 
<sec/>
Flickan förekom mig alltid som en romanesk toka. 
<sec/>
På hösten sätta alla Baron K***s kreditorer till, och vilja ha penningar eller sätta honom i fängelse. Se, lilla Hennes Nåd, saken är den, att han lär ha öfver sommaren hemligt vistats i Stockholm och spelt och vunnit, och dermed uppehållit dels hushållet, dels kreditorerne en tid. Men på en gång vände sig lyckan, och han kom i ett förskräckligt trångmål. Då svor han en dyr ed, och sade till Fideicommissarien G***, »betala för mig tio tusen riksdaler genast, – och ni får Hermina till hustru.» Och han svarade: »så fort hon blir min hustru, betalar jag summan på momangen.» Baron ville först skrämma Hermina till att säga »ja.» Men det tog ej. Då kastade han sig på knä för henne och bad, och Friherrinnan gjorde så med, – och flickan grät och sade blott, »gif mig ännu tre dagars tid.» Föräldrarne ville ej, men måste gifva efter; och under dessa dagar skref hon till Cornett H***, att han måtte hals öfver hufvud komma hem ... 
<sec/>
Mindre ordagrannt. 
<sec/>
... att han skulle betala penningesumman och få henne till hustru. 
<sec/>
Så skref hon ej. 
<sec/>
Ett intrigant stycke! 
<sec/>
Ja visst! Nå ... Cornetten kommer hem alldeles utom sig, vill ha penningar af sin far, som ... säger nej ... 
<sec/>
Ja, ja! gubben lär allt vara snål. Nå det öfriga vet jag. Det blef en dispute mellan far och son. Öfverstinnan kom dertill; ... de sade hvarandra sottiser ... 
<sec/>
Falskt! 
<sec/>
Ja det blef ett ordentligt famille-krakel. Cornetten red bort desperat, ... kom till skogs-stället, fann K***s bortresta, blef som ursinnig, red hit och dit hela dagen, och träffade slutligen en bekant, som han manade ut. 
<sec/>
Falskt! 
<sec/>
Ja ... och blef hemburen om natten som död till sina föräldrar. – Men hvart hade K***s tagit vägen? 
<sec/>
Det förhåller sig så här. Det kom folk ut, som positift ville taga fast på Baron K***. Då stormade han och Friherrinnan med böner på Hermina, – så att hon i sin hjertångest säger ja till allt. Fideicommissarien talade med kreditorerne och lofvade, att betala dem om några dagar. Och så för han Hermina till Stockholm, för att der följande söndagen låta lysa i ett för allt, och straxt derpå låta viga sig; allt skulle gå så i tysthet och brå-hast, ty alla, i synnerhet Fideicommissarien, voro de rädda för den unge H***. 
<sec/>
Men hur kom det sig, att brölloppet ej blef af? 
<sec/>
Jo, derföre att Hermina blef sjuk och nästan halftokig, som den här Clamentina i Grandson – (en roman, Hennes Nåd vet) – och hon var på vägen att göra slut på sitt lif. 
<sec/>
Falskt! 
<sec/>
Huru gudlöst! 
<sec/>
Då blef hennes mor ängslig och skickade bud på Öfverste H***, med hvilken hon förr lärer ha varit mycket bekant ... 
<sec/>
Falskt! falskt! falskt! 
<sec/>
Som Souffleuren tyckes af de tre talande vara den, som har bäst reda på piecens gång (förmodeligen derföre att han håller manuskriptet i handen), så må han träda ensam fram på scenen och söka göra reda för, hvad han så capabelt skriker på att andra anföra falskt. 
<sec/>
Mitt gunstiga herrskap, saken är den: Herminas själs-lidande, under hvilket hon länge kämpat, vållade verkeligen under de afgörande dagarne hos henne en slags stilla yrsel, som förskräckte alla som omgåfvo henne. Genserik G***, som i Stockholm fick höra huru förtviflade K***s affairer voro och som tydligt märkte Herminas motvilja för sig, drog sig ur spelet, och försvann på engång, utan att man visste hvart han tagit vägen. Baron K*** insåg snart, att ingenting kunde rädda honom från undergång, och beslöt att rymma, – och hans hustru att följa honom. Det var i denna stund af hopplöshet, som en ny stjerna uppgick för de båda olyckliga makarne. – De närmade sig till hvarann, – de gräto tillsammans; – öfver det förflutna sänktes förgätenhetens slöja, – de lofvade att stödja hvarann i deras mödosamma vandring, – den fordna kärleken vaknade, och lät dem ana, att om de bevarade dess eld, skulle de äfven i eländets djup kunna äga någon sällhet. Friherrinnans hjerta, hvars is lidandet tycktes ha brutit, blödde för Hermina, och fasade för hennes öde, att med sina olyckliga föräldrar irra kring verlden, ett rof för nöd och elände. En afton satt hon betraktande den sköna, bleka, af sorg och sinneslidande tärda flickan, som nu låg i en stilla slummer; hon kände sitt hjerta sönderslitas, och qväfvande sin stolthets-känsla, fattade hon pennan och skref följande rader till Öfverstinnan H***: 
<sec/>
»En förtviflad mor anropar en moders barmhertighet. Inom ett dygn skall jag lemna Stockholm, för att fly ur Sverige. Min dotter kan och vill jag ej medtaga. Jag vill ej se henne bli ett rof för eländet, – ty det är eländet, som jag går till mötes. Er aktningsvärda charakter, den godhet jag sjelf sett framlysa i ert ansigte har gifvit mig mod, att vända mig till er med denna bön ... (o! hörde ni den dock af mina darrande läppar uttalas, – såg ni i mitt bröst det sönderslitna och äfven ångerfulla modershjertat – ni skulle bönhöra mig): upptag – upptag mitt barn i ert hus, i er famille! af barmhertighet upptag det! Tag min Hermina i ert beskydd – tag henne som kammarjungfru åt era döttrar – dertill åtminstone måtte väl Marchese Azavellos dotterdotter anses kunna duga. Nu är hon svag och sjuk – svag till kropp och sinnen, nu duger hon ej till mycket, ... men haf tålamod med henne ... Ack! jag känner det – jag blir bitter – och jag borde vara ödmjuk! Förlåt mig! och om ni vill frälsa mig ifrån förtviflan – så hasta – hasta som en tröstens engel hit, och slut i hyllande armar mitt beklagansvärda barn. Då skall jag välsigna er och bedja för er; o! måtte ni aldrig äga en stund, så bitter som denna! 
<sec/>
Eugenia A***.» 
<sec/>
Detta bref erhöll Öfverstinnan H*** några dagar efter sin sons olyckshändelse. Hon visade det åt Öfversten. De båda makarne reste genast till Stockholm, – och återkommo med Hermina, hvilken de från denna stunden visade faders och moders ömhet, och som snart i detta fridens och kärlekens element, som omslöt henne, uppblomstrade så skön, som säll. Hvardagslag, som ser något talträngd ut. 
<sec/>
Få personer på lifvets theater älska de stumma rolerna. Hvar och en vill dock gerna i sin ordning komma fram och säga något, om intet annat så åtminstone: »jag heter Peter» – eller »jag heter Paul, se på mig! eller hör på mig!» och som jag, Beata Hvardagslag, ej vill tillfoga mig den oförrätt, att synas blygsammare än jag är, så träder jag åter fram och säger »hör på mig.» 
<sec/>
Baron K*** försvann hastigt med sin fru ur Sverige. De styrde sin kosa till Italien, der Friherrinnan ville göra ännu ett försök att blidka sin far. De väntade sig, att under denna resa kämpa med alla de vidrigheter, som brist och fattigdom kunna förorsaka; men det blef för dem annorlunda. På flere ställen, under vägen, fingo de röna ett, dem alldeles obegripligt, förekommande af dem alldeles okända personer. I åtskilliga städer lågo penningesummor tillreds för dem att upptaga, – en god engel tycktes följa dem och vaka öfver dem. Friherrinnans bref till sin dotter innehöllo dessa underättelser. 
<sec/>
»Det der allt är min mans verk,» sade en dag till mig Hennes Nåd med ett strålande uttryck af stolthet, ömhet och glädje. »K*** har varit hans fiende under deras ungdomsår, – och tillfogat honom mången oförrätt. Fastän de sedan denna tid varit alldeles skillda åt, vet jag att min man ej glömt det, – ty glömma kan han ej, – men sådan är hans hämnd.... Han är en ädel menniska – Gud välsigne honom!» 
<sec/>
Jag sade: »Amen!» 
<chapter/>

<chaptername>Sista upptåget.</chaptername>

<sec/>
Enkefru Prostinnan Bobina Bult satt i sin reskärra, med tömmar och piska i sina fasta händer. Rundt omkring henne voro instoppade i hö en mängd viktualie-varor i påsar och byttor, – midt ibland dessa hennes goda vän C. B. Hvardagslag. 
<sec/>
Augusti-qvällen var mild och vacker, vägen god, hästen munter, och ändå såg det illa ut med fru Bobinas framfart, – ty framför henne körde med tomt lass en ung bondgosse, som tycktes ha föresatt sig att pröfva hennes tålamod, i det han körde steg för steg med sin vagn, hindrande oss att köra förbi, derigenom att, då vi vände åt höger, vände han åt höger, och då vi åt venster sökte komma om, var han der framför oss. Under allt detta sjöng han af full hals visor af det oss mest obehagliga innehåll, såg sig ofta om på oss och skrattade försmädligt. Jag såg upp till Fru Prostinnan Bobina Bult, (ty jag är (Gunås!) et litet fruntimmer, och hon är högväxt och rak och bastant, som ett mast-träd) och jag märkte, huru hennes underläpp sköt fram på ett sätt, som jag visste betydde vrede, såg hennes haka och hennes nästipp färga sig högröda samt de små grå ögonen skjuta harmens pilar. Flera gånger hade vi med goda och onda ord uppmanat gossen att lemna vägen fri – men förgäfves. Prostinnan Bobina bet sig i läppen, gaf mig, utan att säga ett ord, tömmarne att hålla, hoppade ur kärran, tog några dugtiga steg och stod, ett tu tre, vid vår plågares sida, tog honom med kraftig hand i kragen, drog honom ur lasset ned på marken, innan han hann betänka sig på att göra motstånd, och gaf honom med det bastanta skaftet af piskan några slag på ryggen, i det hon frågade honom om han ville be om förlåtelse och göra bättring, eller vidare pröfva kraften af hennes arm. Förmodeligen var han redan tillräckligt öfvertygad om dess mindre vanliga styrka, ty han blef hastigt ödmjuk och ångerfull och lofvade allt hvad man ville. Prostinnan Bult tillät honom nu att resa sig upp, och höll en kort, men kraftig botpredikan, hvars slut var så vackert att det rörde mig, rörde henne sjelf, och äfven Bondgossen, som med sin hattskärm torkade tårarne ur ögonen. »Jag känner dig» tillade slutligen fru Bobina, »du är ifrån Åminne socken; din far har länge varit sjuk, du kan komma till mig i Löfby, i morgon söndag, och få något åt honom.» 
<sec/>
Vi foro nu obehindradt vidare, men hade ännu under vägen ett och annat uppehåll. På ett ställe hjelpte vi en gumma, som kört omkull med sitt lass; på ett annat steg fru Prostinnan ur, för att med mycket besvär göra loss ett stort svinkreatur, som satt sig fast i en gärdsgård och hvars oharmoniska jemmerrop trängde till hjertats innersta. 
<sec/>
Vid solens nedgång sågo vi dess strålar hälsa Löfby. Smala rökpelare stego korkskrufslika upp ur kojornes skorstenar, spridde sig i den klara aftonluften och förenade sig i en liten lätt och genomskinlig sky, som lik en rosenfärgad flors-pell sväfvade öfver byn, som, med sina snygga stugor, gröna trädgårdar och sin sorlande, klara å, gaf en täck anblick, under det vi sakta foro en långsluttad backe nedför, som snart utbredde tvenne armar, hvaraf den ena bar till vårt hem, beläget en femtio steg från byn. 
<sec/>
Korna kommo hem i långa rader från betesmarkerne, för att låta mjölka sig, med binglande bjellror och fridsamt bölande. Vallhorn hördes. Bondflickorne lullade med klara och bjerta röster, och till dessa ljud förenade sig äfven kyrk-klockornes bing bong, hvilka på lördagsqvällen sjöngo »God natt!» åt veckan och bådade hvilodagen. Fru Bobina Bults anlete blef gladt och högtidligt. Alla menniskor helsade vänligt och vördnadsfullt på henne, och vänligt helsade hon på alla. Då vi kommo fram till vår lilla skola, bröt barnsvärmen fram ur huset under högljudda glädjerop, och omfamnade henne med yrande förtjusning och ömhet. Smekord och pepparkakor utdeltes åt alla. 
<sec/>
Många göromål upptogo nu Prostinnan Bobinas tid. Den ena pigan hade nyss väft ner en väf, den andra nyss bommat upp en annan; dessa skulle Prostinnan se på. 
<sec/>
En dräng hade huggit sig i benet; det skulle fru Prostinnan förbinda; en liten sjuk gosse i en granngård gaf sig ingen ro (berättade hans mamma), innan han fått se fru Prostinnan. Tvenne såta makar hade blifvit osams och slagits – dem skulle fru Prostinnan dömma emellan, m. m. m. m. 
<sec/>
Först talade Fru Bobina med alla sina skolbarn, höll bön med dem alla, grät med en liten, djupt ångerfull öfver en allvarsam förseelse under loppet af dagen, förmanade en annan, gaf låford åt en tredje, kysste och välsignade dem alla, och gick se’n till sina pligter utom hus. Då klockan slog elfva, hade hon förbundit såret, först dugtigt läxat opp, sedan försonat makarna, tröstat lilla gossen, m. m. Då kom hon åter, såg på väfvarne, förordnade om arbetet och hushållet för morgondagen, åt i hast tvenne potäter med litet salt, och gick sedan till andra ändan af byn, för att gifva en på henne väntande, sjuk och olycklig mor glädjefull underrättelse om dess nu från lastens vägar återkomna barn. 
<sec/>
Jag satt emedlertid på mitt rum. Fyra små flickor lågo till sängs omkring mig, med rosenröda kinder, på snöhvita lakan sofvande stilla. 
<sec/>
Den lugna, vackra Augusti-natten, som var så varm, att jag kunde ha mitt fönster öppet; tystnaden och hvilan omkring mig, de sofvande barnens lätta andedrägt hade något ljuft och fridgifvande, som väckte hos mig dessa stilla vemodiga känslor, som sprida lugn öfver det närvarande och ofta flägta oss med minnena af våra flydda år. Månan, denna vän af mina barndoms- och ungdomsdagar, uppsteg, och blickade vänlig och blek öfver björklundarne in i mitt rum. Dess ljus smög smekande öfver barnens slutna ögonlock, sken sedan stilla på ett anlete, som lifvets dagar hade låtit förblekna, – på ett bröst, hvars känslor åren dock ej förmått lugna. O! huru underbart! på de vänliga strålarna sväfvade fram alla de mig så kära, sorgliga och glada minnen af mitt förflutna lif, – huru klara stego de ej fram ur natten och trängde till mitt hjerta, så lifliga och varma! Alla de personer, med hvilka jag under min lefnad kommit i beröring, och som blifvit mig kära eller betydande, tycktes vilja samla sig omkring mig och öfva å nyo sitt inflytande genom ord och blickar. Famillen H***, från hvilken jag nu i nära ett års tid varit skild, kom i denna stund mig så nära, att jag tyckte mig kunna tala vid dess älskvärda medlemmar, fråga dem, huru allt stod till inom deras hem, – om de voro lyckliga, om de ännu kommo ihåg mig? Ja – om? Ty jag hade på lång tid ej fått från dem minsta hugkomst-tecken, ingen rad, intet ord. En barnsligt ängslig känsla af att vara glömd – att dock ej rätt tillhöra någon, – att för varelser, dem man högaktar och älskar, dock vara så litet – så intet, – intog för ett ögonblick mitt hjerta. Jag måste gråta – och, med näsduken för mina ögon, satt jag ännu, då Prostinnan Bult som från gården hade sett mig i fönstret, kom in. Hon frågade allvarligt, såsom den der vill ha reda på saken, och jag erkände ödmjukt min svaghet. Hon förebrådde mig den med eftertryck, förmanade och kysste mig med moderlig ömhet samt bad mig att genast gå till sängs, och för hennes skull bevara en, redan under längre tid, aftagande hälsa. 
<sec/>
Hon lemnade mig, – men jag lydde ej ännu, slog eld, tände mitt ljus, och satte mig att skrifva moraler – – till mig sjelf. Jag hörde derunder klockan slå tolf och half ett. Då blef det på en gång buller i huset, och straxt derefter sprang någon uppför trappan, som gick till mitt rum. Min dörr gick sakta opp – och Enkefru Prostinnan Bobina Bult, i nattmössa och tofflor, med sitt sängtäcke öfver axlarne, – stod der med glädjetindrande ögon – och ett tjockt bref i handen, som hon räckte mig: »Från H***s! Från H***s,» hviskade hon. »Jag tänkte ej vänta längre på stadsbudet, ... men just som jag skulle lägga mig, hörde jag det komma. Jag hade en aning! God natt! God natt! Gud gifve dig glädje!» Och borta var fru Bobina Bult. 
<sec/>
Jag fick glädje. Julies Bref var, som följer: 
<sec/>
Det är en liten prestfru, som skrifver till dig. Sedan två månader är jag ej mera Julie H***, utan Julie L***. Jag har ej haft mod att skrifva förr. Jag har varit yr i hufvudet och hjertängslig en tid bortåt. Orsaker: först den förskräckliga vördnad, jag hade för min kära man, – ja, – jag visste verkeligen en tid ej, hur jag skulle bära mig åt med min beundran för Professor L***, känslan af min underlägsenhet, och min dyrbara egenkärlek, som ej ville låta på något villkor Julie H*** komma hos mig, – hur skall jag säga, – i vanpris. Och sedan – den välsignade landthushållningen! – kor och får och ägg och smör och mjölk m. m. och en syndaflod af småsaker, – och sedan mamma, som var så orolig och ville hjelpa mig, men, ... nå, – småningom kom dock allt så förunderligen i ordning. Lilla Guden med pil och båge hjelpte mig. Min goda L*** var, tror jag, ännu mera angelägen om att behaga mig, än jag honom, – ja, han var och han är, Gud ske lof, riktigt kär i mig. Se’n jag såg det, blef ingen nöd, – jag repade mod. Kor, kalfvar och höns frodades, under hushållets stora gryta blef det frisk eld, – och Mamma blef lugn, Gud ske låf. Och min man, – nå det förstår sig, han var nöjd, – ty jag var nöjd med honom. 
<sec/>
Beata, vet du, hvad jag ber morgon och afton, ja stundeligen, af hela mitt hjertas innersta »o Gud gör mig värdig min mans kärlek, gif mig förmåga att göra honom lycklig!» och jag har fått mycken förmåga, – ty han är (så säger han, och det synes) mycket lycklig. Om du visste, hur frisk han ser ut, hur glad! Det är derföre, ser du, att jag håller ordning på honom, han får ej nu mera fara illa med sig, som förr, och sedan – sitter han ej mera uppe om nätterna, – det har han vant sig af med. Och ändå tänker och skrifver han (det erkänner han sjelf) friare och kraftfullare, än förr. Dessutom aktar jag mig noga, att störa eller ofreda honom, då han är på sitt arbetsrum, skrifver eller läser. Åh! .... Då jag bra gerna vill se honom ett ögonblick, (han är ändå vacker, Beata!) så smyger jag sakta in, gör honom något litet puts, såsom att lägga en blomma i hans bok eller kyssa hans panna eller sådant, och går sedan helt tyst ut igen och får, då jag vänder mig om för att stänga dörren, alltid se en skymt af hans öga, som liksom stjäl sig till att följa mig. 
<sec/>
För öfrigt arbetar jag på, att bilda mig till en rigtigt aktningsvärd pastorska. Jag vill att man skall kunna kalla L***s hustru ett mönster för matmödrar i församlingen. Tro ej, att jag med allt detta glömmer bort eller vårdslösar min lilla yttre menniska; o nej! jag rådfrågar rätt ofta spegeln, men vet du hvilken spegel jag helst rådfrågar? Jo, den jag ser i L***s ögon. Det är så roligt att se sig en beau. 
<sec/>
O Beata! huru mycket förädlar det ej, att vara förenad med en menniska, som man högt aktar och vördar, och som tillika är så god! Som Arvids hustru, hvilken intet-varelse hade jag ej blifvit, hvilket icke-lif hade jag ej fört? Nu känner jag, med innerlig glädje, mig med hvar dag stiga högre i min egen och i min mans aktning. Det är en lycksalig känsla – att stiga! 
<sec/>
Vet du att Arvid är gift, – för öfver tre månader sedan. Hans hustru, Eleonora D***, ser alldeles för mycket vaken ut, – och han ser, man kunde säga – nästan nödtorftigt munter ut. Jag fruktar, att hans goda ro är litet störd. Stackars Arvid! De unga tu ge emellertid granna fester och kalaser. Gubben P*** far (säkert med afsigt) mest alla dagar här förbi med sitt spann, Svanorna, och sin sonhustru i den vackra Landauen, och kör helt långsamt, såsom tyckte han sig köra min lyckas likprocession; – men jag matar mina ankor med gladt och sorgfritt hjerta, nickar vänligt åt Eleonora, och tackar den evigt Gode för min lott. 
<sec/>
Det är Lördags afton. Jag väntar min man hem. I berceaun utanför mitt fönster har jag dukat vårt lilla aftonvards-bord, sparris från vår trädgård; sköna hallon och mjölk, L***s älsklings-rätter, utgöra måltiden. Den englalika Hermina Linnæa pryder just nu bordet med blommor. Hvad hon är skön, hvad hon är god, hvad hon är obeskrifligt älskvärd, kan ingen tro! Hon har nästan stuckit ut oss andra hos våra föräldrar – och man förlåter henne det dock så gerna. Ack, bror Carl! du har funnit en skön perla. Från Medelhafvets kuster skiljes han nu snart, för att i hans älskade Nord återfinna sin lifs-perla och sluta henne uti ägta ståndets mussla. Hu! huru kom jag till den trånga bilden? Dock, den må stå qvar. Blott kärlekens sol strålar in i perlemo-boningen, skall den gunga fram på lifvets flod, en liten Lycksalighetens Ö. Carl skrifver hem så roliga och interessanta bref. Hans själ blir som ett Museum, bland hvars klenodier Hermina skall lefva. Det blir ju sannerligen, som perla i guld. Du vet ju hvad som hände min bror, innan han lemnade oss? En vacker afton somnade han – Cornett, och vaknade – Löjtnant. Var det ej charmant? 
<sec/>
I morgon komma mina älskade föräldrar och mina syskon hit till middagen. Det blir en glädjedag. 
<sec/>
Jag har sagt dig huru lycklig jag är, och likväl hyser jag ännu en önskan och en rätt liflig, hvars uppfyllande skulle sätta rågan på mitt lycks-mått. Min goda vän, här är i vårt hus ett litet rum, vackert och trefligt, med gröna tapeter och hvita gardiner, (precist som du älskar det): med utsigt åt ängar, der tjocka kor makligt beta, hvilka gifva den skönaste mjölk. I rummet är ett bokskåp, en ..... dock, beskrifva är så långt! – kom och se det, och om du tycker om det, samt tror att du kan finna dig med värd-folket – så – kalla det ditt. Min goda vän, kom till oss, – kom .... Nu hör jag L*** komma på långt håll. Han kommer in i mitt rum. Jag skall låtsa ej se eller höra honom. Man bör ej skämma bort männerne och komma dem att tro, det man lyss på deras steg. Ja, ... hosta, ... tag mig i famn, ... jag skall ej röra mig, ej släppa pennan. Man måste ej ge efter alltid; man bör ej skämma bort sin .... 
<sec/>
(L. skrifver.) 
<sec/>
hustru; och derföre måste Julie lemna mig pennan, och, sittande i mitt knä, se mig skrifva hvad som innerligen skall gräma henne: 
<sec/>
Vår goda vän Beata, kom till oss! Vi vänta dig med öppna armar. I vårt hem måste du finna dig väl. Kom och se huru jag håller Julie i tukt. För att nu redan ge dig ett prof derpå, skall hon ej, oaktadt all sin ifver, skrifva ett ord mer i dag. 
<sec/>
Jag vill skri .... 
<sec/>
Jag gråter, jag skrattar, jag är utom mig, – och ändå måste jag skrifva. Vet du, hvem som är här? hvem, som kom just nyss? Gissa, gissa! och jag har ej tid att låta dig gissa. Emilia är här, min syster Emilia! Emilia den goda, Emilia den glada, Emilia den vackra – den lyckliga Emilia! Och Algernon är här och den lilla Algernon! den präktigaste lilla pojke på jorden. Mamma dansar med honom, Pappa dansar med honom, Emilia dansar, Algernon dansar, L ... dansar .... vänta, vänta jag vill komma och sjunga, och kan ej skrifva ett ord mer, så sannt jag heter 
<sec/>
Julie. 
<sec/>
P. S. Beata återkom till oss! 
<sec/>
ber 
<sec/>
Famillen H***». 
<sec/>
Älskvärda och lyckliga famille, jag tackar dig, – men Beata skall ej komma. Jag skall skrifva detta svar i morgon. Oskyldiga barn, som slumren omkring mig, jag skall blifva hos er, emedan jag kan vara er nyttig. Försakad glädje skänker ofta en tillfredsställelse af högre art – skänker frid. O! må jag blott känna den, under det hvar dags stilla bölja enformigt, men lugnt framhvälfver, och för mig närmare den tysta stranden, – och hvar dag skall vara välsignad. 
<sec/>
Nattliga dimmor uppstiga på ängarne, båda morgonen och mana mig till hvila. Kring min lefnads kulle stiger ock en kylig ånga, – då den kommer närmare, skall jag skrifva än en gång, och taga afsked af Famillen H***. 
