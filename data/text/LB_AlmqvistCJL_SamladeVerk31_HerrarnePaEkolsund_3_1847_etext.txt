<title>Herrarne på Ekolsund</title>
<title_subTitle>Del 3</title_subTitle>
<title>Herrarne på Ekolsund.</p>
<chapter/>

<chaptername>FEMTIOANDRA KAPITLET.</chaptername>

<chaptername>OFÖRKLARLIGT HINDER.</chaptername>

<sec/>
Kunna saker blifva tyngre att draga nattetid? 
<sec/>
Den romantiska vägen vesterut ifrån Stäkes färja löper förbi ruinerna af det gamla slottet, och lemnar hela ön vid slutet af en ansenlig backe, stupande rätt utföre till ett smalt sund, Ryssgrafven, hvilket likväl på det ställe, der vägen framgår, blifvit igenfyldt, så att Stäkesholmen här egentligen sammanhänger med Näslandet, och således icke är en ö. På andra sidan om Ryssgrafven höjer sig landet åter och vägen bildar en backe, motsvarande den förut omtalade på Stäkessidan, ehuru något mindre. 
<sec/>
När man reser fram här i månljus om natten har man en ovanligt skön utsigt öfver den mellan de begge höga landen inneslutna viken, hvilken slutligen vidgar sig till en stor och bred sjö, utgörande en del af Mälaren. Men denna utsigts skönhet är dock blandad med mycken hemskhet. Natt-scenen är graflikt tyst; tallarne synas i halfmörkret resligare än om dagen; alla skuggor skimra i en förfärande längd. 
<sec/>
Robert Augustin hade farit öfver Ryssgrafven, och hans hästar arbetade att komma uppför den backe, som här mötte. Då hans resvagn var så lätt, borde det hafva gått utan svårighet för två hästar, att i fortsatt traf snart hinna backens höjd. Men de trafvade ej: de ville knappt gå. De stretade med vagnen, som om de dragit ett lass tackjern; och på sina ställen stannade de tvärt. Kusken brukade piskan flitigt; de stackars hästarne förnyade då sina ansträngningar, men fingo ändock vagnen ej fortare fram än i gående. Löddern stod om dem. Grefve Robert fann detta underligt, och han tillsade kusken att skynda sig uppför backen. 
<sec/>
”Det går nog, herr grefve; men det går långsamt.” 
<sec/>
Men jag önskar ej åka så långsamt. 
<sec/>
”Det är mig omöjligt att få fram hästarne fortare.” 
<sec/>
Och vagnen är dock så lätt? 
<sec/>
”Om ursäkt .. men grefven måste ha några tunga varor med sig.” 
<sec/>
Tunga varor? Visst icke. 
<sec/>
”Då begriper jag icke huru det kommer till.” 
<sec/>
Jag har ingenting alls med mig, utom mitt schatull, och ... ha! tillade han sakta, detta spegelfodral, som .. 
<sec/>
I ögonblicket påminde sig Robert Augustin, att hexeri blifvit brukadt med det inuti liggande. Det upprann genast för hans minne, huru han hört berättelser om osynliga troll på vagnar, hvilka gjort dem så tunga, att hästarne med största möda knappt förmådde draga dem. 
<sec/>
”Men,” fortfor han högt till kusken, ”jag må hafva med mig hvad som helst, så är det åtminstone icke mera eller tyngre, än det varit förut i dag, då ett par hästar utan svårighet drog alltsammans.” 
<sec/>
Ja, men det var på dagen, anmärkte kusken; nu är det natt. 
<sec/>
”Kunna saker blifva tyngre att draga nattetid?” 
<sec/>
Vissa saker, ser grefven. 
<sec/>
”Vissa! Hvilka saker?” 
<sec/>
Ja, det förstår jag icke, svarade kusken undvikande, och gaf sina hästar ett nytt rapp, likasom på försök; men det hjelpte föga. De arma kreaturen hoppade väl till och gjorde en satts, men gingo snart åter i samma tröga passgång. 
<sec/>
”Hvad menar du, säg?” utbrast gref Robert. 
<sec/>
Åh, jag menar just ingenting. 
<sec/>
”Ingenting? tror du på spöken?” 
<sec/>
Jag vet icke hvad det skall heta. Men f-n är kanske mera lös om natten än vid solsken; och om han har del i några varor, så lär han vilja taga igen dem, eller sitta och rida derpå, medan han arbetar dermed, förstår grefven; och det kan tynga. 
<sec/>
”Hm.” 
<sec/>
Hvad vet jag? 
<sec/>
Gref Robert såg sig om med en hemsk uppmärksamhet. I detsamma tyckte han sig höra rörelse på andra sidan om viken. Han kastade ögat tillbaka på den tillryggalagda vägen, och varsnade tydligen hästtraf i den höga motsvarande backen på Stäkeslandet. 
<sec/>
Det gick en kall kåre öfver hans rygg. 
<sec/>
”Här komma några ryttare efter oss!” sade han halfhögt. 
<sec/>
Det skulle jag tycka om, inföll kusken. Det är alltid bättre att resa i sällskap nattetid, vet grefven. 
<sec/>
”Nå, du kan hafva rätt: jag är icke emot ett godt sällskap. Vi kunna då invänta dessa ryttare.” 
<sec/>
Invänta! Det behöfs icke. De hinna oss nog, herr grefve. 
<sec/>
”Allt detta förefaller mig i högsta grad besynnerligt! Jag har lust att stiga af, för att se, om jag kan upptäcka hvad som hindrar hästarne. Håll ett ögonblick!” 
<sec/>
Kusken stannade. Grefve Robert steg ned ur resvagnen. ”Kör nu!” sade han. 
<sec/>
Kusken slog en klatsch med piskan. Men samma svårighet syntes vidlåda hästarne att draga vagnen. 
<sec/>
”Håll!” sade Robert ännu en gång. ”Jag vill göra ett eget slags försök.” 
<sec/>
Han öppnade vagnslådan, framtog spegelfodralet, som han erhållit af fru Björnram, kände derpå och fann det ganska lätt. Han stack det under armen, och började gå några steg på landsvägen. 
<sec/>
”Så! försök att köra nu,” sade han åt kusken. 
<sec/>
Denne slog åter till en klatsch i den månskensklara nattluften, för att reta hästarne till verksamhet. I ögonblicket gjorde de en ny ansträngning, och funno vagnen så fjäderlätt, att det bar utaf i ilande fart. Robert stod ganska häpen på vägen med sin förtrollade skatt under armen. Han ropade efter kusken att hålla; men denne tycktes hvarken höra eller se. Det skenade tydligen, och han förlorade snart sin vagn ur sigte mellan de höga träden, som omgåfvo vägen. 
<sec/>
Då grefve Robert, slagen med bestörtning och derjemte ganska brydd för resans fortsättning, här som bäst stod och såg sig omkring, märkte han bakom sig de begge ryttare nalkas, dem han förut varsnat i backen på andra sidan om viken, och som nu i sin ordning passerat Ryssgrafven, för att begifva sig uppför samma backe, der Robert upplefvat sin svåra händelse. 
<sec/>
Ehuru till lynnet föga meddelsam eller fallen att begära hjelp, tvangs likväl här grefve Robert af nöden att närma sig till den ena af ryttarne. De hade saktat trafven uppför backen. 
<sec/>
”Ett ord, min vän!” ropade han. 
<sec/>
Hvem står der vid landsvägen? utbrast von Pahlens betjent till sin herre, som red på den andra hästen. 
<sec/>
”Är det en röfvare eller tiggare? Jag ser ej rätt i halfdagern huru han är klädd.” 
<sec/>
Ha! det är von Pahlen, sade Robert Augustin sakta till sig sjelf, i det han igenkände rösten. 
<sec/>
”Nå tala, hvad vill ni?” ropade von Pahlens följeslagare. 
<sec/>
Grefve Robert sökte förställa sitt mål, för att ej derpå röjas af von Pahlen. ”Jag är hvarken tiggare eller röfvare,” svarade han, ”utan en resande, för hvilken det nyss har skenat här i backen. Kusk, hästar och vagn hafva farit sin kos, och jag står här.” 
<sec/>
En tråkig belägenhet! 
<sec/>
”Jag anhåller om den godheten, att herrarne, som synas hafva starka hästar, behagade rida fatt mitt åkdon, hjelpa kusken, om han ej kan hjelpa sig sjelf, och laga, att han snart återkommer till mig med vagnen. Jag skall emellertid beträda vägen till fots, och på detta sätt fortskaffa mig så långt jag kan, min vagn till mötes.” 
<sec/>
Hela denna framställning tillkännagaf en resande af stånd, som lidit någon olycka. Von Pahlen kunde ej höra det, utan att hans ridderlighet förmådde honom, att erbjuda den okände sitt biträde. Han fann det alltför sorgligt, att en person så der midt i natten skulle befinna sig till fots på en ödslig skogsväg. Han föreslog honom derföre, att sitta upp på lakejens häst, om han behagade, och på detta sätt snart, såsom man borde hoppas, inhemta sitt eget åkdon. 
<sec/>
Grefve Robert, som fortfor att förställa sitt mål, för öfrigt talade så litet som möjligt och höll sig på ett visst afstånd från von Pahlen, lyckades att vara obekant för denne. Han betänkte sig ej, utan mottog förslaget, att sitta upp på den ena af hästarne. Den tiden var det icke en så stor ovanlighet, som nu, att två personer intogo en hästrygg, så fort djuret hade styrka nog att bära dem. Helst om natten, då ingen vidare just kunde blifva vittne till färden, gick det väl för sig. Betjenten makade sig upp ur sadeln, för att gifva bättre rum åt den fremmande. Robert Augustin satte ena foten i stigbygeln, men var icke rätt vig att komma upp i sadeln, emedan han höll sin skatt under andra armen. Hoflakejen fattade honom i handen och hjelpte honom. Han kom upp, ehuru ej utan obeqvämligheter, enär, huru man tager det, två alltid utgöra för mycket på en hästrygg. Emellertid var han nu så långt kommen, att han hade det andra benet kastadt öfver sadeln, då hästen oförmodadt började stegra sig och visa tecken till högsta ostyrighet. Robert, som måste bjuda till att icke falla af, sattes derigenom i nödvändighet att bruka begge sina armar. Vid den snabba och instinktiva rörelse, han ögonblickligt måste göra, släppte han spegelfodralet, hvilket han hittills så noga hållit under venstra armen. Det föll ned på landsvägen. Hästen upphörde nu att stegra sig, men satte utaf i sträck, liksom betagen af den högsta förskräckelse. Von Pahlen begaf sig efter så fort han kunde; men hans häst, ehuru god trafvare, ville dock icke skena. Den Hessiske kavaljeren kände en djup förargelse vid tanken på sitt ständiga öde, att ej kunna börja en resa, utan att genast utsättas för händelser. 
<sec/>
Han kunde under tiden likväl ej annat göra än söka fortkomma. Det går ändå an så länge här inga afvägar finnas, sade han till sig sjelf; men tänk om jag sättes i förlägenhet att ej hitta, sedan jag blifvit beröfvad min vägvisare i detta fremmande land? 
<sec/>
I dessa tankar red han framåt, och for snart om Näs kyrka. Man kan här se trakten temligen långt framför sig, i synnerhet då luften är så ljus, som den var denna natt. Vägen höjde sig åter, och von Pahlen märkte en gård på backens sjelfva ås. 
<sec/>
När han red upp dit, fann han en mängd personer i rörelse. I sjelfva verket befann han sig nu på Tibble. 
<sec/>
Man hade här lyckats fasttaga grefve Thotts skenande hästar, hvilka jemte vagnen stodo i ett skjul, och flåsande gåfvo tillkänna den hastighet, hvarmed de hitkommit. Von Pahlen fann äfven sin betjent, som stigit af och höll den stannade hästen vid betslet. 
<sec/>
”Hvar är den fremmande herrn, som gjort oss hela denna ledsamhet?” utbrast den Hessiske kavaljeren. 
<sec/>
Han har gått in på Tibble för att skaffa sig nya hästar, svarade hoflakejen. 
<sec/>
”Nå godt! han må vara derinne, jag är icke angelägen att taga afsked af honom. Jag är tvärtom rätt glad att hafva sluppit honom,” vidtog von Pahlen. ”Låtom oss ofördröjligen fortsätta resan.” 
<sec/>
Hoflakejen, som endast stigit af medan han inväntat sin herre, satte sig nu ånyo upp med friskt och gladt mod. Så redo de begge vidare, utan att von Pahlen fått veta hvilken den mannen varit, som sammanträffat med honom. 
<sec/>
Ryttarne fortsatte sin väg och hade snart Tibble så långt bakom sig, att de förlorade det helt och hållet ur sigte. 
<sec/>
Grefve Thotts kusk, som lyckats få sina hästar att stanna vid Tibble, hade längesedan tillsagt om nya. Men grefve Robert sjelf var inne hos gästgifvaren, för att af honom erhålla ett par karlar till biträde vid den promenad, han ämnade företaga tillbaka till backen vid Ryssgrafven. Det var honom så högst angeläget att återfå sitt spegelfodral, med inneliggande, att han utan det knappt ansåg sin resa löna mödan. Han frågade gästgifvaren, om någon besynnerlighet vidlådde vägen ofvanför Ryssgrafven, efter hans hästar skenat der? 
<sec/>
”Det händer ibland, att der är otyg,” svarade mannen och såg på den fremmande herrn. ”Huru gick det till?” 
<sec/>
Robert berättade sin förargliga händelse. Gästgifvaren runkade på hufvudet. ”Herrn bar kanske ej något eldstål på fickan, när det skedde?” frågade han. 
<sec/>
Eldstål? Nej, det hade jag ej, svarade grefve Robert. 
<sec/>
”Jag kunde tro det,” vidtog gästgifvaren allvarsamt. 
<sec/>
Nå, kan jag ej bekomma ett sådant, om jag nu går dit för att hemta hvad jag förlorat? Jag skall betala allt hvad derför begäres, och derjemte gifva hederlig vedergällning åt den som följer mig, slöt han. 
<sec/>
Den saken var icke svår att uppgöra. Gästgifvaren framtog ur en låda det behöfliga, och beslöt att i egen person vara den hederliga resanden följaktig. 
<sec/>
När således grefve Robert i sällskap med den gode mannen kom ut på Tibbles gård, blef han icke mera varse den häst, hvarpå han så hastigt kommit ditridande; och ej heller såg han betjenten vid hästens sida. 
<sec/>
”Hvart hafva de tagit vägen?” frågade han en skjutsgosse, som stod i närheten. 
<sec/>
Det kom nyss en herre till, som red, svarade denne. Och derpå steg lakejen upp på sin häst; och de foro begge af härifrån som alladi. 
<sec/>
”Ha!” utbrast grefve Robert. ”Von Pahlen har redan hunnit hit? Och han har nu ridit i väg med sin lakej. Alltså har han bekommit försprång för mig! Han skall komma till Ekolsund före mig? Hvilket öde! Förvånande hinder? Men fort, fort; jag måste först hafva åter det som jag mistat i den förtrollade backen, och sedan är jag nödsakad påfinna något sätt att hindra von Pahlens resa. Han har ännu flera mil fram. Det måste kunna gå.” 
<chapter/>

<chaptername>FEMTIOTREDJE KAPITLET.</chaptername>

<chaptername>FRUN PÅ FISKBRUNNA.</chaptername>

<sec/>
Det är otyg; och det är nog, det. 
<sec/>
Den hederliga värden på Tibble var snart i ordning att ledsaga sin gäst, grefve Robert Thott, tillbaka till den farliga backen ofvanför Ryssgrafven. Hans son och ännu en ung dräng gjorde följe, i händelse ”skrymslet” derborta skulle blifva alltför argt och mäktigt. Ingen glömde att medtaga eldstål i den högra af sina vestfickor. 
<sec/>
Robert Augustin, som ej saknade historisk nyfikenhet, skulle gerna hafva velat höra sig före hvad man då viste om denna besynnerliga backe, och om någon förfärlig gerning eller eljest gruflig händelse der tilldragit sig. Men han kände den gamla regeln, som är den förnämsta af alla, att man aldrig skall inlåta sig i samtal om de spöken, man för tillfället just har för händer. Man retar dem härigenom, och ingenting är farligare. Alltså blef följden, att, ehuru alla de fyra, som här vandrade tillsammans utföre från Tibble, ej tänkte på annat än spöken, yttrade man sig endast om årsväxten. Tibblevärden talade om gräsmasken, under det han spetsade sin hörsel vid hvarje knäpp eller kny bakom gärdesgårdarne; och Robert gjorde en mängd frågor om huru pass mörten och aborrfisket i år slagit till, ehuru sådant ej fans vid Tibble, och under det hans knän darrade vid föreställningen om något nattligt vidunder, som han väntade få se när han kom fram. 
<sec/>
Efter en stund befann man sig i den fruktansvärda branten, der vägen från Näslandet löper ned mot det smala vatten, der, efter fornsagan, Ryssarne gräft sig igenom landtungan, för att slippa ut från Skarfven, der de varit uppe mot Sigtuna, härjat och bränt. Robert gick så långt i sina förmodanden, att han tänkte sig möjligheten af någon här huserande ande, som förskref sig ända från dessa grymma tider. Ryssarnes anförare hade, efter all trolighet, varit en mycket elak menniska, hvarföre han efter döden kunde hafva fått den domen, att oupphörligen gå omkring och plåga andra. Han vågade likväl ej meddela gästgifvaren dessa åsigter, för att icke komma till tals om spöket. 
<sec/>
Det dröjde icke länge, förrän grefve Robert fick ögat på sin tappade skatt. Han skyndade dit. Spegelfodralet låg qvar vid ena sidan af vägen, dit det nedfallit från Roberts arm, då han, under de hastiga rörelserna på hästen, släppt det i backen. Men när han tog upp det, varseblef han till sin stora ledsnad, att det blifvit upp- och nedvändt. Locket låg vändt emot marken. 
<sec/>
Gud! tänkte han, detta är alldeles emot fru Björnrams befallning. Huru skall det nu gå? Hvad kraft skall det inneliggande kunna hafva? 
<sec/>
Vid närmare undersökning märkte han, att låset var uppe. ”Ha!” utbrast han förfärad: ”tänk, om någon varit här och tagit ut ..” 
<sec/>
Gästgifvaren, som nalkades och såg låset på locket vara uppe, sade sin tanke oförbehållsamt, att detta kunde hafva händt i fallet mot marken. Man har ofta hört omtalas, att små och svaga lås sprungit upp vid den knäck de erfarit af en så stark stöt. 
<sec/>
”Det är möjligt!” svarade Robert. ”Men, min vän, det är icke hvad jag nu begrundar. Jag eftersinnar möjligheten, att någon under tiden varit här och tagit bort det inneliggande, då locket varit öppnadt.” 
<sec/>
Ja, det är sant. Men någon resande har under denna stund hvarken begifvit sig från Tibble hitåt, ej heller kommit härifrån till Tibble. 
<sec/>
”Men .. utom resande, kunde det ju vara någon annan?” 
<sec/>
Någon annan? 
<sec/>
”Ja; eller något annat ..?” 
<sec/>
Något annat? – Mannen såg på grefven med en betydelsefull blick, och nickade smått. 
<sec/>
”Ja, just så, min vän!” sade Robert sakta. 
<sec/>
Det är nog sant. Ts! ts! Vi få ej tala om sådant, medan vi stå här. 
<sec/>
”Ej ett ord om låset en gång?” 
<sec/>
Ej minsta ord .. ts! ts! 
<sec/>
”Tig! tig!” 
<sec/>
Tig! tig bara! tig och tyst! upprepade man åt hvarann, utan att någon af hela sällskapet yttrade ett enda ord af hvad som skulle förtigas. 
<sec/>
”Nog är det rätt,” inföll gästgifvaren, ”att sakerna inuti kunna vara borttagna, efter låset är uppe. Men derom är icke värdt att gissa och prata, utan bäst att öppna och se åt, om de ligga qvar. Jag tänker, att – så illa här än må vara – äro sakerna qvar, så har ingen tagit bort dem.” 
<sec/>
Nej. Men .. 
<sec/>
”Nå, se då åt, min goda herre!” 
<sec/>
Robert var ett ögonblick på väg att öppna locket och titta in. Men en hastig förskräckelse grep honom. Han vågade ej skåda i spegelfodralet. 
<sec/>
”Vi skola låta det vara som det är,” svarade han. ”Jag kan ändock ej hjelpa hvad som händt. Jag får väl en gång erfara hvad som är qvar eller icke. Låtom oss återvända!” 
<sec/>
Gästgifvaren skulle gerna hafva velat se sin egen nyfikenhet stillad, och erfara om allt derinnanför locket egde sin riktighet. Men då egaren sjelf icke visade benägenhet till denna undersökning, kunde han ej yrka derpå; och han kände sig till och med litet smittad af den rädsla att se åt, som den resande sjelf ådagalade. 
<sec/>
”Ja, låt oss gå hem!” sade han högtidligt och vände sig om i backen, för att vandra tillbaka till Tibble. 
<sec/>
Ett hemskt och jemrande läte hördes i detta ögonblick från den angränsande skogen. 
<sec/>
”Är det en uf? eller blott en vanlig uggla?” halfhviskade Robert, och såg hastigt åt sidan upp på sin åldrige följeslagare. 
<sec/>
Gästgifvaren skakade på hufvudet, utan att svara, och tecknade genom handens sättande för munnen, att man vid alla slags sådana tillfällen ej skulle tala. 
<sec/>
I stället började han stiga på allt snabbare. Robert och de öfrige voro icke sene att följa. 
<sec/>
Nu hördes åter det hemska lätet; men mera hväsande och hest, än jemrande. 
<sec/>
Gästgifvaren grep den fremmande hastigt och starkt i armen, för att förmå honom att tiga och endast stiga på. 
<sec/>
De hade ej gått fyra eller fem steg, förrän ånyo ett uthållande ljud lät höra sig, men svagare och till uttrycket mera lidande än de föregående. Robert Augustin kunde ej afhålla sig ifrån att kasta hufvudet tillbaka åt det håll, hvarifrån lätet kom. Han såg någonting hvitt skymta der längst bort mellan träden. Det var smalt och böjdt, och for fram mellan grenarne. Robert kunde ej afgöra, om det utgjorde ett återsken från månen, eller något annat. Och han vågade ej öppna sin mun för att fråga sitt sällskap. 
<sec/>
Man hade nu med raska steg hunnit upp ur backen, och gick friskt på, jemna landsvägen fram. Efter en liten stund kom man ånyo tillbaka till Näs’ kyrka, hvilken är belägen utmed sjelfva åkstråten. När gästgifvaren med sitt sällskap såg sig hafva passerat kyrkan, stannade han, för att hemta andan, och sade högt: ”se så!” 
<sec/>
”Så der, herre!” fortfor han, ”nu är det icke farligt längre. Nu kunna vi godt samtala. Likväl är det bäst, att vi ej efterfråga att spörja hvarann om den der saken, som ändå ingen, ej en gång presten i Näs, kan besvara. Det är otyg; och det är nog, det.” 
<sec/>
Robert Augustin yttrade ingenting. Han hade visst mycket på sinnet; men hvartill tjenade att fråga? 
<sec/>
De vandrade således ännu en femtio, sextio steg, och sågo Tibble framför sig, dit de med nöje återvände, för att vederqvicka sig efter denna spökliga utflygt. 
<sec/>
”Ämnar herrn resa längre i natt eller bida öfver på Tibble, tills solen ljusnar?” frågade gästgifvaren. 
<sec/>
Jag måste vidare, sade den fremmande. Jag har mycket brådtom, och måste redan beklaga förlusten af den dyrbara tid, som åtgått på detta. 
<sec/>
”Herrn skall verkligen resa genast?” 
<sec/>
Jag kan ej annat. Jag blir eljest förekommen .. 
<sec/>
”Men det är hemskt att åka så här om nätterna; tycker herrn icke det?” 
<sec/>
Stundom tycker jag det. 
<sec/>
”Jaja. Nog har jag kört mången gång om nätterna. Men då sofver jag som mest, och hästarne gå sjelfva. Det är bäst, och då händer ingenting.” 
<sec/>
Jag vet, att bönder bruka så; och det är nog klokt. Men jag har ej så lätt för att sofva. 
<sec/>
”Nenej. Men om herrn ändtligen skall resa och ej bida en smula hos mig, så tänkte jag fråga herrn om något ..” 
<sec/>
Tala, min vän. 
<sec/>
”Ja; det är icke för min del.” 
<sec/>
Hvad rör det? 
<sec/>
”Det är en resande fru hitkommen till Tibble, som skall åka vidare, men har ingen egen vagn. Hon har tillsagt mig, jemte det hon beställde häst, att skaffa henne ett godt herrskapsåkdon. Och det har jag ideligen svårt för. Herrn åker ensam i sin reskalesch: blir herrn ond, om jag frågar .. det är ett fint och rart fruntimmer .. liksom en enkefru .. och hon skall också åt Gransidan ..” 
<sec/>
Känner ni henne? 
<sec/>
”Åh, visst något. Men det är helt litet.” 
<sec/>
Hvem är hon? 
<sec/>
”Hon eger om en gård, tror jag, heter Fiskbrunna, som åt Ekolsund till.” 
<sec/>
Hvad? Fiskbrunna? det har jag icke hört omtalas. 
<sec/>
”Fiskbrunna? jo vasstre. Det är en rar gård, ligger på landet mellan Hjelsta vik och en annan sjö, Ryssviken man kallar, der Årnö är.” 
<sec/>
Och det är nära Ekolsund, säger ni? 
<sec/>
”Ja, när man kommer om Öfvergrans prostgård, håller man till höger som åt Kumla, och då åker man till Skrikedra och Fiskbrunna; men när man håller åt venster, har man raka vägen fram till Ekolsund.” 
<sec/>
Hvad heter frun? 
<sec/>
”Hon har ett konstigt namn. Hennes man var visst en tockender utlänning: Par – Parm – hur var det nu igen? Parment – Parmenter! så heter hon.” 
<sec/>
Parmenter? 
<sec/>
”Ja.” 
<sec/>
Parmenter, säger ni? skulle hon kunna vara slägt till den kapiten Parmenter, som haft så mycket göra med hans majestät konungen under den Hessiska liqviden och med statssekreteraren Falcker? 
<sec/>
”Åh, det vet jag icke.” 
<sec/>
Hon tör vara något slags bekant med riksgrefvinnan der på Ekolsund? 
<sec/>
”Vet jag. Jag har bara sett henne några gånger, då hon rest om.” 
<sec/>
Huru kommer hon hit nu? 
<sec/>
”Hon kommer som från Linnarsnäs hos herr Aminsons. Hon skulle nu fara tillbaka till Fiskbrunna, der hon bor, som jag säger; och hon kom till Tibble i aftons här. Hennes lilla resvagn hade gått sönder, så att den måst skickas tillbaka till Linnarsnäs som oduglig. Nu hvilar hon öfver på Tibble; men har beställt häst att få åka underst bittida; och hon vill, att jag skall skaffa henne godt åkdon, kantänka. Hvar skall jag taga det på landsvägen?” 
<sec/>
Det rann grefve Robert i hågen, att han väl kunde visa den fremmande frun denna artighet, såvida hon sjelf ville gå in på att färdas med en obekant. Efter hon bor derborta, tänkte han, och heter Parmenter, så kan det mycket lätt hända, att hon kan säga mig ett och annat från Ekolsund om sjelfva Hedvig, som är mycket godt för mig att veta på förhand. 
<sec/>
”Ja,” svarade han högt. ”En plats i min vagn kan jag visserligen afstå; och jag gör det med nöje, om hon sjelf finner sig dervid. Hon har väl räknat på att resa ensam?” 
<sec/>
Jag skall nämna för henne, sade gästgifvaren, att jag icke har vagn på annat sätt. 
<sec/>
”Jaja; men bjud bara icke ut min tjenst, ty jag är fullkomligen likgiltig.” 
<sec/>
Det begrips. 
<sec/>
”Icke är hon beredd att resa nu genast? Vi hafva ej morgon ännu.” 
<sec/>
Morgonen börjar tidigt: det kan ej dröja alltför länge innan han kommer. Frun har bedt, att få resa underst bittida. 
<sec/>
”Godt! så gör och säg hvad ni vill; men jag uppskjuter ej min afresa för hennes skull.” 
<sec/>
Nej, vass. 
<sec/>
Under dessa ömsesidiga meddelanden hade man återkommit upp till Tibbles gård. Robert hade hela vägen burit sitt spegelfodral under armen, utan att derigenom komma i svårigheter eller utsättas för någonting. 
<sec/>
”Dröj nu bara en handvändning!” inföll gästgifvaren, ”så skaffar jag herrn hästar, och låter frun veta, att hon kan få sig plats i vagnen, om hon vill, si.” 
<sec/>
Bra. 
<chapter/>

<chaptername>FEMTIOFJERDE KAPITLET.</chaptername>

<chaptername>HALSDUKENS ANDRA SIDA.</chaptername>

<sec/>
Jag besvärar ytterst ogerna ... 
<sec/>
Den åldrige, hederlige gästgifvaren på Tibble var en rask man. Det dröjde icke många minuter, innan friska hästar stucko ut nosarne ur hållstallet, och grefvens kusk bekom dem att sätta för vagnen. 
<sec/>
”Det är förspändt!” sade gästgifvaren efter ett ögonblick, och nalkades grefven, som stod väntande på farstubron. Han uppgjorde nu liqviden för besväret med promenaden, och gästgifvaren fann sig ganska belåten med den fremmandes frikostighet. 
<sec/>
Vagnen körde fram för trappan. 
<sec/>
I detsamma visade sig ett fruntimmer i dörren, som öppnades från ett af gästrummen. Hon stod resklädd. 
<sec/>
Grefve Robert nalkades henne för att tillbjuda henne sin tjenst. 
<sec/>
Hon gjorde en förbindlig bugning, ej fullt så djup som det landtliga bruket är; men ganska behaglig. Hon yttrade ingenting. 
<sec/>
Den patriarkaliske gästgifvaren nalkades. ”Min goda fru,” sade han kort, men artigt, ”är det så, att ni nu vill åka, så har denna resande rum i sin vagn.” 
<sec/>
För all del, min fru, anse det icke som ett besvär å min sida .. 
<sec/>
”Jag besvärar ytterst ogerna ..” inföll hon med en klangfull och vacker röst. 
<sec/>
Det städade och angenäma gjorde på Robert Augustin en mäktig verkan. När härtill kom, att han såg för sina ögon ett fruntimmer, som, om ej sjelf utländska, dock haft en utländning till man, och kanske nu stod i betydelsefulla förhållanden till den person han framför allt ville vinna, så leddes han instinktivt att visa henne största artighet. Han bjöd henne sin arm för att ledsaga henne upp i åkdonet, och beklagade med detsamma, att det endast utgjorde en så simpel resvagn. 
<sec/>
Hon tackade för hans utmärkta godhet. 
<sec/>
Gästgifvaren öppnade vagnsdörren för herrskapet. Robert Augustin hade redan förut med omsorg inlagt sitt Björnramska spegelfodral på samma ställe i vagnen som förut, och dervid noga iakttagit att vända locket uppåt, ehuru han inom sig beklagade, att allt detta kanske numera tjenade till ingenting. 
<sec/>
Man satt snart i fullkomlig ordning, och vagnen rullade bort från Tibble. Månen började redan sjunka ned mot vestra himlahvalfvet, och den skära halfdagern aftog, förvandlad i ett ännu djupare dunkel näst innan morgonen i nordost skulle låta känna sin inflytelse. Samtalet emellan de begge resande var nästan intet. Men just detta ökade deras förtroende för hvarann. Man fann å ömse sidor, att ingen fråga var om, att genom fraser eller konstlad artighet vinna insteg. Ingenting behagar mera, gifver hjertat säkerhet och själen nöje; ehuru det förekommer på ytan, som om man hade mindre roligt, efter inga yttringar låta märka sig. 
<sec/>
Grefve Roberts första anmärkning var, att hästarne nu trafvade så snällt framåt, utan att tillkännagifva den spöklika rädsla, som nyligen gifvit honom så mycken orsak till oro. Han dömde således, att det han medförde i vagnen, huru mysteriöst och trollskt det än kunde vara, dock ej måtte hafva varit grunden till uppträdet i den der backen, åtminstone ej ensamt. Men ack, tänkte han vid slutet af denna tysta anmärkning, om just det egentliga i spegelfodralet blifvit borttaget – efter locket var uppe! – så kan det ju hända, att nu ingen orsak finnes för hästarne att stegra sig eller skena, men att jag i alla fall sitter här utan hvad jag framför allt behöfde? 
<sec/>
När denna sorgliga föreställning var på väg att taga makt öfver honom, kastade han sina ögon till höger, för att se om sitt sällskap i vagnen. Den unga frun satt sluten i tystnad, och förmodligen också i betraktelser för egen del. Hon blickade endast framåt vägen; hon gaf ingen akt på honom vid sin sida. Detta satte grefve Robert i tillfälle att så mycket längre låta sina ögon hvila på henne. 
<sec/>
Hon var resklädd, och hade öfver hufvudet icke blott en hatt med dessa ofantliga bräm, som stundom den tiden brukades à la bergère, utan till och med öfver hatten en stor halsduk knuten, hvilken således gick öfver kullen, och sedan sträckte sig ned på båda sidorna om ansigtet. Det mesta häraf befann sig följaktligen bortskymdt. När också måndagern nu allt mer stupade till mörker, kunde den obekantas anletsdrag så mycket mindre skönjas med fullkomlighet. 
<sec/>
Hvad grefve Robert upptäckte var likväl nog, att sätta honom i stor uppmärksamhet. Han blef varse ett par ögon af den mest uttrycksfulla glans: en fint bildad näsa: också en mun .. men här vidtog det ofantliga ”enveloppe,” som den stora halsduken gjorde. Halsduken var svart, eller åtminstone svartgrön, hvilket ökade skuggorna kring det hvita anletet. 
<sec/>
Man kom efter en liten obetydlig fart till Aspviks mjölqvarn, och saknade icke känslor för det storartade, att här finna sjelfva den gigantiska vatturännan, som drifver stora hjulet, gå rakt öfver landsvägen, så att man åker icke mindre än under rännan. Man får ett begär att huka ned hufvudet, hvilket likväl alls icke behöfves. Men sedan man väl kommit igenom, ser man alltid på hvarann ifall man åker två i bredd; och det slår sällan felt, att ett litet småleende beledsagar blicken, likasom med antydan, att någonting farligt nyss blifvit öfverståndet. 
<sec/>
Frun kastade detta lilla, hastigt öfvergående småleende på sitt resesällskap. Sjelfva halfdagern, som hindrade detta leende att vara fullt tydligt och uttryckligt, gjorde det likväl så mycket mera intagande. 
<sec/>
”Ja,” inföll Robert, ”det är verkligen någonting eget i denna passage. I Sverige är det ovanligt; men jag gissar, att utrikes finner man ej sällan dylikt.” 
<sec/>
Utrikes? svarade hon. Kan det vara möjligt? jaja! vidtog hon och runkade smått på hufvudet. 
<sec/>
”Jag trodde, att min fru varit utrikes?” gentog grefve Robert. 
<sec/>
Jag? nej, visst icke. 
<sec/>
”Förlåt mig då.” 
<sec/>
Skadar icke! 
<sec/>
Dermed var det slut för den gången, och man fortfor att färdas i all ro. Man kom framåt Bro, och åkte redan genom den märkvärdiga grinden, der det stora gärdet vidtager, som, om det icke ligger under Brogård sjelf, dock tillhör Härnevi. Utsigterna voro nu flacka; men vägen blef så jemn och ypperlig, att man kunde åka med ilande fart. 
<sec/>
Gärdena togo slut, och man kom in på Allmänningen bortom Stora Ullevi. Det började nu blifva som mörkast; de höga furuträden på den vidsträckta, graftysta Allmänningen reste sina mäktiga toppar mot natthimmelen, likt jättar: och de åkande, som vågade sig inom deras krets, förekommo sig sjelfva likt oförsynta barn. 
<sec/>
”Denna del af vägen är hemsk .. den har alltid förefallit mig ryslig!” sade den obekanta frun hviskande till Robert Augustin. 
<sec/>
Alltid? vidtog han. Min nådiga fru har då ofta brukat resa denna väg fram? 
<sec/>
”Ja. En tid gjorde jag det ofta. Men bara man kommer litet bättre fram här, så att man börjar få se en skymt af Ullfjärden på höger, så ljusnar skogen.” 
<sec/>
Min fru tyckes vara mycket bekant på dessa orter? 
<sec/>
”Jag bor i en trakt på andra sidan om Gran.” 
<sec/>
Jag har hört det, svarade Robert; men ännu äro vi långt på denna sidan om Gran. Tillåt mig att fråga, efter jag får vara så närgången, min nådiga fru bor ju på ett ställe, som heter Fiskbrunna? 
<sec/>
”Ja. Jag har bott der sedan min mans död.” 
<sec/>
Jag hörde den gode mannen på Tibble nämna Fiskbrunna; jag skulle ej annars hafva vetat det. 
<sec/>
Hon såg åt sidan och gaf grefve Robert ett betydelsefullt ögonkast. Han kunde för skogens skymning ej skönja så mycket deraf; men en hastig flamma sken likväl. Han fruktade sig hafva sagt någonting förnärmande, då han omtalat Tibblevärdens ord, emedan det kunde tydas som om han med honom ingått i samtal om enskilda förhållanden rörande henne. 
<sec/>
”Jag kan försäkra,” vidtog han, ”att jag om Fiskbrunna ej har mig det allraminsta bekant; men jag nämde det blott för att få veta, om det ligger långt från stora vägen.” 
<sec/>
Stora vägen? inföll hon. Det ligger sjelf i närheten af en annan stor väg, fast icke denna. 
<sec/>
”Hvilken väg då?” 
<sec/>
En, som går till Tunalund. Man behöfver blott fara om Til och sedan förbi Hjelsta kyrka. 
<sec/>
”Så. Tunalund? Kan man också komma den vägen till Ekolsund?” 
<sec/>
Nej; härifrån vore det mycken krok. 
<sec/>
”Jag skulle i alla fall vilja fara den vägen dit.” 
<sec/>
Min herre vill till Ekolsund? 
<sec/>
”Ja.” 
<sec/>
Skall kanske stanna på Ekolsund? 
<sec/>
”Något, ja. Det kan hända. Jag får se. 
<sec/>
Det är ej många dar sedan jag var på Ekolsund. 
<sec/>
”Ni, min fru? Ni är kanske ofta der?” 
<sec/>
Stundom är jag der rätt mycket. 
<sec/>
”Ni känner riksgrefvinnan von Hessenstein?” 
<sec/>
Hvilket namn ni nämner, min herre! Om jag känner henne? 
<sec/>
”Ja; tillåt mig att öppenhjertigt fråga det?” 
<sec/>
Lika öppenhjertigt kan jag svara, att jag känner henne. Det var en tid, som jag sjelf bodde på Ekolsund. Sedan var jag på Muranbo .. 
<sec/>
”Muranbo? ett mystiskt, ett vackert namn.” 
<sec/>
Ja, det är också ett litet ställe, ej långt ifrån det täcka Kathrinedal, som jag så mycket älskar. Men nu är jag icke på Muranbo mera; och .. 
<sec/>
”Visa mig ännu en öppenhjertighet min fru! Då jag åtnjutit lyckan att få färdas i ert angenäma sällskap, tillåter ni mig väl, att min vagn får vara till er tjenst ända fram till Fiskbrunna?” 
<sec/>
Men det ligger af vägen för er, min herre, som skall till Ekolsund. 
<sec/>
”Men om jag försäkrar er, att detta, långt ifrån att strida mot mina önskningar, öfverensstämmer dermed?” 
<sec/>
Så emottar jag ert anbud med mycken tacksamhet, svarade hon, och gaf genom en liten sänkning på hufvudet tillkänna sin rörelse för hans artighet. 
<sec/>
I sjelfva verket grundade sig Robert Augustins anbud på någonting mera än en blott artighet. Han hade redan lemnat ur tankarne all förhoppning att hos riksgrefvinnan kunna förekomma von Pahlen, då denne nu bekommit ett sådant försprång. Mer och mer blef det hos honom också tydligt, att fru Björnrams preparat lidit någon skada, som gjorde detta, om ej alldeles odugligt, dock osäkert till sin verkan. Han dömde detta både deraf, att locket blifvit öppnadt och spegelfodralet i backen upp- och nedvändt, men framför allt deraf, att hästarne nu så snällt drogo vagnen, utan att oroas af det han medförde, oaktadt det både var natt, och han passerat skogar och betänkliga backar. Om, såsom han fruktade, detta stora medel att vinna insteg hos Hedvig Taube således ej längre stod honom så till buds, som det borde, var han angelägen att skaffa sig något annat. Det visade sig då mycket fördelaktigt att skaffa sig kunskaper på sidan, om henne sjelf och om ställningen på Ekolsund. Detta kunde han aldrig bättre vinna, än om han på förhand reste upp på ett ställe i grannskapet, och vistades litet hos en person, som kände allt. Kunde då någonting vara lämpligare, än denna nyvunna bekantskap? 
<sec/>
Allmänningen öppnade sig nu märkbart; man varseblef södra ändan af den långa, smala Ullfjärden; man fick på venster ett landskap med åkrar och ängar, och anlände till Grans hästombyte. 
<sec/>
Här måste man stiga ur. Hästar funnos icke genast att tillgå. Medan man väntade, förde grefve Thott fru Parmenter upp i ett gästrum, så vackert som stället erbjöd. Sjelf gick han utföre till vägen, att ännu ytterligare se om sin vagn och den skatt han förvarade. Han fann allting oförvandladt. 
<sec/>
Morgonen hade under tiden klarnat upp. Det rodnade redan i öster. 
<sec/>
När efter en stund allt var beredt till resans fortsättande, gick Robert Augustin sjelf upp till gården och beträdde husets höga trappa, för att lemna sitt sällskap underrättelse om, att han väntade henne. 
<sec/>
Den obekanta trädde ut, honom till mötes. Vid den hastiga blick, han kastade på henne, kunde han ej undvika att betagas af en ovilkorlig förvåning. I det fulla ljus, hvarmed dagern nu strålade, såg han framför sig en skönhet så utmärkt, att han aldrig skådat någonting öfvergående den, eller ens liknande. 
<sec/>
Hon bibehöll ännu sin hatt, men hade aftagit halsduken, som förut under natten varit slagen öfver dess kulle. I stället hade hon nu kastat denna halsduk öfver axlarne, och knutit den likt ett skärp under bröstet, såsom på landet ofta brukas. Hvad som härvid mest fäste Roberts uppmärksamhet, var, att halsduken, hvilken förut synts honom så mörk, nära svart, nu var hvit. Han fann, att egarinnan vändt om den, och begagnade andra sidan, hvilken, såsom händelsen stundom är med vissa slags shawlar, var af en motsatt färg. 
<chapter/>

<chaptername>FEMTIOFEMTE KAPITLET.</chaptername>

<chaptername>ETT SKÖNT HEM.</chaptername>

<sec/>
Om jag har er tillåtelse? – ”Min Gud, hvilken fråga!” 
<sec/>
Samtalet emellan de begge resande blef nu mycket lifligare. Morgonen sken allt vackrare och klarare; landskapet syntes allt täckare. Äfven voro de begge redan mera bekanta. 
<sec/>
Robert Augustin, som eljest icke var språksam till lynnet, kunde ej emotstå inflytelsen af en god, mild och glad ande, som hans nuvarande sällskap medförde. Han kunde väl icke inlåta sig i samtal om mycket, som eljest skulle hafva intagit honom, framför allt om riksgrefvinnan och hela ställningen derborta. Det anstod icke, att i öppen vagn och i närvaro af folket, som hörde dem, ingå i sådant. Men ämnen af många slag funnos i alla fall, som renade, gladde och höjde själen, hjertat och sinnet. 
<sec/>
Yttergrans lilla kyrka omfors utan att stort sades derom. Men sedan man lemnat Eckila och strukit förbi alleen till Wi, hade man redan gjort intagande utläggningar öfver många af de svåraste frågor i menskliga lefnaden. Det liknade sig till den skönaste dag. Landet log från alla sidor. Man började skymta ett vattudrag längst fram till höger, och snart reste sig för ögat en ny kyrka af mera majestätisk skepnad än den förra. 
<sec/>
Robert Augustins resesällskap syntes ännu högre upplifvad än förut, när hon nalkades denna trakt. Hon omtalade med hänförelse huru nästan hvarje punkt här var henne bekant, och huru mycket hon älskade den, emedan hon tillbragt en stor del af sin barndom i den prestgård, hvartill de närmade sig. Grefve Thott viste väl, att den stora kyrka, de nu sågo framför sig, var Öfvergrans; men han hade icke ofta varit här, och aldrig anat, att så mycken skönhet uppvuxit i dess omgifning. 
<sec/>
”Se!” sade fru Parmenter och utsträckte sin högra hand: ”om ni kunde föreställa er huru många gånger jag som liten flicka gått dernere på den långa bron! Man har en vid utsigt der öfver två sjöar på en gång; och det är ej för ingenting som den heter Warpsunds bro.” 
<sec/>
Det kan jag nog tro! utbrast grefve Robert hänförd, och viste icke hvad han skulle tänka om denna bro. Han såg likväl, att den tydligen besatt den märkliga olikheten mot andra, att gå mellan tvenne sjöar, i stället för tvenne land: men han sade till sig sjelf: detta har nog någon grund. 
<sec/>
”Det går en underbar saga om Warpsundet,” vidtog fru Parmenter, ”och denna hörde jag ofta omtalas som barn. När man står dernere, och skådar midt öfver sjön åt öster, har man för sig ett gammalt herresäte: Nyborg. Men ..” afbröt hon, ”jag kan icke tala om denna berättelse nu.” 
<sec/>
Nyborg? Ja, jag ser verkligen der längst fram öfver viken ett stort ställe. Min fru! gör mig det nöjet, att omtala hvad ni vet härom. 
<sec/>
”Så här .. passar det icke,” svarade hon, och såg sig åt sidan. ”Men är icke det en sanning, att jag hemma hos mig får vara värdinna åt den, som här på vägen haft den godheten att i sin vagn vara min värd?” 
<sec/>
Robert Augustin gjorde en bugning med hufvudet, innefattande en tyst och innerlig tacksägelse. 
<sec/>
”Då ..!” fortfor hon med en liten nick, och sade ej mera. 
<sec/>
Ack, min fru! inföll han, hela denna trakt har på ett märkvärdigt sätt intagit mig sjelf. Och berättelser från forntiden utgöra mitt högsta nöje. Blandar sig i händelsen något öfvernaturligt? 
<sec/>
”Det var en ung fröken, som växte upp på Nyborg,” svarade fru Parmenter. ”Det var i kung Carl den Tolftes tid.” 
<sec/>
Icke längre sedan? 
<sec/>
”Kanske för trettio år tillbaka.” 
<sec/>
Icke mera? då kan det icke vara underbart. 
<sec/>
”Hvarför icke?” 
<sec/>
Åh .. 
<sec/>
”Kunna vi ej upplefva underbarheter i våra egna dagar?” 
<sec/>
Det är sant! utbrast grefve Robert, som påminde sig sin egen händelse helt nyligen vid Tibble. 
<sec/>
”Icke behöfva saker vara längesedan förflutna för att vara förvånande, hänförande, utomordentliga,” tillade hon, och såg på honom med en varm och oskuldsfull blick, hvilken i hast blef för honom det mest slående bevis på sanningen af hvad hon sade. 
<sec/>
”Men,” fortfor hon, ”mycket af det förflutna är verkligen också rikt på under; och den olyckliga sköna flickan från Nyborg, hvarom jag talar, föll en natt, vid högt månsken, i vattnet som löper mellan de tvenne sjöarne der nere, just hvarest bron nu går. Men då var der en färja. Den tiden brukade man mycken Tyska i landet, hvilket också ej ännu är aflagdt; så att man sade werfen och wärpen för kasta.” 
<sec/>
Nå, säger man icke ännu notvarp, då man talar om notkast, eller en utkastad not? 
<sec/>
”Ja, man gör så; och jag, som sjelf haft en Tysk till man, bör icke beklaga mig deröfver. Men deraf kom, ville jag nämna, att sundet, der Nyborgs fröken blifvit nedkastad – eller om hon kastat sig dit sjelf, det viste ingen rätt! – fick namn af Warpsundet.” 
<sec/>
Låt mig höra denna intagande saga! 
<sec/>
”När vi komma fram.” 
<sec/>
Till Fiskbrunna? Gud, min fru! 
<sec/>
”Men kasta nu här ögat omkring er på hvad vi hafva närmast omkring oss.” 
<sec/>
Vägen höjer sig .. 
<sec/>
”Ja, vi komma uppföre till sjelfva Grans kyrka. Ser ni till höger på backen bredvid vägen, hvilken lund ..” 
<sec/>
Här växa mest aspar, tror jag? 
<sec/>
”Ack ja .. om ni viste hvad denna lund är mig kär; här har jag sprungit några tusen gånger som barn. Och vi kalla denna lund Asptomten. Derinne är vackert .. ack!” 
<sec/>
Om vi hade tid, skulle vi stanna och göra en promenad, för att bese utsigterna från denna sköna asptomt? 
<sec/>
”Nej, nej, icke nu. Vi äro fremmande här. Förr kunde det så hafva varit. I min späda barndom bodde här en prost Hammarin, och han är den, som först gjort Grans prestgård till ett paradis. Han har planterat en otalig mängd herrliga fruktträn, anlagt blomsterrabatter, gjort allt .. allt ..” 
<sec/>
Låt rörelsen icke öfverväldiga er, min fru! 
<sec/>
Fru Parmenter teg. Hon hemtade sig småningom. Några sköna minnen af märkvärdigt slag syntes tydligen upptaga henne; och den hänförelse, hvari Robert såg henne, smittade honom sjelf med en enthusiasm, som han aldrig, eller ej på länge, känt. 
<sec/>
Han vågade och ville ej genom frågor störa sitt älskvärda resesällskaps känslor. De åkte således en stund under tystnad, lemnade Grans kyrka och den sköna kastanie-alleen med de jättehöga träden till höger; foro så ut på fältet, hvilket började omgifva landsvägen med mera flacka utsigter, och kommo slutligen till mynningen af en mindre väg. 
<sec/>
”Här skulle vi nu vika af,” sade fru Parmenter. ”Men jag bör uppriktigt säga er, min herre, att stora vägen rakt fram åt venster löper till Ekolsund.” 
<sec/>
Men denna? 
<sec/>
”Denna går åt Kumla, och ..” 
<sec/>
Man kommer derpå sedan till Fiskbrunna? 
<sec/>
”Ja.” 
<sec/>
Tillåter ni icke, att också jag får åka den vägen? Ni har ju lofvat att vara min värdinna? 
<sec/>
”Ni vill då se mitt hem?” 
<sec/>
Om jag har er tillåtelse? 
<sec/>
”Min Gud, hvilken fråga!” 
<sec/>
Kör till höger! ropade grefven åt kusken. 
<sec/>
Robert Thott afvek således ifrån sin först tillämnade stråt. Men han kände sig öfvertygad, att han på detta sätt bättre skulle vinna sitt mål, genom att på förhand skaffa sig upplysningar i närheten, än om han omedelbart inställde sig på Ekolsund, hos riksgrefvinnan. 
<sec/>
Man åkte således. 
<sec/>
Man körde slutligen in på gården till Fiskbrunna. 
<sec/>
Detta ställe hade ett helt annat utseende för hundrade år tillbaka, emedan orsaker, som ligga utom denna berättelse, i hög grad förändrat det sedan dess. Oss gör tillfyllest att veta, det fru Parmenter här egde ett litet täckt hemvist, och bebodde en våning, ej af många, men de vackraste rum, i landtlig stil. Hon syntes också hafva ett väl utrustadt hushåll. Det var ingen brist på tjenstfolk. 
<sec/>
Föremål af alla slag mötte ögat, och gaf det en ekonomisk tillfredsställelse, ofvanpå den ideala, som anblicken af värdinnans egen gestalt skänkte. 
<sec/>
Snart anvistes plats åt vagnen. Skjutsen betalades: hästarne bortsändes. 
<sec/>
En liten déjeûné af enkelt, men utsökt slag var i ordning. 
<sec/>
Derefter började ett samtal emellan grefve Robert och hans nya värdinna, som, så obetydligt det började, hade till följd, innan det slöts, att bestämma grefvens hela handlingssätt under det kommande. Man satt nu på tu man hand, och kunde ingå i de mest enskilda tankar. 
<sec/>
”Och det är då en sanning, som jag hört,” sade han, ”att riksgrefvinnan von Hessenstein icke njuter af den bästa hälsa?” 
<sec/>
Den bästa? o min Gud! 
<sec/>
”Hon ligger väl icke till sängs?” 
<sec/>
Nej. Det består egentligen i ett tynande tillstånd. Hon går ute, hon njuter dagligen friska luften i sin park derframme. Men luften vill icke rätt stärka henne. 
<sec/>
”Jag beklagar henne!” 
<sec/>
Hon har varit den mest älskvärda; för närvarande kan jag säga, så är åtminstone mitt tycke, att hon är mera än älskvärd. 
<sec/>
”Ni är mycket god, min fru; ni delar ej fruntimmers vanliga svaghet.” 
<sec/>
Huru skulle jag afundas en person, som står så högt öfver mig? 
<sec/>
”Öfver er? I rang och i förmögenhet kanhända. Men ..” 
<sec/>
Låtom oss ej förfalla till jemförelser, herr grefve. Grefvinnan Taube är för mig icke endast en vän; hon är och har varit min välgörarinna. 
<sec/>
”Jag hör med nöje, att Hedvig är mycket älskad i orten.” 
<sec/>
Hedvig? afbröt värdinnan med en viss förvåning, men tillika småleende. 
<sec/>
”Ja väl; Hedvig,” upprepade han. 
<sec/>
Hedvig .. hvilken förtrolig benämning? jag finner, att herr grefven är nära bekant med riksgrefvinnan. 
<sec/>
”Hvarför icke? jag gör ingen hemlighet deraf. Men jag bör tillägga, att denna bekantskap är gammal; dock icke gammal af det goda slaget, utan af det, som vissnat. Felet har icke varit mitt.” 
<sec/>
Felet? frågade fru Parmenter med en oskuldsfull förvåning. 
<sec/>
”Ja, jag upprepar ännu en gång, att felet ej var mitt.” 
<sec/>
Hade då hon något fel? 
<sec/>
Grefve Robert såg ned med den dystra blick, som stundom var honom egen. ”Jag vet det icke: jag vill ej påstå det!” svarade han efter några sekunder. ”Emellertid .. det är slut.” 
<sec/>
Slut? inföll hans medtalarinna åter med samma undran. Det vill då säga .. 
<sec/>
”Ingenting.” 
<sec/>
Jo, förlåt: ett slut förutsätter, att en början funnits. 
<sec/>
”En början, det är sant; en viss början; ja, min Gud! Fast, kanske har jag orätt häruti. Det var måhända aldrig så mycket som en början; ty Hedvig Taube besvarade icke ... Men, min Gud! hvartill leda mig alla dessa opassande uppriktigheter? Det är nog, att det är ingenting, fullkomligt ingenting nu.” 
<sec/>
Herr grefven reser förmodligen i någon ekonomisk angelägenhet till Ekolsund; men jag bör nämna, att i det fallet herr generalauditör Wefverstedt är den rätta att vända sig till. Icke riksgrefvinnan sjelf. För sådana ärenden är hon icke tillgänglig och tar ej emot. 
<sec/>
”Det är visst ekonomiskt,” svarade han; ”men icke så blott och bart. Dessutom .. efter jag en gång är inne på de alltför långt gående uppriktigheternas bana .. så bör jag nämna, att jag har en biljett till henne från konungen, och hon lemnar mig säkert företräde.” 
<sec/>
Från konungen? sade fru Parmenter, och runkade smått på hufvudet. 
<sec/>
”Hvad menar ni, min fru?” 
<sec/>
Jag menar, att ni har en mycket god rekommendation, som tillika är den sämsta. 
<sec/>
”Hvad? hvad säger ni?” 
<sec/>
Ingenting, om ni behagar. Detta är ett ämne, hvarken för er eller mig; men åtminstone ej för mig. Det enda, jag måste göra er uppmärksam på, är att, efter hvad jag känner, riksgrefvinnan ej i dag är hemma. 
<sec/>
”Hon är då så frisk, att hon gör utfarter?” 
<sec/>
Ja visst. Hennes själ lider af en trånsjuka, som visserligen har försvagat hennes helsa, men dock tillåter henne vara i sällskaper. 
<sec/>
”Hon är alltså icke på Ekolsund i dag?” 
<sec/>
Nej, icke efter hvad jag vet. 
<sec/>
Förträffligt! tänkte gref Robert. Då kan också von Pahlen ej träffa henne hemma denna dag. Och i morgon, eller så, kan jag förekomma honom. Högt tillade han, i det han närmade sig sin värdinna förtroligt: 
<sec/>
”Känner man icke, hvari riksgrefvinnans trånsjuka består? eller hvad som utgör grunden derför?” 
<sec/>
Det är hennes hemlighet. 
<sec/>
Grefve Robert tyckte sig kunna sluta af fru Parmenters uttryck vid dessa ord, att hon hade någon del af hemligheten. 
<sec/>
”Jag vet, att häröfver hvilar en mystère,” inföll han. 
<sec/>
Ni känner det, herr grefve? 
<sec/>
”Det vill säga,” fortfor han, ”jag har mig icke mera bekant än .. än .. ” 
<sec/>
Hon såg upp på honom: varmt, men tillika forskande, nästan genomträngande. Hon sade ingenting. Hon var i detta ögonblick utomordentligt vacker. Håret besatt en egen bronzfärg, som kom lockarne, hvilka efter tidens sed flöto obesväradt kring halsen och början af skuldrorna, att på sina ställen skina i en ljus, nära till gult gående dager, men på andra falla i en mörkbrun glans, nära svart. Den bländande skärhet, hvarmed pannans och kindernas hy afstack mot håret, upphöjdes tillika genom den lätta aningen af en och annan blå åder, som vid tinningarne gaf sig tillkänna, utan att fullkomligt synas. 
<sec/>
Hon utsträckte efter några sekunder högra handen, liksom i mening att fatta grefvens. Hon gjorde det likväl icke; men Robert Augustins ögon kunde ej undvika att falla på denna hvita hand af den mest idealiska skepnad. 
<sec/>
Hon reste sig till hälften från soffan, der de sutto tillsammans. 
<sec/>
Han reste sig också, utan att ännu veta, hvarom frågan var. 
<sec/>
”Min grefve!” utbrast hon, men knappt mer än halfhögt, ”då ni känner till den der hemligheten .. det der, som ni sjelf gifvit namn af riksgrefvinnans mystère .. så .. ” 
<sec/>
Afslöja det öfriga för mig! gif mig åtminstone en så stor del af saken, utom hvad jag redan vet, att jag kan, när jag i morgon eller öfvermorgon kommer till Ekolsund, tala med riksgrefvinnan, utan att stöta eller såra något minne, något ämne för grannlagenheten, något det ringaste .. 
<sec/>
”Ni ämnar er således verkligen till Ekolsund i dessa dagar?” inföll hon med en uppsyn, som ej blott var frågande, men tillika bedjande, nästan rörande. 
<sec/>
Visst! svarade han; men betogs i detsamma af en besynnerlig tvekan. 
<sec/>
”Följ mig då hitin!” sade hon, och steg upp helt och hållet. ”Jag vill visa grefven någonting; det är ett och annat; och ändå tillika .. ett annat: jag har det derinne i rummet. Så långt kan jag gå, utan att fela mot riksgrefvinnans förtroende, eller yppa mer, än hon skulle tillåta. Grefven skall derigenom sättas i stånd att få känna hvad som behöfs för .. eller när riksgrefvinnan råkas.” 
<sec/>
Intagen af tillfredsställelse och nyfikenhet, följde han sin värdinna in i nästa rum. Hon tillslöt dörren väl, på det att ingen af tjenstfolket skulle kunna lyssna eller få del af hvad hon endast ville säga och visa grefven. 
<chapter/>

<chaptername>FEMTIOSJETTE KAPITLET.</chaptername>

<chaptername>DEN SÄLLSKAPLIGA RESAN.</chaptername>

<sec/>
Men säg mig, Tage, du är ju egentligen kammarjunkare? 
<sec/>
De öfriga herrskaperna vid Stäke hade under tiden också på samma förmiddag satt sig i gång. Då von Drachenmilch från jagthofvet bekommit underrättelse, att von Pahlen redan aftonen förut begifvit sig åstad, beslöt han nu verkställa hvad han tänkt, att till häst åtfölja grefvarne Åke och Clas Thott. Dessa hade från sjömän förvandlat sig till ryttare. Alla tre ville på detta sätt bilda en ridderlig ”cavalcade” till eskort åt de tvenne vagnarne, af hvilka Cederlöf och Pasch skulle åka i den ena, men Tage Thott med sin fästmö i den andra. Icke mindre än sju hästar behöfdes för allt detta. 
<sec/>
Utom den stora nyttan, som hela denna resa medförde för bröderna Thott, hvilka dermed lofvade sig sin lefnads hufvudsyfte uppfyldt, måste företaget tillika blifva en lustfärd, då det utfördes af så många förenade bekantskaper. Ordnandet kunde emellertid ej gå hals öfver hufvud. Man hade öfverenskommit om Rännarskedet såsom gemensam samlingsplats på morgonen, och utgångspunkt för den vidare resan vesterut till Ekolsund och Segersta. Tage begaf sig tidigt öfver till Molnsätra, der Juliana Wefverstedt tillbragt en lugn och angenäm natt hos det beskedligaste värdfolk; och förde henne härifrån till resmötet. Emellan klockan nio och tio infann sig Marie Susanne och Agnes Pasch ifrån Bonäs. 
<sec/>
Fru Bonauschiöld afreste med fröken Ankarclou till Järfva i den vagn, som Reinhold nu körde, för att sedermera återföra ända till Stockholm. Major Åke Thott hade enträget önskat beledsaga fru Bonauschiöld från Kallhäll; men, så gerna hon skulle hafva sett detta, ansåg hon, och med henne han, likväl angelägnare nu för Åke att snart komma till Segersta, och genom framlemnande af konungens ordres till generalauditören få den Gaspolinska saken på god fot. Majoren hade, sedan han bekommit konungens bref och derigenom vunnit säkerhet om den förlorade skattens snara återbekommande, ej dragit i betänkande att för sin fästmö omtala förloppet af olyckan i sin helhet. Fru Bonauschiöld tittade, vid förbifarten från Kallhäll, in som hastigast på Rännarskedet, och tog det varmaste afsked af sina vänner. Efter blandade tårar begaf hon sig härifrån på väg till Järfva, der hon skulle afbida major Åkes återkomst. 
<sec/>
”Nu skulle jag tro, att ingenting stort fattas!” utbrast Tage Thott, då han litet otålig klockan tio stod på Rännarskedets gård, såg de begge vagnarne förspända och de tre ridhästarne uppbetslade. ”Stig upp, lilla Juliana!” fortfor han, ”Cederlöf och Pasch sitta redan i sina åkdon.” 
<sec/>
Wefverstedt steg med snabba åtbörder upp i sin vagn, satt snart deri, och nickade fryntligt öfver till den andra vagnen, derifrån Marie Susanne gaf henne en glad åternick tillbaka. 
<sec/>
Så reste man och kom lyckligt till Stäke. Här låg hela jagthofvet ännu i djup och ljuf slummer, efter alla nattens och bankettens mödor. Utan att oroa eller väcka någon i det kungliga lägret, reste man det helt varligen förbi, och kom ned till färjan vid sundet. Färjkarlen gladdes hjertligen åt så många resande på en gång, satte herrskaperna öfver till andra stranden, fick sin betalning, och litet till, i Svenska stadiga kopparslantar. 
<sec/>
”Nu vill jag bara önska,” sade Clas Thott, ”att min kära Didrik lyckats uträtta sin sak som förbud åt oss, så att vi slippa vänta på våra hästar vid Tibble och Gran.” 
<sec/>
Hur dags for han i morse? inföll Åke, som red vid sidan af sin bror. 
<sec/>
”Didrik reste emellan fem och sex.” 
<sec/>
Alltså fyra och en half timme före oss? 
<sec/>
”Ja, minst.” 
<sec/>
Då böra beställningarne kunna hinna fram. 
<sec/>
”Jag vill hoppas det. Nå ja, få vi dröja litet, så är det icke hela verlden.” 
<sec/>
Du känner vägarne? 
<sec/>
”Förträffligt.” 
<sec/>
De äro goda? 
<sec/>
”Förträffliga.” 
<sec/>
Lät du Didrik rida? 
<sec/>
”Nej, jag lät honom åka förbud i bondvagn, och han hade Lotta de Croën med sig. Hon skulle följa med till Didriks mor i Kullinge.” 
<sec/>
Den beskedliga och raska flickan! Jag tycker om henne, sade grefve Åke; ehuru jag förstår, att hon haft sina stora fel. Jag vill gerna biträda till hennes upprättelse. Tror du, att Didrik tycker om henne? 
<sec/>
”Jag vet icke.” 
<sec/>
Blir det ett par, så skall jag köpa dem ett halft bondhemman. Så mycket har hon gjort mig. 
<sec/>
”Jag skall tillköpa den andra hälften, så blir det en full gård. Didrik är en ärlig gosse; pratar; men är ock fallen för flit med händerna. Vi få se.” 
<sec/>
Under detta samtal hade de ridande bröderna kommit att aflägsna sig litet från Cederlöfs vagn. Von Drachenmilch höll sig deremot stadigt vid dess sida. Han satt mycket väl och ledigt till häst. Han red på den sidan om vagnen, der mademoiselle Pasch åkte. Hon hade redan inlåtit sig i samtal med denna tappre och hederlige man, som verkligen, der han förde sig på sin häst, utgjorde en superb figur för en tafla. Hon iakttog med mycket nöje dragens rörelser i hans ansigte, under det han talade. Hon svarade allt emellanåt: ja! ja! ånej! ånej då! till det han talade. Han gladdes åt det bifall hon gaf hans yttringar; men egentligen hörde hon ej på ett ord af dem. 
<sec/>
”Sverige, min nådigaste, är ett skönt land att resa uti: man löper här ej fara att stöta emot någon på vägarne. Ty huru ofta far här folk? En menniska på dagen!” utbrast han. 
<sec/>
Ja, sade hon. 
<sec/>
”Hessen, min nådiga, är ett helt annat, ett herrligt land, fullt af folk; der slår man ständigt pannan emot någon, som man möter, hahaha! jag bedyrar.” 
<sec/>
Ja. 
<sec/>
”Och får man icke duell en gång om dagen, så är det ens eget fel.” 
<sec/>
Jaa. 
<sec/>
”Derföre äro också Tyskarne kända som det lifligaste och bästa folk i verlden. Svenskarne äro ett trögt och dumt folk, hvarföre de också inga konungar kunna hafva af egen race. Men det omdömet värderar jag hos dem, att de veta taga furstar från ett land, der produktionen af sådane, och till förträffligaste slag, är så stor, att deraf frambringas hela mängder i hvarenda liten landsträcka, ej större än ett Svenskt härad. Det kallar jag fertilitet.” 
<sec/>
Ånej? 
<sec/>
”Vet min nådiga, att Tyskland årligen afkastar så mycket furstar, att alla riken i verlden deraf kunde få sig regenter.” 
<sec/>
Åh då? 
<sec/>
”Och så kommer det också att gå. Alla länder börja begripa, att deras infödingar duga till intet. Alla, som taga Tyskar, hafva funnit sig väl. Tror ej min nådiga det?” 
<sec/>
Jo. 
<sec/>
”Men se hvilken ruin der står till venster?” 
<sec/>
Det är efter Stäkes gamla slott, sade Marie Susanne, som också ville hafva ett ord med. Har herr fänriken ej rest denna väg förr? 
<sec/>
”Visst; men icke i sällskap med fruntimmer. Derföre har jag också förr aldrig sett något under resan.” 
<sec/>
Hvilken artighet? 
<sec/>
”Han har derföre aldrig förr sett någon ruin, menar han,” sade Agnes Pasch småleende till sin vän vid sidan. ”Det är ju att vara mycket artig mot oss?” 
<sec/>
Det är verkligen så! fortfor von Drachenmilch, som hörde damerna småhviska, men gerna ville fortsätta sin elegans. 
<sec/>
”Och detta är då en ruin?” fortfor han ånyo, i det han böjde hufvudet in åt mademoiselle Pasch i vagnen. 
<sec/>
Ja, sade hon anspråkslöst. Det är en ruin, så pass bra, som det fattiga 
<sec/>
Sverige kan hafva. 
<sec/>
Von Drachenmilch såg upp åt landthöjden, der de gamla murarne skådades. ”Tarteiffel!” utbrast han, ”slott och borgar, det tycker jag om. Hvilka ruiner skulle vi kunna ega utan dem? Nerfallna bondkojor och trädhus, hvad äro de?” 
<sec/>
Det är en sanning, att i målning se ruiner väl ut. De göra sig godt i olja, der tonen är mörkare. I gouache föredrar jag nya och hela hus, sade Pasch. 
<sec/>
”Jag vill då helst lefva i gouache!” utbrast Marie Susanne. ”Seså, det var skönt! nu komma herrarne tillbaka.” 
<sec/>
Bröderne Clas och Åke, som insågo ohöfligheten att alltför länge aflägsna sig från vagnen, ströko med sina hästar och togo åter jemnt skritt med de åkande. Clas inledde ett samtal med sin Susanne. Åke Thott började sysselsätta sig med sina mustacher, som på dessa dagar blifvit ojemförligt yfviga. Under det han skötte tyglarne med den venstra handen, förde han högra pekfingret oaflåtligt till öfverläppen: slätade, kammade, strök och tummade. Efter en stunds arbete begynte borsten lägga sig nedåt. 
<sec/>
Följden var likväl, att, såsom han under allt detta lemnade mademoiselle Pasch åt sig sjelf, fortfor von Drachenmilch att upptaga henne; och han gjorde det på bästa sätt. Han underrättade henne om sin sköna fädernestad, Cassel; och bevisade henne, att dess gifna företräde framför Darmstadt endast ifrågasattes af okunnigt folk. Pasch biföll hans tanke helt och hållet. 
<sec/>
Den eftre vagnen gick, såsom man finner, utan konvoy vid sina sidor. Tage Thott färdades här med sin fästmö, utan att oroas af de ridande kavaljererne. Han dref derföre ett så mycket friare samspråk med henne; och hon gjorde ingen hemlighet af det nöje hon kände, att åka vid hans sida, eller af de förhoppningar hon hyste, att göra sin far en oväntad och stor glädje genom ankomsten till Segersta och framlemnandet af konungens bref. 
<sec/>
”Åja,” sade Tage, ”nog skall generalauditören blifva förundrad. Och öfverraskning skänker stundom en förbättrad helsa. Det är någonting rätt besynnerligt med din far .. ” 
<sec/>
Med min far, Tage? hvad då? 
<sec/>
”Jo, det har alltid förvånat mig, att en så bottenklok, en så onekligen erfaren man, som din far, kunnat gilla mig till sin blifvande måg; mig, som, då jag undantar hvad jag har i skulder, eger ingenting. Emellertid börjar jag inse, att sjelfva detta drag ej utgjort annat än ett nytt bevis på din fars undransvärda förutseende. Ty ingen annan, än jag, hade hos konungen kunnat utverka hvad jag fått. Jag har icke läst den skrifvelse, jag för med mig; men jag vill hålla vad om dess fördelaktiga innehåll. Det skall sluta sig så, att jag af alla mågar i den Svenska naturen blir den fördelaktigaste; och så får din far rätt. Hvad skall man säga om en dylik skarpblick?” 
<sec/>
Jag skall säga dig, Tage, utbrast hon i halft skratt, att den förebråelse, du så ofta framkastat mot mig, besvarar jag på alldeles samma sätt. Huru många gånger har du icke också yttrat din förundran öfver mig och frågat huru det varit mig möjligt, att fatta kärlek till dig? 
<sec/>
”Hahaha, minsann? nå?” 
<sec/>
Ja, det är helt enkelt. 
<sec/>
”Enkelt? det kan jag tro; det vill säga: intet.” 
<sec/>
Intet? nej, dubbelt, du! 
<sec/>
”Dubbelt?” 
<sec/>
Din älskvärdhet består i att komma med ingenting, som har det minsta anspråk på älskvärdhet. Derföre älskar jag dig. Så är det ock med din skönhet. Kan någon säga, att du är vacker? 
<sec/>
”Det har jag ej heller hört någon annan, än dig, påstå.” 
<sec/>
Men jag påstår det. Du tycker sådant är orimligt af mig. Och du har rätt; ty du har intet utseende. Men det tycker jag just om: du är vacker genom att se ut på det sättet. 
<sec/>
”Gudskelof; men .. ” 
<sec/>
Ja; du tycker sjelf du ej ser ut för något. Och det är det, som ser så bra ut. 
<sec/>
”Det der låter verkligen litet dubbelt. Men jag tar det för godt. Hvad skall jag också göra? Om jag reser bort aldrig så många mil, så har jag ändå alltid mig och hela mitt så kallade utseende med mig.” 
<sec/>
Var glad deråt! 
<sec/>
”Ja, det får gå. För öfrigt vill jag till sluts medgifva, att jag är en god menniska nog, om jag undantar ett par små småsaker .. och dem skall jag snart rätta. Så att du kan ganska väl hålla af mig, min goda Juliana, efter du har så mycket undseende.” 
<sec/>
Hvilka småsaker menar du? 
<sec/>
”Åh, det är några Gaspolinader. Men din far har mesta orsaken, att jag sett mig inne i det der; och han skall utveckla mig.” 
<sec/>
Det är väl ingenting elakt, Tage Thott? 
<sec/>
”Icke just elakt, så mycket jag vet; ehuru jag tillstår, att jag känner blott litet deraf. Men det är mera dumt. Det stöter på, att göra personer små förargelser .. ” 
<sec/>
Låt bli sådana tokerier hädanefter, Tage. 
<sec/>
”Det skall jag. Jag börjar se det der i ett helt annat ljus. Men, som jag säger: din far sjelf får reda ut det.” 
<sec/>
Är det något, som han har ledt dig till, så får han dig också nog ut: på min far sätter jag ett obegränsadt förtroende. 
<sec/>
”Ett godt hufvud är han. Ja .. nå .. och hvad hjertat vidkommer .. ” 
<sec/>
Är det någonting du har att förtro mig, Tage, så gör det när vi hinna fram. Jag skall tala vid min far. 
<sec/>
”Jag vet, att du böjer honom i mycket, Juliana. Låt se! ja, få se hvad du kan förmå!” – Tage Thott kastade härvid en blick på henne, full af den innerligaste förtröstan och kärlek. Det var som om han ansett henne för ett så godt väsende, att hon hade makt att göra alla omkring sig till goda menniskor. Emellertid afbröt han detta ämne, som ute på landsvägen ej kunde vara det rättaste. 
<sec/>
Han återgick till sin vanliga tonart, och sade: ”det skall bli ganska roligt att se huru länge vi komma att åka tillsammans i så här stort sällskap i dag.” 
<sec/>
Jag tänker ingenting skall hindra oss att hålla tillsammans, eller hur? svarade hon. 
<sec/>
”Du har rätt. Emellertid få vi se. Jag kan aldrig påminna mig, att vi fyra bröder varit så mycket tillhopa som dessa dagar. Robert har också redan lemnat oss. Clas och Åke rida derframme vid Susannes vagn. De undvika mig; och det finner jag förlåtligt. Likväl är det säkert, att, så många stridigheter oss emellan äro, skulle vi försvara hvarann med lif och blod, derest Ryssen kom öfver oss, eller någon annan riktigt dugtig fiende hotade någon af oss.” 
<sec/>
Det är då förmodligen bara bristen på rätt dugtiga fiender, som gör, att ni håller mindre ihop? Men kunde ni ej lära er en gång, att älska hvarann, utan att hafva fiender, som tvinga er härtill? 
<sec/>
”Jag hoppas, att det går dertill, med tiden. För min del skulle jag ganska gerna älska mina bröder; men jag begriper icke huru det kommer sig, att man så gerna vill gnabbas och hafva obytt, just för att man är bröder.” 
<sec/>
Det hör till dumheterna, Tage. 
<sec/>
”Och till elakheterna?” 
<sec/>
Ja visst! Menskligheten har begge delarne. 
<sec/>
”Det har ofta förefallit mig, att om inga vore bröder, eller ej hettes vara det, så skulle man älska hvarann vida mer. Men jag har väl orätt. Jag säger allenast huru det är. En stor mängd pockar på för mycken hjelp och för orimliga vänskapsprof, endast emedan man är slägt och bröder; en annan mängd gifver alldeles för litet, af fruktan för dessa orimliga anspråk, och skyr ingenting så mycket som slägt och bröder. Nogaf, det är eländigt. I det ena fallet fordrar man för mycket, i det andra ger man för litet, Vore man endast folk och menniskor, utan vidare, och gjorde sig till regel, att älska och hjelpa hvar och en blott i den mån han behöfde hjelp, utan afseende på om han hette Pål eller Per, så skulle .. ” 
<sec/>
Jag tror du talar kristendom? 
<sec/>
”Jag vet, att man i allmänhet ej gillar sådant. Men .. hörpå .. hvart hafva vi nu kommit i hast?” 
<sec/>
Vi nalkas den långa backen. 
<sec/>
”Som slutar hela Stäkesön? Der nere är ju Ryssgrafven, eller mins jag orätt?” 
<sec/>
Får jag se? Ganska rätt. 
<sec/>
”Det här är en rysansvärd utförbacke .. ” 
<sec/>
Du är väl ej rädd att åka, Tage hofjunkare! Tycker du vägen ser förskräcklig ut, min vän? 
<sec/>
”Du skall icke le åt mig, Juliana. Om jag också icke har ditt mod, likasom icke ditt utseende, i allt; så är jag i alla fall den jag är.” 
<sec/>
Men säg mig, Tage, du är ju egentligen kammarjunkare? Jag har hört folk kalla dig så? 
<sec/>
”Man benämner mig ömse.” 
<sec/>
Hvilketdera är du då rätteligen? 
<sec/>
”Till tjensten är jag hofjunkare; och derföre kallas jag alltid så hos konungen. Kammarjunkare titulerar jag mig, när jag rår mig sjelf på mina eller i andres kammare. Och mången benämner mig derefter för hederns skull.” 
<sec/>
Hvarföre skall det vara förnämare att heta kammarjunkare än hofjunkare, när dock hof är förmer än kammare? 
<sec/>
”Hahaha! jag kan ej lösa denna gåta; den måste röra någon af lifvets mysterier.” 
<sec/>
Skämta ej med dem, Tage Thott! 
<sec/>
”Nåväl, kan du tyda för mig en annan gåta .. ” 
<sec/>
Låt höra? 
<sec/>
”Hvarföre har din far kallat dig Julia Juliana? Jag har hört personer kalla dig än det ena, och än det andra; men det är ju i grund samma namn? Hvartill tjenar en sådan dubbelhet?” 
<sec/>
Det är narraktigt nog af min far. Det är förmodligen emedan han sjelf heter Hans Johan, hvilket också utgör ett och samma, fördubbladt. 
<sec/>
”Du ser huru det öfverallt är med oss, svaga menniskor. Aj! det var en förfärlig knäck! Nu stötte vagnen emot bron, som går öfver .. öfver .. hvad heter det nu? är det här icke sjelfva Ryssgrafven?” 
<sec/>
Jo. 
<sec/>
”Nå, det kan jag säga. Här skulle andre än Ryssar kunna begrafvas, om man körde en smula på sned, kom i vattnet, och aldrig så litet dränkte sig.” 
<sec/>
Men det är just hvad man låter bli. 
<sec/>
”Är det då endast Ryssar, som åkt omkull och begrafvit sig på denna plats?” 
<sec/>
Min Gud, Tage! hvar är du hemma i din Svenska historia? 
<sec/>
”Huru, älskade Julia Juliana?” 
<sec/>
Vet du icke, att detta märkvärdiga ställe har sitt namn deraf, att Ryssarne gräft sig ut härigenom en gång i forntiden? 
<sec/>
”Det är sant; jag har läst derom. Eller hur? Jo. Men hvarföre föllo Ryssarne på något så enfaldigt, som att gå och gräfva i Mälaren? Kunde de ej hafva nog af dylika göromål i djupa Ryssland?” 
<sec/>
O hvilken fråga! Det är att vara kammarjunkare. Mins du icke, att Ryssarne flydde, emedan de voro förföljde, och ingen annan utväg funno, än att gräfva sig ut här? 
<sec/>
”Flydde Ryssarne? Det var galant. Hvem flydde de för?” 
<sec/>
För oss, vet jag. 
<sec/>
”Flydde de för oss? Det tycker jag om dem för. Det är då rätt som folk säger, att tiderna mycket förändrat sig, och att man hade det bättre förr än nu.” 
<sec/>
Nu fly ej Ryssarne, menar du? Det är sant! fortfor Juliana, och nickade med en viss Svensk höghet: det kan vara sant, fortfor hon, att vi nyligen fört ett olyckligt Finskt krig. Men .. hvem anförde oss? Var säker på, att det skall icke alltid gå på detta sätt! – Mademoiselle Wefverstedt hade i detta ögonblick utseendet af en liten lejoninna, färdig att skaka manen. 
<sec/>
Tage Thott betraktade henne under tystnad: men det syntes tydligt, att han tyckte om, att han snart sagdt förtjustes, af detta stolta uttryck. Emellertid roade det honom att tala som förut, och han sade: 
<sec/>
”Nog komma Ryssarne i tur att fly för oss en gång; men hvad jag icke tror, är, att deras enfald skall sträcka sig ända till att ånyo gräfva Ryssgrafvar i Mälaren. Men se! nu hafva vi en stor backe på andra sidan igen; och här skola vi upp?” 
<sec/>
Det låter som om du aldrig farit denna väg förr, Tage? 
<sec/>
”Jo, jag har. Men icke i historiskt sällskap. Derföre passar jag på nu, och skaffar mig upplysningar om allt rörande vägen.” 
<sec/>
Du är god, du. Historiskt sällskap? Hvarför icke också geografiskt? 
<sec/>
”Nå, men nog måste du medgifva, goda Juliana, att du kan mera historia än jag! Tror du icke, att vi böra stiga ur och gå i denna backe? Man stannar deruppe med främre vagnen, och låter hästarne pusta.” 
<sec/>
Ganska gerna; om de andra stiga ur. 
<sec/>
”Om den här backen skulle jag verkligen vilja veta någonting, det säger jag,” yttrade Tage, i det han öppnade vagnsdörren och steg ned på landsvägen. 
<sec/>
Hvarföre om den här just? vidtog hon och såg sig omkring. 
<sec/>
”Jo, jag anser det omöjligt, att icke här någonting tilldragit sig.” 
<sec/>
Det kan nog vara. 
<sec/>
”Så nära den förb–de Ryssgrafven? Jag vill nästan hålla vad, att häruppe i skogen stått ett eller två fältslag.” 
<sec/>
Men hvarföre det? 
<sec/>
”Emedan man i forntiden hade den raskheten att slåss öfverallt, och hålla fältslag i synnerhet på de ställen, der det icke behöfdes.” 
<sec/>
Tror du våra förfäder voro så besatta? 
<sec/>
”Ånej. Jag talar just icke om våra förfäder, men om dem, som skrifvit våra förfäders historia. Ts! ts! Juliana, man står och resonerar om något derframme ..” 
<sec/>
Hvad är det? 
<sec/>
”Man stannar.” 
<sec/>
Von Drachenmilch gör fasoner, det ser jag. 
<sec/>
”Åke Thott vänder om hästen.” 
<sec/>
Grefve Clas drar också in tyglarne. 
<sec/>
”Låtom oss köra på, att vi hinna upp dem. De samtala om något.” Stiga fruntimmerna ur? 
<sec/>
”Vi få se.” 
<sec/>
Med dessa ord påskyndade grefve Tage sin gång och kom fram till den andra vagnen. Han fann hela sällskapet der sysselsatt att höra på skjutsbonden, som berättade en spökhistoria. 
<sec/>
”Har något händt?” frågade Tage och vände sig till Clas Thott. 
<sec/>
Denna skjutsgosse, som varit till Tibble i natt, ett par timmar innan han kom till oss med hästarne, förmäler, att det spökat i denna backe. 
<sec/>
”Har han sjelf varit mål för spöket?” 
<sec/>
Nej, men han omtalar hvad man sagt framme vid Tibble. 
<sec/>
”Hvad har man sagt?” frågade Tage nyfiken. 
<sec/>
En resande har här i natt blifvit antastad af ett spöke, som tagit ifrån honom hans resväska, och derpå låtit hästarne skena. 
<sec/>
”Nu i natt? så nyligen? Det måste jag nämna för Juliana!” 
<sec/>
Den eftre vagnen hade nu hunnit upp den föregående. ”Juliana!” ropade Tage, ”jag har fått min önskan uppfylld, denna backe eger sin historia.” 
<sec/>
Hvad är det? Har något mord skett här? frågade mademoiselle Wefverstedt. 
<sec/>
”Nej,” sade von Drachenmilch, som nalkades: ”skjutsgossen berättar, att gästgifvaren på Ti – Tib – hur heter det? – på Tibule, Tivoli, ja: han har varit ute jemte en resande herre här i natt, och träffat ett långt lakan, som skymtat och gått helt hvitt fram genom skogen.” 
<sec/>
Ett lakan? 
<sec/>
”Ja, så skall spöket hafva sett ut!” 
<sec/>
Det är rysligt. 
<sec/>
”Och det skrämde hästarne, så att de först stegrade sig och sedan skenade.” 
<sec/>
Hvad kunde det vara? sade Juliana. Var det midt i natten? Det var månljus i natt. 
<sec/>
”Ja; desto värre,” anmärkte fänriken. 
<sec/>
Och den resande förlorade sina saker? 
<sec/>
”Ja,” ropade skjutsgossen, som hörde dessa frågor och nu inträdde svarande sjelf. ”Den resande herrn både åkte, red och gick .. ” 
<sec/>
Hvad? han både åkte, red och gick? Det var en f-n! 
<sec/>
”Och en sådan en kunde förlora sina saker?” 
<sec/>
Ja, det gjorde han; det har jag hört af gästgifvaren. Men han fick igen dem .. 
<sec/>
”Fick han igen dem? Gaf spöket honom igen sakerna?” 
<sec/>
Ja. 
<sec/>
”Och det var ett lakan, som gick och gjorde allt detta?” 
<sec/>
Förstås: det var den mördade själen, som blifvit nedgräfd häruppe i backen, bakom bråten, som ofta spökar här, och som nu visade sig som ett hvitt lakan, utan hufvud, utan armar och utan fötter. 
<sec/>
”Hu!” 
<sec/>
Den mördade själen? Hvem var det? 
<sec/>
”Det är någon tid sedan. Det är ett mördadt fruntimmer .. ” 
<sec/>
Hvad, min Gud! utbrast Marie Susanne: det var en förfärlig händelse. Känner man af hvem hon mördades? 
<sec/>
”Det skall vara hennes man, som under en resa här nattetid mördat henne, och burit henne upp i skogen, och sedan farit sin väg. Det var i kung Carls tid.” 
<sec/>
Och hon spökar? 
<sec/>
”Ja, det berättar man.” 
<sec/>
Och gästgifvaren vet allt detta? han måste kunna omtala allt för oss, utbrast Juliana. Hvilken fasa! 
<sec/>
”Gästgifvaren tör nog veta det,” sade skjutsgossen; ”ehuru han icke mycket gerna talar derom.” 
<sec/>
Han har kanske ofta sett spöket? 
<sec/>
”Åh .. Gud vet .. det vet jag icke. Men han är mycket gammal i gården, och har varit här sedan barndomen. Och folk pratar till och med, att den mördade själen då och då ej blott går i skogen, utan kommer ända upp till Tibble .. men då skaffar alltid gästgifvaren sig af med det fruntimret så fort han kan.” 
<sec/>
Hu? det är alldeles rysligt! 
<sec/>
Men spöket visar sig väl blott om nätterna? 
<sec/>
”Det tror jag säkert: jag har aldrig sett det, hvarken natt eller dag.” 
<sec/>
Det anser jag för det bästa, inföll Tage. 
<sec/>
”Låt se .. ligger der icke något hvitt uppe i skogen äfven nu på dagen?” sade Juliana, som under samtalet stigit upp i vagnen, och derigenom kunde skåda högre och längre än någon annan. Der ligger något; med säkerhet .. ” 
<sec/>
Får jag se? inföll Åke Thott. 
<sec/>
”Jag går dit!” ropade Clas Thott. 
<sec/>
Att det är hvitt, det svär jag på, ropade von Drachenmilch, som rest sig i stigbyglarne, och derigenom blitvit mycket lång. 
<sec/>
”Gå icke dit! gå icke dit!” ropade Marie Susanne åt grefve Clas. 
<sec/>
”Åh, på dagen är det väl icke farligt!” anmärkte skjutsgossen. 
<sec/>
Clas och Åke Thott begåfvo sig oförskräckt inåt skogen. De gingo ända fram och träffade ett stort lakan liggande på marken. De lyfte upp det; de funno det gammalt och till och med bärande röda fläckar. 
<sec/>
”Det här ser ohyggligt ut,” sade gref Clas; ”men ett spöke är det icke.” 
<sec/>
Lakanet kan hafva varit upphängdt att torka, och blåst ned från träden, tror jag? 
<sec/>
”Låt det ligga. Då vi nu veta hvad det är, så behöfva vi ej vidare befatta oss dermed.” 
<sec/>
Nej. Fy. Usch! det ser otäckt ut. 
<sec/>
Med dessa ord gingo bröderna Thott tillbaka till landsvägen. ”Det var ingenting annat än ett naturligt lakan,” sade Åke med en lugn uppsyn. 
<sec/>
Skjutsgossen smålog under lugg, och sade ingenting. Det ser alltid så der ut vid dager! småhviskade han för sig sjelf. 
<sec/>
Nu hade hästarne pustat i backen. Tage satte sig upp i sin vagn vid Julianas sida, att fortsätta resan jemte de öfrige. 
<sec/>
Man åkte utan alla svårigheter vägen fram, förbi Näs’ kyrka, och så till Tibble; samma väg, som vi så väl känna, sedan Robert Augustins sista äfventyr under den föregående natten. 
<sec/>
När herrskaperna kommo fram och man träffade gästgifvaren, utgjorde första frågan, om de beställda hästarne voro i ordning? 
<sec/>
Tibble-värden såg sig omkring: det skulle ju vara sju hästar? 
<sec/>
”Ja,” inföll major Åke med en sträng blick; ”hvar äro de?” 
<sec/>
Här finnas ännu icke fler än två hemma, uppbådade af reserven, och hållet är ute. 
<sec/>
”Vi kunna då ej få mer än två hästar?” 
<sec/>
Nej. 
<sec/>
”Men det är besynnerligt. Vårt förbud har beställt sju.” 
<sec/>
Ja, men beställningstiden var för knapp. 
<sec/>
Huru längesedan var förbudet här?” 
<sec/>
För fyra timmar sedan. 
<sec/>
”Det går ihop.” 
<sec/>
Sex timmar skall jag hafva på mig efter lag. 
<sec/>
”Nå, så måste vi väl finna oss!” utbrast Tage Thott. 
<sec/>
Men hvad skola vi göra med två hästar?” 
<sec/>
”Den ena vagnen kunde taga dem, och åka förut?” 
<sec/>
Det är sant! Men då skall sällskapet skingras? 
<sec/>
”Huru herrskapet vill, inföll gästgifvaren likgiltigt. Två hästar finnas. Och fem till skola komma om ett par timmar.” 
<sec/>
Låtom oss då stiga in på det trefliga Tibble och rådslå, hvilket beslut blir bäst att fatta. 
<chapter/>

<chaptername>FEMTIOSJUNDE KAPITLET.</chaptername>

<chaptername>TVÅ PAR PÅ EN VÄG.</chaptername>

<sec/>
Det är skam, det är synd, skulle jag säga, att sitta inne. 
<sec/>
Det var ingen lätt sak att afgöra huru man skulle bära sig åt, när man behöfde sju hästar och ej hade tillgång på mera än två. Dröja var det enklaste. Men skulle alla dröja, då man likväl kunde sätta den ena af vagnarne i gång? 
<sec/>
Öfverläggningen slöts så, att Tage Thott skulle taga de begge befintliga hästarne, och göra en liten sidoresa ned till Linnarsnäs. Att besöka denna gård hade varit Julianas och hans första plan, när de foro från Stockholm, men hvilken de sedan, för betydligare angelägenheter, lemnat åsido. Upptagne af tanken, att ju förr ju hellre komma till Segersta, och träffa generalauditören, hade de icke en gång nu, efter slutade nöjen på Stäke, ämnat besöka herr Aminson. Men ett tillfälle, att som hastigast verkställa detta, infann sig på sätt och vis sjelfmant. ”Vi skola vara ganska hastigt tillbaka,” sade Tage Thott, när han ur vagnen, der han satt sig vid sidan af sin fästmö, nickade afsked åt det öfriga sällskapet. 
<sec/>
De qvarvarande kunde ingenting bättre företaga sig, än göra små lustvandringar i nejden, medan de afvaktade de beställda hästarnes ankomst. Vid sjelfva Tibble kunde man just icke kalla det vackert. Det hufvudsakliga var således att gå derifrån. Man var icke nog hemma i trakten för att veta hvar man skulle finna sköna spatserturer. Man kände väl det stora och ståtliga Granhammar till namnet; man kunde hafva känt lust att promenera dit, men fick snart veta, att det låg alldeles för långt från Tibble. 
<sec/>
I grefve Åke Thotts lynne låg alltför mycket allvar, att vilja företaga sig onödiga gångstigars besökande. Såsom äldre militär kände han också vigten af vakthållning. Han sade derföre: ”gå ni! gå och tag er en tur, men jag blir qvar här på stället vid trossen. Det kan ingen veta. Hm, jag har lärt mig hvad det vill säga att känna sig bestulen!” Han skådade dervid stindt framför sig och kastade på de närvarande ögon, blossande af vrede, nästan rödsprängda af förargelse: i sjelfva verket hyste han derunder de kärleksfullaste tankar emot alla han såg på. 
<sec/>
Clas Thott bjöd armen åt sin Marie Susanne. Det återstod för mademoiselle Agnes Pasch intet annat än att acceptera den armbjudning, herr fänrik von Drachenmilch gjorde henne; och hon emottog den med nöje, emedan hon redan erfarit, att han var en person, som icke blott kunde skänka motiver för taflor genom sin persons hela hållning och figur, utan tillika utgjorde en ganska aktningsvärd och romantiskt varm karakter. 
<sec/>
”Ja, mina nådiga herrskaper!” sade den hederlige gamle gästgifvaren, ”jag hoppas, att de andra hästarne ej skola dröja mer än högst en timme eller par. Vill mina herrskaper taga sig en liten förströelse under tiden, så vet jag nog, med förlof sagdt, att de helst vilja uppsöka löflundar. Men kring Tibble ligga mest åkergärden, hvilket vi bönder mycket värdera; så att jag begriper icke, om ej herrskaperna skulle vilja spatsera nedåt Syltan till, som ligger en liten bit åt den der sidan (han pekade), eller åt Ekhammar, som man har der (han pekade åt motsatt håll). Det kan nog så träffa,” tillade han godmodigt, ”att man får tråkigt på begge ställena; men se, mina nådiga herrskaper! det förstå vi bönder oss icke på.” 
<sec/>
Den der gamla lufven tror jag gör litet smått narr af sina nådiga herrskaper, oaktadt han ser så genombeskedlig ut, sade mademoiselle Agnes. Men .. 
<sec/>
”Ah, meine Gnädige!” utbrast fänriken, ”vi skola ej låta störa oss af någonting. Kom, om jag får utbedja mig! Det är skam, det är synd, skulle jag säga, att sitta inne.” 
<sec/>
Hm, inföll Agnes Pasch småleende, efter vi så här händelsevis kommit ut på upptäcktsresor, så låt oss gå ett stycke utåt vägen. Vi spatsera åt hvart sitt håll, så kunna vi, när vi åter träffas, omtala för hvarann hvad vi upptäckt på färden. 
<sec/>
Detta förslag slog an. 
<sec/>
Grefve Clas och Marie Susanne beträdde vägen åt det håll, hvaråt Ekhammar skulle ligga, efter värdens fingerpekning; Agnes Pasch och von Drachenmilch åt det andra, hvarest man hade Syltan. Begge paren gingo således åt skilda väderstreck; och man kom snart ur sigte för hvarann. 
<sec/>
Efter en stund funno grefve Clas och Marie Susanne en liten biväg, som förde dem från den tråkiga landsvägen, och gaf dem tillfälle att inkomma på mera skuggrika platser. 
<sec/>
”På detta sätt,” sade hon, ”och om vi möta samma missöde att få vänta vid Gran, torde vi ej hinna så bittida fram till Ekolsund.” 
<sec/>
Må vara, svarade Clas Thott. Säg mig, är du verkligen orolig för riksgrefvinnan, min goda Susanne? 
<sec/>
”Orolig?” 
<sec/>
Ja. Det skulle göra mig obeskrifligen ondt; eljest tycker jag vår resa är den angenämaste. 
<sec/>
Susanne gaf honom en glad blick, utan att svara. 
<sec/>
Låt vara, vidtog han, att vi ej framkomma till Ekolsund förr än på eftermiddagen .. 
<sec/>
”Men, Clas!” afbröt hon hastigt, ”jag längtar så innerligt, att träffa rikgrefvinnan. Och säga henne hvad jag har att berätta henne. Orolig kan jag väl också säga att jag är. Ty riksgrefvinnan var icke rätt frisk när jag sist skildes vid henne.” 
<sec/>
Stackars Hedvig Taube! undföll honom att säga, med en melankolisk blick åt sidan uppåt de vackra nejder, som nu mer och mer öppnade sig. 
<sec/>
”Ja!” vidtog Marie Susanne. ”det är att vara förnäm och olycklig! Att nödgas så, som riksgrefvinnan, i många år .. men”, afbröt hon hastigt, ”jag får ej inlåta mig i grefvinnans hemligheter, äfven om jag till en rätt stor del kunde det.” 
<sec/>
Jag vet att du känner mycket deraf, svarade han. Men jag begär icke, ja, jag säger: jag vill icke, att du skall förtro mig hvad som vore obehörigt att nämna. Jag önskar icke en gång, att du omtalar egentliga anledningen för din resa från Ekolsund till Stockholm denna gång, hvilken jag förmodar skedde endast för riksgrefvinnans skull och i hennes ärenden. Jag hoppas, att dagarne äfven måtte ljusna för henne. Ack, när jag tänker på dig, min älskade Susanne! och på mig .. huru oändligen mycket lyckligare äro ej vi? 
<sec/>
”Och huru mycket närmare det rätta!” 
<sec/>
Hvilken himmel, att älskas af den man älskar! 
<sec/>
”Att ej behöfva försöka älska en annan, än den man älskar!” 
<sec/>
Goda Susanne, hvad tänker du om vår plan? 
<sec/>
”Detsamma som jag alltid tänkt, Clas Manuel. Riksgrefvinnans godhet emot oss är stor: kan hon, med konungens tillåtelse, verkställa sin plan med Ekolsund till vår fördel, så är det mycket bra; eljest så .. ” 
<sec/>
Men ack! ..och just dit ville jag komma. Jag har ej rätt mycket af jordiska egodelar, sade han; men så mycket likväl, att vi kunna finna ett hem för oss, äfven utan denna nåd. 
<sec/>
”Jag skall säga dig något, Clas Manuel!” inföll hon .. ”fast, jag tror, att jag måste tiga .. ” 
<sec/>
Hvad? hvad menar du? 
<sec/>
”Jag var på väg att yppa något.” 
<sec/>
Tala icke till hälften! 
<sec/>
”Nåväl, jag har rätt att säga så mycket, som jag nu ämnade förtälja.” 
<sec/>
Rör det ånyo riksgrefvinnan? 
<sec/>
”Ja.” 
<sec/>
Jag tyckte du talade om oss och vår möjliga bosättning på Ekolsund? 
<sec/>
”Också det. Men jag ville med ett par ord försäkra dig, Clas Manuel, att, ehuru det visserligen är af godhet och en nedlåtande vänskap för mig, riksgrefvinnan önskar bearbeta saken så, att Ekolsund en gång kommer i våra händer; så är dock hennes önskan ej endast utgången från denna bevekelsegrund.” 
<sec/>
Hvad hör jag? 
<sec/>
”Finner du ej, att detta i sig sjelf vore orimligt? Grefvinnan vet ju, att du, liksom du också nyss sade sjelf, icke är så alldeles fattig, att vi af henne behöfva en nådegåfva, oumgänglig för att lefva? För öfrigt kunde hon väl förära oss något mindre än Ekolsunds stora, kungliga slott. Det kunde hafva varit nog med en underlydande gård. Nej, Clas Manuel.” 
<sec/>
Huru skall jag förstå allt detta? 
<sec/>
”Du skall inse en dag, att riksgrefvinnan visserligen velat dotera oss, men .. får jag säga det, utan att det stöter dig? hufvudsakligen mig ville hon sålunda göra rik, på det jag, som är egarinna af en viss stor, djup och oomtalelig hemlighet, skulle kunna använda det mesta af den omätliga inkomsten för en annan utgift .. ” 
<sec/>
En annan? 
<sec/>
”Jag kan icke yttra mera. Så mycket inser du, Clas Manuel, att om det är något .. någon .. eller några, som Hedvig Taube vill understödja .. rättare sagdt, som hon vill och bör skänka ett skönt lifs uppehälle; men hon ej kan tillkännagifva det hvarken inför verlden eller för konungen sjelf; så fans för henne ingenting lämpligare, än att utse mig, som hon fullkomligt tror, till redskap härför. Och jag skall aldrig förråda, aldrig svika henne!” 
<sec/>
Min Gud? Susanne? 
<sec/>
”Du och jag blifva endast en pretext, eller huru du vill benämna det. Det innebär kärlek och godhet nog emot oss, att hon hyser ett så stort förtroende, en så himmelsk tillit till oss!” 
<sec/>
Jag förvånas. 
<sec/>
”Om riksgrefvinnans plan lyckas, så blifva du och jag egare af Ekolsund efter hennes död, och under hennes lifstid förvaltare. Hon är icke nöjd med generalauditören Wefverstedt, som konungen insatt till den stora kungsgårdens egentliga styresman redan nu, och som troligen skulle få allt att säga der, efter grefvinnans död.” 
<sec/>
Men hvad vill hon då att vi skola göra der? 
<sec/>
”Hon vill, att vi skola hafva Ekolsund såsom vårt; men att vi deraf taga nog för att underhålla några, som hon högeligen älskar och bör älska.” 
<sec/>
Jag börjar se igenom någonting. Arma riksgrefvinna! 
<sec/>
”Skola vi ej af hjertat vilja tjena henne och göra henne till viljes häruti?” 
<sec/>
Och hon kan icke gå till konungen öppet med sin önskan? 
<sec/>
”Nej.” 
<sec/>
Hon måste begagna oss till slöja? 
<sec/>
”Till slöja för sjelfva sitt hjerta.” 
<sec/>
Himmel! 
<sec/>
”Sådan är de stores ställning.” 
<sec/>
Marie Susanne! utbrast han och slöt henne i sina armar. Lyckliga vi, som äro små! 
<sec/>
”Clas Manuel ..” sade hon hviskande, och besvarade hans kyss. ”Hafva vi rätt att kalla oss så små? Hvad fattas oss af det stora?” 
<sec/>
Af det rätt stora? ja. Intet fattas oss. Gode Gud. hvad du har varit nådig emot oss! Men huru skola vi kunna gå iland med det uppdrag, riksgrefvinnan vill ombetro oss? 
<sec/>
”Vår egen kärlek skall hjelpa oss. Det torde väl blifva svårt nog, stundom, kanhända. Men ack, hvad förmår man icke, när man är stark genom kärleken? Jag tycker alltid, att jag ser sakerna så varmt och tillika så ljust, så säkert, när jag ... får jag säga ut allt hvad jag tänker?” 
<sec/>
Allt, Susanne! Min Gud, skall du fråga mig derom? 
<sec/>
”Får jag då nämna för dig, att jag tycker mig mången gång handla ganska klokt: utföra mina saker riktigt väl, och .. ” 
<sec/>
Du är känd som ett af de mest kloka fruntimmer, till och med i skötandet af sådana uppdrag och ämnen, som man minst skulle tilltro dig. Det utgör allas omdöme om dig; och du må icke tro, att jag finner nöje i det tomma begäret att smickra dig. 
<sec/>
”Ack, Clas Manuel .. och vet du orsaken, vet du hvarföre jag bär mig så der klokt åt, som du och andra säga? Vet du hvarföre jag, rätt uppriktigt taladt, fast det må låta som egenkärlek, har ett så ljust omdöme, såsom jag sjelf förmärkt många gånger? Det är .. men blif icke ond! ..det är för att jag älskar dig, och du mig tillbaka. Ett varmt hjerta, som tillika är lyckligt och sant i sin värme, har alltid med sig ett ljust hufvud.” 
<sec/>
Ljufva bekännelse! 
<sec/>
”Tro icke, att det är tomheter jag talar: det är icke om innehållslöst känslojoller jag yttrar mig. Det är min rena mening. Låt mig fråga dig sjelf: när började du se lifvet och verlden rätt klart och säkert? från hvilken tid har du uppfört dig med största klokhet och allvar? Jo, ifrån den stund, då du .. 
<sec/>
”Men det är för mycket sagdt!” tillade hon mildt och innerligt leende, i det hon afbröt sina ord och dolde sin panna mot hans bröst. 
<sec/>
Från den stund, då jag började rätt älska dig, Susanne! utbrast han. Du har rätt: så är det. Förut hade jag knappt något ändamål för mina handlingar: det mesta i verlden var gåtolikt: jag tänkte och talade på måfå: jag uppförde mig bra nog, tror jag, såsom konungen sjelf och mina kamrater behagade vitsorda; men hvad var det? 
<sec/>
”Jag säger detsamma om mig. Likväl får jag tillstå,” fortfor hon med en viss ton, ”att jag ganska länge varit ett klokt och .. ett snillrikt fruntimmer, ty jag älskade dig redan från mitt fjortonde år. Jag får ju tala om det, då du vet det?” 
<sec/>
Och jag har varit en förnuftig man ända sedan min pagetid. Detta är dig lika bekant, Susanne. 
<sec/>
”Hvilka ord? tänk, om någon hörde oss.” 
<sec/>
Jag blygs ej för att hafva varit klok så länge. 
<sec/>
”Men många skulle säga, att det är icke så.” 
<sec/>
De erkänna ej kärlekens makt, emedan de icke erfarit den. Och framför allt kommer allt det dumma talet om kärleken deraf, att man med detta ord menar något annat. 
<sec/>
”Just så! Nu sade du åter något, som jag ofta anat, fast jag icke kommit att finna sjelfva ordet för min tanke,” inföll hon. 
<sec/>
Huru ofta utbreder man sig icke i skämt öfver så kallade kärleksnarrar, kärlekstokar? Man påstår, att folk med fulla hjertan gå som i en svindel, och att man måste vara kall för att vara klok. Hvad menar man med detta besynnerliga och orimliga tal? 
<sec/>
”Man menar helt annat, än hvad orden tyckas innebära!” 
<sec/>
Ja visst. Kärleksnarrar äro alls icke personer, eldade af varm, sann och djup själskärlek, hvarmed det yttre sinnets tycke följer såsom ett skal, en kropp, ett hölje, omkring en ädel och förträfflig kärna; men folk, som, endast dragne af kroppsliga tycken, utan den hjertliga andekärleken, flyga och fara som tokar, jollra hit och dit för att ställa sig in, prata om allt som kommer för dem, och .. aldrig älska. 
<sec/>
”Låtom oss dock vara rättvisa, Clas Manuel: här gifves också ett annat slag, ett slag olyckliga menniskor, som verkligen hafva varma hjertan i själsmening, men dermed ändock rätt chaotiska tankar. De gå med all sin känslofullhet i töcken och svindel. Hvaraf kommer det? Jo, det kan jag besvara: ty jag skulle kunna anföra personliga exempel. De utgöras af sådana personer, som visserligen ega varma hjertan, andligt varma själar, men ännu obesvarade af en annans. Ack, att jag kunde göra mig nog tydlig: jag skulle afslöja ett mysterium! Ett varmt, men ensamt hjerta gifver icke sin egare eller egarinna det ljusa hufvud, hvarom jag talar. Det måste vara ett varmt hjerta, som tillika älskar ett annat och vet sig vara älskadt deraf tillbaka. Det är sjelfva denna ömsesidighet i andlig värme mellan tvenne personer, som hos dem bildar ljuset, som gör dem så kloka i omdöme och handlingar. Jag skulle vilja kalla det ett slags elektricitet mellan själarne, som medför gnista och blixt. Det är blott det varma hjertat, när det är ensamt, som har ett chaotiskt förstånd i följe med sig: antingen det är ensamt derföre, att det icke ännu funnit ett annat, eller emedan det blifvit öfvergifvet. Det är denna stackars ensamma värme, detta ensliga hjerta, som förorsakar känslosvallet, sjukligheten, och ... narraktigheten (om vi skola nyttja ett så grymt ord för att beteckna olyckan!), ja, besattheten hos ett antal menniskor, hvilka vi se och bele .. ehuru vi borde beklaga och begråta dem.” 
<sec/>
Marie Susannes sköna ögon glimmade i denna stund af en öfverjordisk glans. Hennes uttryck såg så himmelskt och ändå svärmiskt ut, att sjelfva det oförklarliga ej kunde vara omgjutet af en underbarare dager; och likväl låg tillika i hennes ögonkast ett uttryck af sanning, klarhet och klokhet, liksom om hon blixtsnabbt kunde uppfatta och genomtränga de svåraste ämnen. 
<sec/>
Clas Manuel drack af hennes själ. Med hvarje andetag tyckte han sig mera upplifvad. Men det mest förvånande var, att han i sjelfva verket ej var förvånad, och icke heller syntes sådan. Det underbara, han såg hos henne, som han älskade så, var redan hans eget själslynne. Huru kunde han då undra? Det var hans natur: han var dylik sjelf. Himmelen undrar icke på himmelen. Kärleken är icke ett tillstånd af förvåning, af beundran, emedan den är någonting långt mera: det är ingen öfverspänning, ingen höghet som kännes hög. Alla dessa småsaker är man ifrån, när man rätt älskar. Man är, och det är nog. 
<sec/>
”Men ett ord, Susanne!” utbrast han efter ett ögonblick, ”huru tror du riksgrefvinnan skall emottaga mig?” 
<sec/>
Dig, Clas Manuel? 
<sec/>
”Jag anländer i ditt sällskap. Bör jag det? Jag har ett bref till riksgrefvinnan från konungen; och detta skall förskaffa mig ett säkert företräde hos henne. Hon har godhet, hon har ynnest för mig: men om hon förtrott dig något uppdrag i Stockholm, och du återvänder för att redogöra derför, månne hon ej skulle kunna tro, att jag aflockat dig hemligheterna under resan, då hon varseblifver att vi färdats tillsammans?” 
<sec/>
Du har icke orätt, Clas Manuel. Vore riksgrefvinnan i sitt fordna starka lynne, skulle misstankar ej oroa henne. Men nu kan jag icke ansvara för allt. Låt mig se .. 
<sec/>
”Mademoiselle Pasch och du resa ända fram till Ekolsund; jag med bror Åke taga logis i grannskapet. Jag anmäler mig först en dag efteråt på slottet.” 
<sec/>
Men hvarest skulle du vara? 
<sec/>
”Det har fallit mig in, att göra besök hos Didriks gamla mor.” 
<sec/>
På Kullinge? 
<sec/>
”Hvad säger du derom?” 
<sec/>
Det förekommer mig ganska godt. Du följer oss i alla fall då ända fram; ty Kullinge ligger litet på andra sidan om Ekolsund. 
<sec/>
”Jag vet det.” 
<sec/>
Jag kan ej neka, att jag känner mig obeskrifligt nyfiken att en gång inhemta hvad hans majestät skrifvit till riksgrefvinnan om oss. Han emottog då din framställning med nåd? 
<sec/>
”Med den fullkomligaste godhet, Susanne. Han undrade icke alls öfver, att vi ville hafva Ekolsund, sade han; ty det önskade alla få, och han skulle sjelf göra detsamma, om han ej redan egde det. Sådana voro hans ord till mig.” 
<sec/>
Detta tyder på en tillåtelse från hans majestäts sida. Vi skola dock icke göra oss alltför säkra. 
<sec/>
”Ack, om du viste hvad jag är säker!” utbrast han. 
<sec/>
Är du så viss på din sak, Clas Manuel? Huru kan du vara det? 
<sec/>
”Jo, ty antingen lyckas den, eller ej. Hvad gör det mig? hvad gör det oss? För riksgrefvinnans andra afsigter, dem som du förtiger, Susanne, kan det utgöra en stor angelägenhet, att saken går igenom; men för mig ..” 
<sec/>
Icke? 
<sec/>
”Nej, Marie Susanne; ty jag eger dig.” 
<sec/>
Du är god! Jag är rädd, att du är för mycket god .. tillade hon med detta uttryck af förstånd, som aldrig lemnade henne, äfven i de mest svärmiska ögonblick. 
<sec/>
”Hvad menar du?” 
<sec/>
Jo, jag menar, att du skall älska mig mera, om du älskar mig mindre. 
<sec/>
”Dina ord låta som en gåta, och likväl fattar jag dig. Frukta ej, Marie Susanne!” 
<sec/>
Du vill således älska mig mindre? sade hon småleende. 
<sec/>
”Ja! det vill säga ännu tusen gånger mera.” 
<sec/>
Så kom! kom! vi få ej aflägsna oss längre. 
<sec/>
”Tror du, att det redan kan vara färdigt? Vi hafva ju endast promenerat ett par sekunder?” 
<sec/>
När timmar gå som minuter, då gå minuter som sekunder. 
<sec/>
”Gud, du har rätt: kärlekens tidräkning är icke chronologisk. Låt oss skynda. Jag ville ej, att de skulle sakna oss, eller undra på vår frånvaro.” 
<sec/>
Se dig om, Clas Manuel! Vi hafva ej aflägsnat oss så litet från det der stället, som du tror. 
<sec/>
Grefve Clas såg sig omkring. Han kunde ej upptäcka Tibble. ”Det förvånar mig!” utropade han. 
<sec/>
Det går så, svarade hon. Men jag skulle nästan tro, att detta måste vara Ekhammar? 
<sec/>
”Således äro vi ändock komne dit värden tycktes vilja hafva oss?” 
<sec/>
Det ser så ut. Minsann! 
<sec/>
”Det gör ingenting. Vi vända om.” 
<sec/>
Men, att vända om här? Denna plats är så skön. 
<sec/>
”Vi gå vidare!” 
<sec/>
Men .. hinna vi det? 
<sec/>
”Nej. Vi gå ej tillbaka, och vi gå icke heller vidare. Vi stanna! Hvilken gräsmatta? se denna gröna häck ..” 
<sec/>
Ts, Clas Manuel! hvem kommer? O min Gud, skall jag tro mina ögon? 
<sec/>
”Hvad ser du, Marie Susanne?” 
<sec/>
Jag ser .. en person! 
<sec/>
”Känner du den, som kommer der från gården?” 
<sec/>
Fråga mig icke! 
<sec/>
”Huru skall jag förstå ..” 
<sec/>
Denna person står i det närmaste sammanhang med hvad vi nyss talade om. Hvilken händelse! 
<sec/>
”Skulle det vara någon af riksgrefvinnans skyddlingar? af dem, som vi skulle underhålla med Ekolsund?” 
<chapter/>

<chaptername>FEMTIOÅTTONDE KAPITLET.</chaptername>

<chaptername>FRIERI.</chaptername>

<sec/>
Man ärar då det mogna i Tyskland? 
<sec/>
Mademoiselle Agnes Pasch och fänrik von Drachenmilch lustvandrade också; men åt en alldeles motsatt led. Det är icke sagdt, att de ville sträcka sin promenad just ända fram till Syltan, som Tibblevärden påpekat åt detta håll; men de gingo emellertid på vägen ditåt. 
<sec/>
Det händer att fruntimmer, då de äro äldre och artister, icke finna sig stötta af ett sällskap, som kanske skulle plåga dem rätt mycket, om de såge lifvet och föremålen som andra menniskor: framför allt om de vore yngre, eller hade den art melankoli, som åtföljer vissa anspråk. 
<sec/>
Mademoiselle Agnes Pasch var i hög grad anspråkslös såsom fruntimmer; kanske mindre som artist. Icke desto mindre var hon glad och lugn, derest icke omedelbart konstnärliga frågor kommo å bane, vid hvilka hon kunde vara retlig nog, så fort hon ej kände sig tillräckligt öfverlägsen i det sällskap, der hon befann sig. 
<sec/>
Von Drachenmilch, med den redligaste karakter, ansåg som ett brott mot ärligheten, att icke utsäga allt hvad han tänkte, till och med om det innebar ohöfligheter. Att tiga med det dåliga, han fann, förekom honom vara ingenting annat, än ett lågt och oridderligt smicker, vittnande om feghet. Likaså föreföll det honom stridande med pligten mot fosterlandet, att anse någonting förträffligt utom Tyskland och i synnerhet Hessen. 
<sec/>
Pasch hade under den lilla föregående resan upptäckt dessa drag hos sin hederliga fänrik. Hon viste att uppskatta dem; och hon hade ej lustvandrat långt på landsvägen vid hans sida, förrän det föll henne in att säga: 
<sec/>
”Vore jag rik, vet herr fänriken, så viste jag hvad jag gjorde.” 
<sec/>
Men nu vet ni icke hvad ni gör, min nådiga? inföll han med en hjertlig och till hälften bekymrad ton. 
<sec/>
”Icke fullkomligt, det bekänner jag!” vidtog hon med ett tonfall, som han likväl ej varseblef. ”Men det var icke derom jag nu ämnade tala,” fortfor hon. ”Jag ville säga, att om jag vore rik, så viste jag hvad jag gjorde ända till den grad, att jag lemnade Sverige, och företog mig en utländsk resa.” 
<sec/>
Tarteiffel! det vore det allrabästa. 
<sec/>
”Jag ville egentligen ej se något annat land än Tyskland.” 
<sec/>
Det är klart; det är sjelfklart. 
<sec/>
”Jag skulle vilja utveckla mitt måleri. Men vet herr fänriken, jag tror ej att jag skulle kunna göra ett enda penseldrag i Tyskland ..” 
<sec/>
Icke ett endaste penseldrag? Donnerwetter! 
<sec/>
”Nej!” 
<sec/>
Jag är öfvertygad om det; jag fattar det fullkomligt. Så äro alla Svenskar och Svenskor. 
<sec/>
”Hurudana äro vi, herr fänrik?” 
<sec/>
Ni mister modet, när ni får se någonting riktigt dugtigt. 
<sec/>
”Der hafva vi det. Ja, så skulle det säkert gå med mig, om jag kom till Tyskland. Jag skulle falla i sjön, om jag kom till Hessen.” 
<sec/>
Är det min nådigas allvar att företaga en sådan resa? 
<sec/>
”Hvad skall jag svara?” 
<sec/>
Jag frågar icke af någon annan anledning, än endast emedan jag ville veta det; ty .. 
<sec/>
”Och hvarföre då, min fänrik?” 
<sec/>
Jo, jag kan yttra det, ehuru det är min landtgrefves ord: min och eder konungs ord. Hör då! Jag sjelf torde snart komma att fara till detta land, som bland alla länder är Landet! Förstår ni? 
<sec/>
”Hvad? herr von Drachenmilch reser till Tyskland?” 
<sec/>
Det går derhän. 
<sec/>
”Lemnar Sverige?” 
<sec/>
Jag gör det med saknad; ja, med verklig saknad af de år, som jag förlorat här, och som jag skulle vilja lefva tillbaka, när jag åter befinner mig i Cassel. 
<sec/>
”Hahaha, derpå tviflar jag icke!” 
<sec/>
Nej, det är en dyr sanning. Jag skulle vilja vara tjuguett år, min nådiga. Men, jag är det icke! och, hvad jag räknar för ännu mera, jag blir det aldrig! 
<sec/>
”Men säg mig, är man då så svag för ungdom i Hessen?” 
<sec/>
Man är icke svag för ungdomen; nej, man uppskattar det äldre hos andra utomordentligt. Det är endast så, att hvar och en sjelf vill vara ung, men tycker mycket om att andra äro gamla. Man är icke egoist. Det är en egenhet hos oss Tyskar. 
<sec/>
”Man ärar då det mogna i Tyskland?” 
<sec/>
Man ärar och högaktar allt det förträffliga der. Det mogna? Tarteiffel! hvad menar min nådiga med det mogna? 
<sec/>
”Åh, jag menar till exempel mig sjelf.” 
<sec/>
Min nådiga skulle vara mogen? 
<sec/>
”Ja verkligen; jag gör ingen hemlighet deraf.” 
<sec/>
Men .. 
<sec/>
”Herr fänriken kan väl icke påstå, att jag är fullkomligt ung?” 
<sec/>
Gott bewahre! jag vill icke yttra något påstående. Men låtom oss ej tala om åren, hvilka hvar och en har efter sina tillgångar; utan säg mig öppet: om min nådiga skulle vilja besöka mitt fädernesland, kunde icke jag då få vara ledsagare? Jag känner alla vägar. 
<sec/>
”Och kanske äfven konstnärerna? Låter man mycket porträttera sig i Tyskland?” 
<sec/>
Utomordentligt! 
<sec/>
”Det fägnar mig mer än jag kan säga.” 
<sec/>
Tarteiffel .. min nådiga skulle vilja föra penseln i Tyskland! Och .. kan jag få vara ohöflig? min nådiga förtjenar redan här i landet mycket penningar? har utsigt att göra det årligen kanske mer och mer? 
<sec/>
”Jag nekar ej, att man uppskattar någorlunda min talang.” 
<sec/>
Jag utbeder mig, att få vara ohöflig en gång till! Min nådiga förtjenar .. huru mycket om året? 
<sec/>
”Åh, min herr fänrik, det är något för nära frågadt. Hahaha! Mina penningförtjenster bero på händelsen och på mina kunders karakter.” 
<sec/>
Von Drachenmilch rätade på sin ståtliga figur. Jag vill icke stort säga om mina egna förtjenster, inföll han efter en betydelsefull paus. Vi militärer hafva små löner, emedan äran utgör det hufvudsakliga i vårt stånd; och, till motsats mot artisterna, räkna vi hedern för vår största inkomst. Är man tillika af adel, såsom vi i Tyskland alla äro, så fort vi kunna sägas vara till, så fråga vi desto mindre efter aflöningar. Men jag yttrar det ännu en gång: konstnärer och oadlige böra förtjena penningar. Mademoiselle är icke af adlig börd? 
<sec/>
”Jag har ingen annan adel, än den min konst kan förläna mig.” 
<sec/>
Nå, det är ingen; det är icke börd, alltså ej adel. Men jag får ju ändå säga: min nådiga? 
<sec/>
”Alltför gerna.” 
<sec/>
Om min nådiga med sina penslar årligen tar folks penningar, så är det i sig sjelf en ganska god sak. Alla kunna icke taga sin nästas gods med svärdet; hela verlden skulle då vara adel. Men .. jag talar ogerna i det ämne, jag nu ville yttra mig uti .. öppet får jag dock fråga .. skulle ej min nådiga äfven vilja förena ära och heder med sin penningförtjenst? 
<sec/>
Hvad i Guds namn menar han? sade Agnes Pasch för sig sjelf, och kunde endast med möda återhålla ett öfverljudt skratt. Här måste vara någonting genom-Hessiskt i farvattnet, tänkte hon; men yttrade högt: ”heder och ära, min fänrik? hvarföre skulle icke äfven jag vara känslig för den, och vilja tillegna mig något deraf, ifall det kunde vara mig möjligt?” 
<sec/>
Von Drachenmilch rätade på sig ånyo, och gaf sig en ännu ståtligare hållning. Likväl sade han ännu ingenting; han blott fixerade henne vid sin sida. 
<sec/>
Agnes Pasch gjorde sin uppsyn så enfaldig, som en hushållerska, hvilken för första gången i sin lefnad är på Kornhamn att köpa fisk. 
<sec/>
”Ära?” upprepade hon; ”hvar skulle väl jag kunna finna eller vinna något sådant?” 
<sec/>
Jag yttrar mig ogerna, sade han åter; men .. har min nådiga tusen daler silfver i årlig inkomst af sina penslar? 
<sec/>
”Tusen daler silfver! Hvarföre icke tvåtusen?” 
<sec/>
Tvåtusen? Blitz und Regen! 
<sec/>
”Mången gång tretusen.” 
<sec/>
Tretusen .. Gott im Himmel! 
<sec/>
”Men hvad betyder allt det utan ära, herr fänrik?” 
<sec/>
Jag ville säga .. hm. 
<sec/>
”Hm är också ett godt ord att säga, så snart man förstår det.” 
<sec/>
Min nådiga förstår mig icke. Men till en början: kunde vi ej resa tillsammans öfver till Tyskland? Sedan .. 
<sec/>
”Sedan genom Tyskland?” 
<sec/>
Naturligen, ja. 
<sec/>
”Kanske till Cassel?” 
<sec/>
Tarteiffel .. just dit! 
<sec/>
”Och när vi vore der?” 
<sec/>
Ja då .. 
<sec/>
”Då?” 
<sec/>
Då skulle vi blifva der. Och alltid tillsammans. Jag skulle utverka mig visshet af min landtgrefve, att jag icke förtörnade honom eller den Hessiska adeln genom att bjuda min hand åt ett oadligt fruntimmer. Och sedan .. 
<sec/>
”Men jag ville icke dröja länge i Cassel!” inföll mademoiselle Pasch, som oförmodadt tog en annan mine på sig. 
<sec/>
Ville min nådiga ej dröja i Cassel? I min fädernestad? Hvarföre icke? Jag tänker, att .. i händelse allt ginge som jag tänker .. 
<sec/>
”Ack, herr fänrik, det gör det aldrig.” 
<sec/>
Går det aldrig som jag tänker? Jo, ursäkta mig, min nådiga! det tänker jag att det gör. 
<sec/>
Agnes Pasch, som hufvudsakligen inlåtit sig i detta samtal för att derunder iakttaga sin medtalares alla åtbörder och fysiognomiska förändringar, fann af denna exercis allt större vinst för sin konst, och tillika ett stort nöje. För öfrigt, då de voro på tu man hand, kunde hon icke befara att utsätta sig för löje hos en tredje, om hon också brukade några vågade ordställningar, för att få fänriken till de attituder och miner hon önskade och behöfde för den étude, hon företagit sig. Hon inföll således: 
<sec/>
”Ja, min goda herr fänrik! jag vill uppriktigt säga, att om vi också vore tillsammans i Cassel, först som resande, och sedan ..” 
<sec/>
Sedan, ja .. just det. 
<sec/>
”Och sedan .. i händelse herr fänriken, utan att såra sina adliga vänner, kunde ingå .. någonting med en oadlig ..” 
<sec/>
Ja, se derom var det jag skulle tala. Det var sjelfva min mening; det var till och med, att jag så må säga, min afsigt. 
<sec/>
”Och om denna oadliga vore en mognad person ..” 
<sec/>
Alldeles .. alldeles .. 
<sec/>
”Med sina tretusen daler i silfver om året af sitt ärelösa konstarbete ..” 
<sec/>
Alldeles! Men hvarföre kunna vi icke nyttja namnet, och tillstå, att det är om min nådiga sjelf vi tala begge två? 
<sec/>
”Äfven med antagande häraf, tänker jag att det i alla fall icke går som herr fänriken tänker.” 
<sec/>
Icke? Det vore förundransvärdt! 
<sec/>
”Grunden är, att om till exempel jag i Cassel vore .. till exempel herr fänrikens fru ..” 
<sec/>
O min nådiga! Nu äro vi der vi skulle vara. 
<sec/>
”Så ville jag icke stanna der. Jag ville icke blifva länge i Cassel.” 
<sec/>
Ni ville icke blifva i Cassel? Af hvad grund? 
<sec/>
”Jag ville se Italien, Rom, Florens, Paris, till och med Madrid: ja, hvarföre icke Madrid?” 
<sec/>
Madrid? Men hvarföre ville min nådiga se Rom, Florens, Paris och allt annat? 
<sec/>
”Alla konstnärer böra se dessa konstens hufvudstäder.” 
<sec/>
Men då vi äro gifta .. 
<sec/>
”Så följer mannen sin hustru, så fort hon är artist.” 
<sec/>
Hm. 
<sec/>
”Jag skulle verkligen ej hafva någonting emot en hofmästare, en, som kunde beställa hästar på vägarne, som betalade diligenserna, skaffade logis i städerna, bar min kappa i regn, höll öfver mig mitt paraply i solsken .. nej tvärtom! Godt .. herr von Drachenmilch kan ju också göra detta tvärtom?” 
<sec/>
Tvärtom, min nådiga? Tvärtom kan jag visst göra; men .. 
<sec/>
”Har herr fänriken varit i krig?” 
<sec/>
Jag? jag har aldrig varit i annat. 
<sec/>
”Då har väl fänriken lärt sig och öfvat sig i konsten att borsta sina kläder sjelf? ty man har väl under bataljer ej tid att gå med betjent?” 
<sec/>
Borsta, ja! det finnes intet jag ej kan borsta. Likväl .. 
<sec/>
”Det är endast dit jag ville: fruntimmersskor och kängor äro mycket lättare att blanka, än militära kragstöflar.” 
<sec/>
Jag tror nog det; men .. 
<sec/>
”Jag skulle finna rätt vigt, att hafva en sådan man. Endast ett vilkor ville jag sätta oss emellan.” 
<sec/>
Ett vilkor? Åh flere .. det skadar ej! 
<sec/>
”Ja visst; det skulle vara ett högst gagneligt vilkor.” 
<sec/>
Huru låter det?” 
<sec/>
”Att alla penningsummor, jag inbringade för mina konstarbeten, behölle jag; och jag förde sjelf mitt conto.” 
<sec/>
Tarteiffel! jag begriper icke .. 
<sec/>
”Herr fänriken begriper ej räkenskaper och förstår ej conto’s: det är ganska säkert.” 
<sec/>
Men för hvad skulle jag då vara man? 
<sec/>
”För mig; det är klart. Men på Svenska säger man: vara man åt.” 
<sec/>
Skulle jag vara man åt? åt hvad? 
<sec/>
”Åt mig.” 
<sec/>
Naturligen, ja. Men jag ville förblifva i Cassel, det är hvad jag säger och dervid blir jag bestämdt. 
<sec/>
”Det låter sig icke göra.” 
<sec/>
Kan ej min nådiga måla i Cassel? Der finnes en cascade af förundransvärdt utseende. 
<sec/>
”Men jag målar inga cascader: endast menniskor.” 
<sec/>
Äfven sådana gifvas i Cassel. 
<sec/>
”Jag kan då ej annat se, än att vi måste skiljas. Emellertid har denna stund varit intagande, och jag tackar förbindligast. Hvad kan väl vara mera romantiskt, än att samtala om det ämne, vi tillsammans afmålat?” 
<sec/>
Det har varit ganska romantiskt, min nådiga! men kunde blifva det ännu mera, om .. 
<sec/>
”Mera romantiskt, herr fänrik, det är icke möjligt. Hafva vi icke talat om kärleken?” 
<sec/>
Hvad befalls? om kärleken? Jo, jag tror väl. 
<sec/>
”Hafva vi icke talat om hvad som föregår kärleken?” 
<sec/>
Hvad som föregår kärleken? Det kan väl hända; men .. 
<sec/>
”Men framför allt om hvad som efterföljer den. Hafva vi icke sett verlden, lifvet, Cassel, allt .. i hela den ur-romantiska dager, som ..” 
<sec/>
Som, ja. Alldeles: det hafva vi. 
<sec/>
”Hvad fattas då?” 
<sec/>
Det går omkring i hufvudet på mig. Jag vet icke hvad min nådiga menar? 
<sec/>
”Vi tala om det romantiska; om det, som ger det menskliga lifvet färg.” 
<sec/>
Färg? Tarteiffel .. 
<sec/>
”Och i synnerhet ton.” 
<sec/>
I synnerhet ton, mademoiselle? 
<sec/>
”Jag kan icke säga mera i dessa outsägliga saker, än att jag är förtjust.” 
<sec/>
Hvarföre skulle icke äfven jag vara förtjust? 
<sec/>
”Men jag är mera: jag är förvånad.” 
<sec/>
Förvånad? Det är jag som är det, mest af allt. Jag har sagt, att .. och jag säger intet mera. 
<sec/>
”Jag säger mera, herr fänrik! Jag säger ej allenast att; utan äfven huru.” 
<sec/>
Huru? 
<sec/>
”Hvad kan vara mera utomordentligt ur-stort, än att betrakta huru? Ack! jag menar huru och på hvad sätt!” 
<sec/>
Hm; äfven jag menar huru och på hvad sätt. Men säg mig endast .. endast det .. 
<sec/>
”Jag säger icke endast det; utan jag ber herr fänriken också betrakta, i hvilka stora omständigheter det romantiska uppenbarar sig.” 
<sec/>
I omständigheter, min nådiga? 
<sec/>
”Ja, svara mig: är det romantiska väl någonsin likadant i månljus, som i solsken?” 
<sec/>
Månljus och solsken? Jag vet icke hvad detta är. 
<sec/>
”Svara mig, om man i Tyskland icke vet att göra skillnad emellan en romantik i regnväder och en i uppehåll? Gör man icke det, min fänrik, huru kan man då utgrunda det ämne, hvarom vi tala?” 
<sec/>
I Tyskland gör man visst denna åtskillnad; derom är jag öfvertygad. Jag har icke särskildt frågat derefter, emedan det ej är mitt yrke. 
<sec/>
”Skulle det romantiska ej tillhöra en adelsmans lif, lefverne, yrke, stråt, bana och oskiljaktiga sysselsättningar? Det är icke möjligt hvad herr fänriken försäkrar om sig.” 
<sec/>
Men jag bedyrar, att .. Tarteiffel! Hör mig, min nådiga! jag tror, att vi ej få aflägsna oss längre från vårt hästombyte. 
<sec/>
”Men kunna vi så hastigt gå tillbaka från denna intagande, denna grönskande plats?” 
<sec/>
Här? grönska på torra landsvägen? 
<sec/>
”Herr fänrik! här synas inga blommor för gräsets skull, och intet gräs är synligt för sandens skull; men i sig sjelf grönskar allt omkring oss. Vi äro omgifna af jag vill icke säga hvad.” 
<sec/>
Vi äro då det. Men vet, min nådiga, man väntar oss otåligt på Tibb .. huru heter det? 
<sec/>
”Herr fänriken kommer då icke mera ihåg detta romantiskt sköna, detta olympiska namn? Tibble säga menniskorna; men gudarne säga annat. Låtom oss då vända om, herr fänrik! Det smärtar mig, att herr fänriken skall hafva ett så dåligt minne.” 
<sec/>
Har jag ett dåligt minne? Hvad är det jag icke minnes? 
<sec/>
”Jag skall icke säga. Men herr fänriken måste hafva ett mindre starkt hufvud. Har man i Cassel allmänt pannor af denna form?” 
<sec/>
Pannor har man i Cassel, och äfven formar. Min nådiga, vi måste fortskynda våra steg! 
<sec/>
”Det smärtar mig, att herr fänriken icke besitter all den fina artighet, som en adelsman aldrig aflägger ..” 
<sec/>
Hvilken artighet har jag då aflagt? Smärtar det min nådiga, att jag önskar oss hem? 
<sec/>
”Nej; men det bedröfvar mig, att herr fänriken i dag träffat ut för så dåligt sällskap.” 
<sec/>
Sällskap? Kan man hafva ett angenämare och bättre sällskap, än min nådiga? 
<sec/>
”Det måste man, då man är så angelägen att komma hem.” 
<sec/>
Gott im Himmel! låt oss då stanna på landsvägen. 
<sec/>
”Eller gå ända fram till Syltan?” 
<sec/>
Nej, Gott bewahre .. 
<sec/>
”Adieu då, herr fänrik!” 
<sec/>
Hvad nu? går mademoiselle ensam?” 
<sec/>
”Lebewohl! skulle jag säga.” 
<sec/>
Nej, för tusan ... hm, säger man icke på Svenska tusan? Har jag uttalat det orätt? 
<sec/>
”Nej, tvärtom; ganska riktigt. Men man säger aldrig tusan åt fruntimmer.” 
<sec/>
Ursäkta mig: när man ingen annan har att säga det åt, så måste man.” 
<sec/>
”Ack, herr fänrik, jag, som bor i Drakens gränd, borde hafva rönt ett bättre, ljufvare, högre bemötande!” 
<sec/>
Men för Guds skull? 
<sec/>
”Jag hade ej väntat allt detta ..” 
<sec/>
I Drakens gränd, säger min nådiga? 
<sec/>
”Ja, jag bor på en gata, som har herr fänrikens namn. Det är förvånande! gränslöst! Jag hade aldrig kunnat tro det.” 
<sec/>
Min nådiga .. kunde jag i Stockholm få göra min uppvaktning? 
<sec/>
”Icke här? Nej, nej; jag förstår. Man ursäktar sig, och säger, att man skall göra uppvaktning i Stockholm. På detta sätt blir man qvitt hvad man finner qvitta en lika. Nåväl, det är då så! Ja, jag bor i Drakens gränd. Behagar herr fänriken sitta för mig?” 
<sec/>
Jag vill göra allt för min nådiga. Sitta? Ja, hvarföre icke sitta? 
<sec/>
”Och låta porträttera sig?” 
<sec/>
Aha? Jag skulle låta afmåla mig? Det är för mycket för mig! Dertill är jag icke vuxen, mademoiselle. 
<sec/>
”Låt det blifva min sak. Jag skulle rätt gerna vilja hafva ett minne af alla dessa drag, som jag i dag studerat.” 
<sec/>
Jag är oförtjent dertill. I Drakens gränd? Och det är möjligt? 
<sec/>
”Som jag säger: straxt nedom trubbiga vinkeln, två trappor upp.” 
<sec/>
Jag skall infinna mig: jag flyger till detta möte. 
<sec/>
”Herr fänriken har visst namn efter denna samma gata?” 
<sec/>
Jag? Nej: det anser jag omöjligt, 
<sec/>
”Men säg icke så. Min gränd har sitt namn deraf, att i medeltiden, när man här skulle bygga hus, så gräfde man förgäfves länge efter grund, men fann ingen. Och hvarföre? Jo, emedan der låg en drake under jorden, som ständigt gick undan med grunden för arbetarne, så att de aldrig fingo någon.” 
<sec/>
Det var en hund! Gick han ständigt bort med grunden? Gick han undan och åt sidorna med grunden? Det var en riktig hund! 
<sec/>
”Emellertid var det en drake. Och deraf har gränden sitt namn; ty när de slutligen slagit ihjäl draken, fingo de grund.” 
<sec/>
Hvad grund erhöllo de då? 
<sec/>
”Draken sjelf.” 
<sec/>
Togo de draken till grund och byggde på honom?” 
<sec/>
”Ja, det gjorde de. Och jag förmodar, att detsamma är orsaken till herr fänrikens namn?” 
<sec/>
Det är alldeles icke möjligt. Hos mig har man aldrig sökt någon grund. 
<sec/>
”Men om man sökte, skulle man finna någon? Man skulle säkert hos herr fänriken ej träffa annat än herr fänriken sjelf, alldeles som man fann draken i Drakens gränd.” 
<sec/>
Och det är det rätta, skulle jag tro. Jag ville alldeles icke, att man i mig träffade en annan än mig sjelf. Jag är intet dubbelväsen! ingen falsk figur! ingen Kameleont, Sykofant eller Nebentischler! 
<sec/>
”Nåväl! förträffligt! just derföre heter herr fänriken von Drachenmilch. Men ts! ts! låt denna historia vara oss emellan. Vi skola tala mera derom, när herr fänriken kommer för att låta måla sig. Se nu, der hafva vi Tibble. Vi behöfva blott gå några små bitar, så skåda vi åter de genomtrefliga röda knutarne. Hvad? en vagn rullar upp på gården vid Tibble? Låtom oss skynda. Ja, minsann! det är sjelfva grefve Tage Thott, som återkommer från sin lilla biresa till Linnarsnäs.” 
<chapter/>

<chaptername>FEMTIONIONDE KAPITLET.</chaptername>

<chaptername>FRAMME.</chaptername>

<sec/>
Kommer stund, kommer råd! tänkte han. 
<sec/>
När det i rococo-mening ganska romantiska paret von Drachenmilch och mademoiselle Agnes Pasch anlände till gården vid Tibble, såg man från andra sidan ett annat par, Clas Thott med sin Marie Susanne, äfven närma sig. Hvad dessa samtalat under sista afdelningen af sin promenad, är väl icke bekant; men säkert tänkte grefve Clas ganska mycket på den uppenbarelse, hvartill han varit vittne vid Ekhammar, eller de personer, han der som hastigast fick se, och som Marie Susanne förklarat tillhöra dem, hvilka riksgrefvinnan skulle hafva i sigte att egentligen understödja genom öfverlemnandet af den stora kungsgården i Marie Susannes och hennes fästmans händer. 
<sec/>
De hade icke väl inkommit på sjelfva Tibble, förr än de med stort nöje varseblefvo sina för den vidare resan så angelägne hästar. Tage Thott stod på farstubron med en tillfredsställd uppsyn, och Juliana Wefverstedt satt qvar i sin vagn, för att icke öda tiden med ur- och istigning. Hon var ekonom. Äfven hennes utseende tillkännagaf den belåtenhet, som bevisade, att ingenting förargligt mött på Linnarsnäs, och att hon förmodligen der hos herr Aminson lyckats uträtta hvad hon önskade, för att hos sin far, som hon snart skulle träffa, kunna anmäla en lyckad och angenäm affär. 
<sec/>
Den ende, som stod för de öfriges ögon med en ganska trumpen uppsyn, var major Åke Thott. Han hade hela tiden fortvarit på Tibble och hållit vakten. På Clas Thotts fråga, om något ledsamt tilldragit sig, svarade han i afbrutna och mystiska ord, att han observerat ugglor i måsen. Han hade nemligen helt nyss sett några personer rida förbi och begifva sig vidare, som, om han ej bedrog sig, tillhörde det Gaspolinska sällskapet. 
<sec/>
”Hvad säger du, min bror?” utbrast grefve Clas. 
<sec/>
Ja, du kan lätt begripa, huru obegripligt detta skulle förefalla mig sjelf. Hvad kunde dessa menniskor vilja härbortåt? 
<sec/>
”Nå, det kan också göra oss fullkomligen lika mycket.” 
<sec/>
Visserligen eljest. Men de redo samma väg framåt, som vi äfven ämna färdas. 
<sec/>
”Hvad betyder det? icke frukta vi för dem? sådana infama slokar! Det skulle roa mig att se dem: jag skulle gifva dem en smula tack på fingrarne.” 
<sec/>
Det tror jag! svarade Åke med en högst sur martialitet i ögonvrårna. Hvem skulle hellre vilja slå armar och ben af dem, än jag sjelf? och att frukta dem, det kan icke falla mig in. Men ser du, Clas .. 
<sec/>
”Nå? Jag märker ingenting här vid lag?” 
<sec/>
Det anar mig .. ja, jag förstår icke sjelf, huru jag kan ana sådant! 
<sec/>
”Hvad anar du då?” 
<sec/>
Att dessa uslingar, dessa silfverröfvare, begifva sig ända till Ekolsund, eller kanske rättare till någon annan gård. 
<sec/>
”Då får man se sig före på den gården.” 
<sec/>
Hm! sade Åke Thott, och afbröt tvärt. Jag tiger, efter Clas på intet vilkor synes vilja fatta mig. Du får väl se. 
<sec/>
”Men tala tydligare!” utbrast grefve Clas, ”så skall jag nog förstå dig.” 
<sec/>
Det lönar ej mödan, svarade Åke Fabian i en hög och afvisande ton. Min bror är för närvarande alltför rosenrödt stämd, och har varit i för intagande sällskap, att vilja eller kunna uppfatta mina mörka misstankar. Låt oss fortsätta resan och vara på vår vakt. Ännu en gång sagdt: vi få väl se! 
<sec/>
Grefve Clas kände sin brors lynne, och ville ej nu sätta sig emot hans melankoli. Kommer stund, kommer råd, tänkte han. 
<sec/>
Man redde sig i ordning att fortsätta färden, och kom snart i gång. Dagen var emellertid så långt framliden, att man såg sig stadd mellan klockan tolf och ett. Man tillryggalade vägen mellan Tibble och Gran ganska raskt; hästarne voro goda. 
<sec/>
Just som man var på väg att svänga in på Grans gästgifvargård, der man ville rasta och spisa sin, förmodligen på ett sådant ställe tarfliga, men emellertid oumgängliga middag; varseblef man ett par ryttare, som lemnade samma gård, och fortsatte kosan vidare. Åke Thott rynkade ögonbrynen, och Clas Thott fick också i hast ett besynnerligt utseende. 
<sec/>
”Såg du den der karlen, som red till höger, min bror?” sade Åke. 
<sec/>
Till höger? honom kände jag ej igen; men den, som red till venster, påminner jag mig hafva sett vid ett ganska betänkligt tillfälle. 
<sec/>
”Till venster, Clas? Nej, du bedrar dig. Honom har jag ingen tanke om; men den högra ryttaren är bestämdt en stor rackare.” 
<sec/>
Nå, låt oss ej tvista om höger och venster. 
<sec/>
”Ja, jag antar dem för ett par skurkar begge två.” 
<sec/>
Den mannen, jag menar, har jag sett hos Gaspolin i det helvetiska huset, utbrast Åke Thott. 
<sec/>
”Den jag talar om, påminner jag mig från eldsvådan, der jag såg honom i ett mycket misstänkt sällskap,” genmälde Clas. 
<sec/>
Bröderne Thott hade yttrat detta, under det att de redo tillsammans ett litet stycke från vagnen. 
<sec/>
I detsamma sprängde ännu en tredje ryttare af ifrån Grans gård, satte i fyrsprång efter de begge förra, upphann dem snart, och anslöt sig till deras sällskap framme på landsvägen. 
<sec/>
”Hvad var det?” utbrast von Drachenmilch, som fått ögat på den sista ryttaren; ”den der herrn i gula kyllerpantalongerna var ganska lik junker Martholin.” 
<sec/>
När Clas Thott märkte den Hessiska fänrikens förvåning, red han närmare till honom och sade: jag tror, att herr fänriken kände igen den der mannen, som red? 
<sec/>
”Tarteiffel! det tillstår jag. Han var så snarlik en jag känner i Nattjuntan, att ..” 
<sec/>
Nå, men kände herr fänriken icke igen de andre tvenne? 
<sec/>
”De andre begge? Nej. Får jag se!” fortfor von Drachenmilch och kastade ögat åt landsvägen, der ännu längst fram en skymt syntes af de bortridande. Han plirade och skärpte synen. 
<sec/>
”Hm!” utbrast han slutligen, ”jag kan icke säga; men den ena af de der andra två har på ryggen tycke af junker Snakenborg.” 
<sec/>
Är det den till venster? 
<sec/>
”Ja.” 
<sec/>
Än den då, som rider till höger om honom? 
<sec/>
”Den .. får jag se? honom känner jag icke till. Men det är omöjligt, att få fullt begrepp om folk på ryggen. Det kan hända, att jag skulle känna igen honom framtill. Wenn der verdammte Kerl .. om den förbannade karlen, skulle jag säga, ville under ridten se sig om bara, så skulle jag nog ..” 
<sec/>
Men det är just den der tredje, som jag skådat i det stora huset vid Munkbrovattnet, sade Åke Thott. Hvad han heter, vet jag icke; men det är en lång och mörklagd satan. Kan någon begripa hvart de ämna sig? 
<sec/>
”Mina herrar!” vidtog von Drachenmilch högtidligt; ”tvenne af de der, som jag varseblef, hafva varit med om en ganska ond gerning; och om de ej hafva någon annan afsigt med sin ridt, så torde de rymma, för att icke ertappas i hufvudstaden. De hafva till gerningen varit ledde af den onde fienden. Mina herrar! jag har sjelf till en del varit med, såsom grefve Clas från den der natten nog minnes, och vi hafva ej ännu gjort upp hela vår räkning från den stunden. Men hvad mig beträffar, så har jag bekommit konungens nåd; och hvad jag eger obytt med grefve Thott, hafva vi gemensamt öfverenskommit att uppskjuta, tills vi erhålla tillfälle att göra slut på den vänskap, som vi nu böra stadigt hålla.” 
<sec/>
Just så! svarade Clas. 
<sec/>
”Men böra vi icke ofördröjligt sätta efter de der tre skurkarne?” utbrast Åke Thott. 
<sec/>
Det skulle onödigtvis skingra oss, och draga oss ifrån sällskapet, anmärkte Clas. Vi skulle kunna inledas i nya äfventyr; och vi få ej lemna fruntimren. 
<sec/>
”Låt dem rida i väg!” tillade fänriken lugnt. ”Vi hinna dem en gång.” 
<sec/>
Må vara då, sade Åke. Men låt oss komma öfverens, att när vi nästa gång träffa dem, så behålla vi dem! 
<sec/>
Von Drachenmilch nickade härtill ett heroiskt bifall. 
<sec/>
Vagnarne hade nu kört ända upp på Grans gård, i stället för att stanna och hålla vid vägen. Fruntimren lemnade sina vagnar och de tre ryttarne sina hästar. 
<sec/>
När man inträdt i det bästa rum, Gran erbjöd åt resande, och intog sin middag, skedde det visserligen med skyndsamhet; men saken hindrade icke von Drachenmilch, att öppenhjertigt samtala med de begge kavaljererne, som utgjorde hans ridsällskap. 
<sec/>
”Efter så är,” sade Clas Thott, ”att herr fänriken ej synes misstycka ett fritt språk äfven om de ömtåliga nattsakerna, så tillåt mig fråga, hvad herr fänriken har sig bekant om de nattsvärmare, i hvilkas gemenskap jag fann herr fänriken först på Stortorget och sedan nere vid eldsvådan? Det förundrar mig, att en hederlig och rask militär inlåtit sig med sådane?” 
<sec/>
Inlåtit mig? utbrast von Drachenmilch. Ja, det kan grefven säga. Men vet likväl, att åtminstone den ena af de der tre är en adelsman och heter von Snakenborg. 
<sec/>
Adelsman? Det är rätt dåligt. 
<sec/>
Grefven skall veta, fortfor den ärlige Tysken, att jag sjelf älskar mycket att fäkta; jag är stark i konsten, och jag inlåter mig mycket gerna i slagsmål, så natt som dag, när det sker för hederliga ändamål, eller också blott för en god öfning emellan vänner. 
<sec/>
”Men hvilket ändamål hade ni om natten der?” 
<sec/>
Det allrabästa. Jag hade samlat juntan, för att med våld befria min landsman von Pahlen. Det var då jag träffade grefven vid Stortorget, och jag tog honom för hufvudet, föranledd af tillnamnets likhet. 
<sec/>
”Nå godt; vi skola ej nu tala om den saken. Men hvad hade ni för sköna ändamål vid eldsvådan?” 
<sec/>
Hm; gut. Vi skola ej nu tala om den saken. Jag skyndade i fotspåren af ett stort svin, jag medgifver det. Detta var hela mitt ändamål! 
<sec/>
”Men andre af ert sällskap torde hafva syftat djupare. Kände ni då icke dessa herrars karakter?” 
<sec/>
Snakenborgs och Martholins? 
<sec/>
”Javäl!” 
<sec/>
Deras karakter? Jag vet, att den ene är adelsman, och den andre kan blifva det, om konungen gör honom dertill. 
<sec/>
”Derom tala vi ej. Hade herr fänriken intet begrepp om dessa personers elakhet, och att de kunde låta bruka sig till dåligheter?” 
<sec/>
Nej, visst icke. Jag hade blifvit bekant med dem för någon tid sedan, vid ett tillfälle då det gick ganska tappert till i trakten af Skans tull. Martholin, Snakenborg och alla de öfrige utgjorde tillsammans ett brödraskap, som kallade sig Nattjuntan, och som hållit ihop flera år. Händelsen förde mig en afton långt ut på Södermalm, ty jag har alltid älskat Hamburger börs. Dricker gör jag icke, ty det tillhör ej min natur; men alltid kan jag tömma ett par glas osquebad, till min landtgrefves ära, som sätter värde på denna dryck. Alltså hände sig, att jag skulle till Tanto på en postering; men fördes vilse af mig sjelf, och kom till Skans tull. När jag anlände till Postmästarns backe, märkte jag, att jag var på rasande väg; men i stället att vända om och vika åt Tantosidan, vek jag andra hållet, och kom till drottning Christinas bläcktorn: allt sådant kan ske af osquebad. Har någon af herrarne varit vid Bläcktornet? Nun ja, wahrhaftig! det är en ståtlig plats, och gatorna der på trakten gå i krokar. När jag nalkades, hörde jag ett ganska raskt oväsende: och när jag kom ända fram, såg jag att man slogs som karlar. Det var ett helt brödraskap, som kämpade med ett annat brödraskap. Det gällde en tjuf, som det ena partiet tagit, jemte en skön mängd varor, som han praktiserat ut eller in någonstans i nejden af Bläcktornet, jag vet icke så noga. Tjufven hade en skara försvarare, som samlats för att hjelpa honom. Men det tappra brödraskapet, som tagit honom och hans stulna gods, behöll honom också; ty jag sällade mig till det partiet, efter det måste vara konungen till välbehag att taga tjufvar. Jag blef på det sättet bekant med Nattjuntan; det var den, som anfallit tjufven och tagit hans gods. Gjorde jag icke rätt, som förhjelpte dem till seger? Det gjorde jag visst. Men bland det brödraskapet var Martholin och Snakenborg; och likasom jag hjelpte dem vid Bläcktornet, så hafva de sedan varit mina vänner så fort jag påkallat dem, såsom jag gjorde om aftonen, då jag ville befria von Pahlen. 
<sec/>
”Hvad jag hör, är ganska märkvärdigt,” inföll Åke Thott. ”Den der Nattjuntan, hvarom herr fänriken talar, har alltså haft för sed att uppspåra tjufvar och taga deras gods?” 
<sec/>
Ja. 
<sec/>
”Har herr fänriken sjelf varit med någon gång vid sådana der tjufvars och deras varors annammande?” 
<sec/>
Nej; det var icke min sak vidare. Jag gillade deras ifver och nit att rensa bort tjufrackare; och jag lånade dem min arm, när de någongång kommo i trångmål: intet annat. 
<sec/>
”Herr fänriken känner icke Gaspolin?” 
<sec/>
Hvad? hvilken? 
<sec/>
”En, som heter Gaspolin? också en driftig tjuftagare?” 
<sec/>
Nej; den mannen känner jag ej. 
<sec/>
”Har herr fänriken nånsin varit på hvad som kallas Riksdalershuset?” 
<sec/>
Nej; jag går aldrig till några hus. 
<sec/>
”Jag förstår,” sade Clas Thott. ”De hafva ej funnit rådligt, att inviga en i sig sjelf hederlig och ärlig man i sina högre hemligheter. Vet då, min kavaljer, att ett värre sällskap skurkar gifves ej i Stockholm, än den Nattjuntan herr fänriken lärt känna.” 
<sec/>
Skurkar? was wir Schurken nennen? 
<sec/>
”Ja wohl!” 
<sec/>
Det gör mig ledsen. 
<sec/>
”Om vi nu, förr eller sednare, träffa dessa ryttare om igen, vill då herr fänriken ställa sig på deras sida emot oss, eller tvärtom?” 
<sec/>
Äro de bofvar, så har jag med dem ej en sekund att göra. 
<sec/>
”Så vet, att den der juntans medlemmar endast tagit tjufvar för att sjelfva behålla tjufgodset: ja, de hafva gjort personer på gatan till tjufvar och annammat deras egendom, utan att de alls varit tjufvar i sjelfva verket.” 
<sec/>
Blitz und Regen! 
<sec/>
”Hvad säger ni om sådant?” 
<sec/>
Hvad jag säger? 
<sec/>
”Ja, hvad tycker ni?” 
<sec/>
Det är oerhördt. I Hessen kunde det icke ske. Aldrig i Cassel! Kanske i Darmstadt .. men till och med det tror jag knappt. 
<sec/>
”Vi taga då för visst, att ni fortfar som en kämpe på vår sida?” 
<sec/>
Det är sagdt och säkert. 
<sec/>
”Låtom oss nu ej tala vidare härom.” 
<sec/>
Vi skola komma till handling. 
<sec/>
”Kanske snart nog ..” 
<sec/>
Efter detta trohjertiga samspråk, som mycket bidrog att öka vänskapen emellan bröderna Thott och von Drachenmilch, tömde de ett par glas tillsammans af hvad Gran kunde förskaffa. Tage Thott hade på afstånd i kammaren hört samtalet, men icke deltagit deruti. När han såg de öfriga gå ut, för att nere på gården se efter sina hästar och känna på sadlarnes remmar, sade han halfhögt till sig sjelf: det var mer än märkvärdigt! skulle det till sluts kunna förhålla sig åt det der hållet med Gaspolins? Rätt helt har jag just aldrig ansett det; men dock icke kanaljöst. Jag tänkte, att man der på Riksdalershuset spelade en smula, liksom på Solklubben, och att man något förargade sin nästa. Men detta! ..hm. Jag måste känna min blifvande svärfar mycket nära på pulsen! sade Tage, och fick härvid fem rynkor i pannan. 
<sec/>
Hastigt vände han sig om, för att ej väcka uppmärksamhet hos Juliana. 
<sec/>
”Du står och har dina funderingar, Tage?” hviskade hon, nalkades och slog honom på armen. 
<sec/>
Aha? Ja, jag har, svarade han. 
<sec/>
”Hvad fäster så djupt min kammarjunkares uppmärksamhet?” 
<sec/>
Åh lappri. Jag stod och undrade på hästarne, som gå på fyra ben, då menniskorna med den bästa vilja dock aldrig kunna lära sig gå på mer än två. 
<sec/>
”Det kan jag verkligen tro, att du tänkte. Du har alltid varit naturalhistoricus.” 
<sec/>
Åtminstone mer än Svensk-historicus. Bästa Juliana, vet du, att jag icke är vid fullkomligen godt humör! 
<sec/>
”Jag ser det.” 
<sec/>
Jag har ingenting sagt; men då vi åkte upp till Gran, varseblef jag några personer, som med detsamma redo härifrån .. 
<sec/>
”Några resande till häst förmodligen.” 
<sec/>
De der satans karlarne .. de herrarne, skulle jag säga .. hade ingenting här att göra. 
<sec/>
”Troligen begåfvo de sig också just derföre härifrån.” 
<sec/>
Du är lugn, du Juliana; och det är bra. Jag tycker ej om, att jag fick ögat på de der personerna. Märkte icke du dem? 
<sec/>
”Visst såg jag tre stycken till häst.” 
<sec/>
Du kände ingen af dem? 
<sec/>
”Jag kastade knappt ett fjerdedels öga på dem.” 
<sec/>
Det är stundom nog för en, som är skarpsynt. 
<sec/>
”Den ena af de tre tyckte jag mig någongång hafva sett en skymt af ..” Hvilken var det? 
<sec/>
”En lång karl, snarast en vaktmästare, tror jag. Han har emellanåt kommit bärandes till min far med bref, förmodar jag.” 
<sec/>
Hvad namn bär han? 
<sec/>
”Jag vill minnas han kallades Frank.” 
<sec/>
Frank, ja. Han är en sorts jag vet icke hvad på ett hotell .. nej, ett hotell vill jag ändå icke kalla det .. men ett stort trädpalats vid Munkbrovattnet. 
<sec/>
”Så; är han?” 
<sec/>
Skulle det vara möjligt, tror du, att den der karlen, i hvars sällskap de andra tydligen voro, nu kan begifva sig till Segersta, till din far? 
<sec/>
”Det vet jag icke, Tage,” sade Juliana med ett uttryck, som tillkännagaf en liten spänning och förvåning. ”Är du orolig öfver sådant lappri? Hvad är då den der Frank för en menniska?” 
<sec/>
Han är långväxt, och ser mera dyster än tänkande ut. 
<sec/>
”Såsom vaktmästare pläga.” 
<sec/>
Men han är, nogare sedt, herre. Säkert har han i sina dagar varit riktigt herre. 
<sec/>
”Hvad gör det? Riktiga herrar finnas många, och det är icke hela verlden.” 
<sec/>
Nej. Men jag tycker icke om, att den der Frank kommer och går i ärenden till din far, Juliana. Generalauditören borde hålla sig för god dertill. 
<sec/>
”För god? Min far är i krigskollegium. Huru kan man hindra sig ifrån att tala med vaktmästare?” 
<sec/>
Du har rätt nog. Jag kan icke säga mera så länge. Juliana, blott ett ord! Du skall, när vi komma till Segersta, använda all din förmåga att verka på din far i ett visst afseende, som jag närmare skall yttra mig öfver, när vi äro der. 
<sec/>
”Du har något på lefvern, Tage! det har jag funnit af ett och annat. Du skall säga mig allt, det ber jag: och sedan skall jag .. hos min far skall allt gå bra.” 
<sec/>
Godt! godt! Låt oss nu nalkas de andra damerna, som i hast blifvit öfvergifna af sina kavaljerer. 
<sec/>
Juliana såg sig om. 
<sec/>
Agnes Pasch och Marie Susanne stego i detta ögonblick upp från bordet. 
<sec/>
”Vår sällskapliga resa tillsammans lär nu icke räcka länge,” inföll mademoiselle Wefverstedt till Pasch. ”Herrskapet tar vägen ända fram till Ekolsund; men jag och Tage Thott vika af till venster, åt Segersta.” 
<sec/>
Jag bekänner, att jag ej rest denna väg förut, svarade Pasch. Ligger Segersta långt från Ekolsund? 
<sec/>
”Ånej: men det ligger åt sidan, och på landet hitanom Ekolsund; så att vi, som skola dit, åka icke fram till slottet.” 
<sec/>
Vi taga väl ändå icke afsked nu? inföll mademoiselle Cederlöf. 
<sec/>
”Jag vet icke,” svarade Juliana. ”Vi torde väl från Segersta begifva oss till Ekolsund, om min far anser det gå an, att vi göra riksgrefvinnan vår uppvaktning.” 
<sec/>
Hvarföre, utbrast Marie Susanne, skulle det icke gå an? 
<sec/>
”Jag känner ej hurudan riksgrefvinnans helsa nu är,” svarade den andra i en ton, som lät litet undvikande. 
<sec/>
Herr generalauditören afgör säkert detta efter sitt behag, återtog Cederlöf. Om han kommer, och när han kommer, skall han otvifvelaktigt alltid emottagas med nöje på Ekolsund, det är hvad jag anser mig berättigad att försäkra, tillade hon diplomatiskt. Misstyck ej för öfrigt, då jag yttrar af hjertat, att han skall blifva dubbelt välkommen i sin dott .. i mademoiselle Wefverstedts sällskap. 
<sec/>
I rösten, hvarmed detta sades, låg någonting de haut en bas, som kom en hastig skymt af rodnad att flyga öfver Julianas kinder. Det hade visst ingen egentlig förnämhet varit hos Marie Susanne, den stackars silfvertvätterskan förr och nu knappt mera, som kommit henne att yttra hvad hon sagt. Men det dagliga och nära umgänget med riksgrefvinnan torde väl hafva smittat henne med en viss öfverlägsenhet, nådighet eller protektionalitet i sättet mot småfolk. Wefverstedt utgjorde väl icke alldeles bara småfolk; tvärtom, Cederlöf ansåg generalauditören för en mäktig och farlig man. Men hon kunde icke fördraga honom; och det dels å riksgrefvinnans vägnar, dels för egen räkning, hvartill hon, liksom grefve Clas, nog hade sina orsaker. Om detta ej helt och hållet kunde undvika att gifva sig tillkänna genom rösten, så hade hon ändå tillräcklig hoftakt att lägga sina ord vackert. Juliana var emellertid ett så klokt fruntimmer, att hon lade märke till tonen. 
<sec/>
Långt ifrån likväl, att låta någonting undfalla sig, gaf hon Cederlöf en förbindlig mine till tacksamt svar på det sist yttrade. ”Jag skulle så gerna vilja se det sköna Ekolsund en gång ännu,” sade hon, ”och aldrig kunde ett besök der vara angenämare för mig, än då jag kunde hoppas att åter träffa min nyvunna bekantskap!” 
<sec/>
Hon räckte härvid till afsked ut sin högra hand något litet, likasom på försök. Marie Susanne accepterade den. Hon tryckte sin nya väns hand; oaktadt det slags lika fot, Juliana nu satte sig på, icke fullt smakade Marie Susanne. Egentligen var det en viss stor olikhet i dessa begge fruntimmers lynnen, som måste hålla dem aflägsna från hvarann, oaktadt artigheten i väsendet, och all den aktning de hyste, all den godhet de upptäckte, hos hvarandra. 
<sec/>
Clas Thott inträdde, efter att hafva utrönt, att allt befann sig i fullkomligen pålitligt skick för resans fortsättande. Han bjöd armen åt sin fästmö för att ledsaga henne till vagnen. När han med henne kom ut på gården, störtade von Drachenmilch genast in för att bjuda armen åt mademoiselle Pasch, hvilken befunnit sig ensam, sedan äfven Tage konvoyerat Juliana till sin bestämmelse. ”Ack, förlåt!” utbrast fänriken i det han böjde sin långa gestalt och krökte armbågen fram emot Pasch; ”ursäkta, min nådiga, försummelsen hos mig att ej hafva varit den första. Orsaken dertill låg endast deruti, att jag kom sist!” 
<sec/>
Skadar icke det ringaste, svarade artisten, som i många år varit van vid dessa slags små förödmjukelser. 
<sec/>
Mademoiselle .. Donnerwetter! ..om jag denna gång råkat komma för sent, lofvar jag på min ära att nästa gång infinna mig tvärtom.” 
<sec/>
Fänriken ämnar då komma för bittida? Men det är icke heller bra, bästa ni! 
<sec/>
”Nej; jag menade ej så. Jag menade tvärtom.” 
<sec/>
Ah, då kommer ni för sent igen. 
<sec/>
”Verdammt! jag kan då icke Svenska? men förstå mig, min nådiga! jag menar aldrig som jag säger. Jag har den fullkomligaste mening i allt hvad jag talar, tro mig.” 
<sec/>
Det vet jag nog; jag uppskattar er, min bästa fänrik. Men låt oss icke dröja. Man väntar derute. 
<sec/>
Von Drachenmilch, härigenom uppfordrad, tog ett par högst ansenliga steg, som tvungo damen vid hans sida, att hoppa till i hastigt tripp, för att följa honom. Man var vid vagnen. Pasch satte sig upp, under uppstigandet stödd af den tappres arm. 
<sec/>
Åkningen och cavalcaden fortgingo ypperligt. Efter en liten stund kom man till en afväg på venster, som den tiden begagnades när man for till Segersta. Tage nickade afsked åt sina bröder; Juliana gjorde en complaisant hufvudbugning åt sällskapet i andra vagnen. Så skildes man. 
<sec/>
Ett stycke fram på eftermiddagen rullade hofvagnen med Cederlöf och Pasch in i alleen till Ekolsund. Vid sjelfva den breda grinden, der parken börjar och stora landsvägen kröker åt höger för att gå utanför parken, stannade vagnen ett ögonblick. De ridande kavaljererna togo här afsked. Vagnen skred sedan genom en af park-alleerna upp till slottet. Bröderna Thott jemte den Hessiska fänriken redo landsvägen fram, förbi sjelfva slottet, och kommo efter en stund till Kullinge by, hvarest Didrik, enligt sin herres önskan, beredt dem qvarter. 
<sec/>
De återfunno den redlige ynglingen, som jemte sin goda vän, Lotta de Croën, inträffat i Kullinge några timmar förut. Didriks mor och hans syster hade i hast uppstädat och ordnat en kammare, som ganska väl dugde för den tillfälliga vistelse, grefvarne här åsyftade, och hvilken, såsom de hoppades, ej behöfde sträcka sig längre än öfver den kommande natten. 
<chapter/>

<chaptername>SEXTIONDE KAPITLET.</chaptername>

<chaptername>STOR FARA.</chaptername>

<sec/>
Har ni anledning, att hans majestät fått nys om någonting? 
<sec/>
På Segersta satt generalauditören Wefverstedt och drog ur sitt trealnslånga skaft den mest aromatiska tobaksrök. Piphufvudet, af chinesiskt porslin, hvilade på golfvet, men stod på en liten lackerad bricka, för att icke ripas eller skadas af sjelfva golfvet. Den spetsiga örnnäsan intog sin plats emellan ett par lifliga, ljusgrå falkögon, och de magra kinderna svarade genom sjelfva sin infallenhet väl emot hakan, hvilken tycktes hafva åtagit sig att i deras ställe stå dess mera ut. Egaren såg visserligen klipsk ut; men ett tycke af bonhommie hvilade likväl öfver pannan och främre delen af det öfre hufvudet. Håret var mycket gråsprängdt; men icke glest. På vissa ställen, såsom vid tinningarne, visade det sig till och med tjockt; men genom en besynnerlighet var det så tunnt vid öronen, att dessa, som också i sig sjelfva voro mycket stora, djerft framstucko, och syntes nästan alldeles nakna i hela sin rödgulhet; hvilket verkligen missklädde. Detta kunde emellertid ej hjelpas. Wefverstedt satt ensam i en nattrock af blommigt chinesiskt taft. Belåtenhet och nöje voro skenbarligen utbredda öfver hans ansigte, och han njöt säkert mycket af att röka de fina orientaliska bladen. Virginiatobak viste man ej stort af den tiden; Ostindiska kompaniets varor beherrskade smaken. 
<sec/>
Att han öfverlade om någonting riktigt ekonomiskt, kunde man taga för afgjordt; men antingen han tänkte på Krägga, Sishammar eller Bedarö, är omöjligt att bestämma. 
<sec/>
Han steg upp ur sin lilla herrsoffa, och nalkades skrifbordet, der åtskilliga bref och papper lågo kringströdda. Just som han skulle sätta sig på den stora, stoppade, med violett sammet öfverdragna och med maroquin kantade longchaisen, för att desto beqvämare och njutningsrikare genomgå ett par vigtiga skrifvelser för andra gången, kom han att kasta ögat ut genom fönstret, som vätte åt gården. Han såg tre personer till häst anlända. 
<sec/>
”Hvilket hinderligt besök i dag!” utbrast han för sig sjelf. Betjenten inkom straxt derefter, och anmälde ett bud från Stockholm, som hade mycket angeläget att tala med herr generalauditören. 
<sec/>
”Från Stockholm? hvem då?” 
<sec/>
Det är Otto Frank .. 
<sec/>
”Fördömdt! skall han komma och omaka mig ute på sjelfva Segersta? Har jag icke nog af de infernaliska Gaspolinerne och deras budskickningar, när jag är i hufvudstaden? Är han ensam? jag tyckte jag såg ett par gunstigherrar till?” 
<sec/>
Ja, de hafva kommit tre. 
<sec/>
”Hvilka äro de andra?” 
<sec/>
Det kan jag icke rätt säga, svarade betjenten. 
<sec/>
”Låt Frank stiga in ensam.” 
<sec/>
Betjenten aflägsnade sig. 
<sec/>
Efter ett ögonblick inträdde en lång, något svartmuskig man, hvilken vi känna från Riksdalershuset, såsom von Pahlens misslyckade väktare. Han stannade vid dörren, öppnade ej sin mun, men såg dyster ut. 
<sec/>
”Hvarom handlar det, min kära Frank?” vidtog Wefverstedt med en förnäm vänlighet. 
<sec/>
En stor olycka! svarade den andre, och teg tvärt. 
<sec/>
”En olycka? Sådana tilldraga sig alla dagar. Hvad är det nu, Frank? Har du förlorat något vid eldsvådan i Didrik Ficks gränd? 
<sec/>
Ja, vi hafva förlorat mycket vid den. 
<sec/>
”Vi, säger du? Ni, således.” 
<sec/>
Gaspolins menar jag. Och det kan komma att gälla riksrådet; derföre har jag blifvit hitskickad med ilbud. 
<sec/>
Wefverstedt steg upp ur sin stol med spänd uppmärksamhet. Han gick ett par steg emot Frank och betraktade honom noga. Slutligen sade han halfhögt: ”har du ingenting annat än muntligt?” 
<sec/>
Nej, herr auditör! 
<sec/>
”Besynnerligt? Då kan det ej vara alltför vigtigt.” 
<sec/>
Det är tvärtom af så stor vigt, att det ej kunnat skrifvas .. 
<sec/>
”Men kan sägas?” 
<sec/>
Visst kunde det kanske också skrifvas; men myntmästaren har ej haft tid dertill. Han hade affärdat bud från Lugnet, der han var i går; och det kom till Stockholm, för att ögonblickligt söka herr auditören. Men då herrn hade rest bort, for budet tillbaka till Lugnet. I natt fick jag befallning genom ett nytt bud från Gaspolin, att genast begifva mig till herr generalauditören, och tala om att hela myntet sväfvar i största fara .. 
<sec/>
”Hvad? äfven det på Lugnet? Det är icke möjligt.” 
<sec/>
Jo men. Det hvilar nu på herr auditören att ställa riktigt till. Som jag skulle begifva mig åstad i morse tidigt, kom ett par af brödraskapet och ville ändtligen följa mig. De önskade också säga ett ord. 
<sec/>
”Hvilka äro de?” 
<sec/>
Snakenborg och Martholin. Och som det kan vara godt i dessa tider, att resa i raskt sällskap, antog jag gerna förslaget. Så hafva vi ridit tre, och äro här. 
<sec/>
”Vet du hvad de andre vilja, Frank?” 
<sec/>
De hafva säkert något att rapportera rörande den stora eldsvådan. 
<sec/>
”Som jag också skall biträda dem uti?” 
<sec/>
Hvem kunde eljest hjelpa allting? 
<sec/>
”Känna äfven de den sak, hvarom du vill tala med mig?” 
<sec/>
Från Gaspolin? nej. Det hör nog ihop; men .. 
<sec/>
”Så tala i korthet.” 
<sec/>
Gaspolin, jemte flere af nattskapet i juntan, hade utanför grefve Clas Thotts boning på Stora Nygatan träffat en glop med ett ansenligt schatull eller penningkista, som blifvit räddad ur det brinnande huset. Han bemäktigade sig denna rika skatt, jemte glopen, som han sedan ville utgifva för tjuf. 
<sec/>
”Hade glopen verkligen begått stöld dermed?” 
<sec/>
Nej; men han skulle förklaras för stöldens begängare, såsom Gaspolin brukar. Knappt hade han likväl fått skatten inom Riksdalershusets port, förrän en stark bjesse kom efter, och skrek att han rådde om godset. Det var den store gref Thott, majoren, snöplogen numro 2. Han trängde sig in, och Gaspolin fann rådligast att genast på natten begifva sig med skatten sjöledes sin väg från Stockholm ut till Lugnet, såsom han i alla fall skulle. Hvad tycker auditören? Grefve Thott stormade efter i båt, upphann Gaspolin vid Hättan, och började anfall på honom med folk, som han skaffade sig från Kungshatt. Gaspolin kunde slutligen ej öfvermanna honom med annat, än sina qvinnor; de slogo snaror om honom och fångade honom. Så skulle allt hafva lyckats väl, om icke en af Thottens bröder – icke kammarjunkaren, som vill herr auditören och oss alla väl, hoppas jag – utan pagen, gref Clas, hade kommit emellan .. 
<sec/>
”Hvad?” utbrast Wefverstedt, med uttryck af mycken förargelse. 
<sec/>
Ja, det är på det sättet. Det hade redan lyckats att sätta både gref Clas och den der misstänkta Tyska kavaljeren i privat arrest på Riksdalershuset, och jag sjelf höll vakt om den sednare herrn .. 
<sec/>
”Ja, bra. Nå, Frank?” 
<sec/>
Genom förräderi på det skamligaste vis, af ett visst fruntimmer, kommo dessa begge herrar sin väg ur Riksdalershuset i går morse, begåfvo sig hals öfver hufvud ut till Kungshatt och Lofön, och befriade gref Thott, snöplogen. 
<sec/>
”Genom förräderi, säger Frank? Hvilken har nopat sig åstad med det?” 
<sec/>
Jo, just en viss kanalje till käring, som Gaspolin mera hyllat än hatat, jag vet icke hvarföre: exgrefvinnan eller bakelsemormor, såsom hon kallas på skämt. Fy, jag älskar icke skämt! 
<sec/>
Otto Frank såg vid dessa ord ytterst barsk ut; han skulle hafva spottat i sin vrede, om han ej befunnit sig inne hos generalauditören. 
<sec/>
Wefverstedt såg på honom. ”Så har då gamla Jeana ånyo gjort er ett litet spratt?” 
<sec/>
Auditören skrattar? Men jag tror, att herrn skulle ej hafva varit så glad derute på Lugnet i går. 
<sec/>
”Nå, huru aflopp det?” 
<sec/>
Jo, det aflopp så, att Gaspolin sjelf blef fången i en af sina egna snaror. 
<sec/>
”Fången!” utbrast generalauditören och spratt till. 
<sec/>
Ja, det kom ännu en förräderska till med i spelet, den hederliga Micmac, som .. ja, jag vill icke säga hvilken innästlat henne hos Gaspolins. Men så gick det till sluts, att pagegrefven, i sällskap med den Hessiska löjtnanten, togo ut major Thott ur sitt fängsel der på Lugnet, sedan de förut hade fästat myntmästaren vid ett träd. 
<sec/>
”Ett träd?” 
<sec/>
Ja, herre. Der stod han en rund tid, och trodde att allt gick sin riktiga gång; då han till sluts märkte oråd, och började skrika. Man hörde honom ej på länge. Slutligen började han stormskrika. Då kommo någre af Cravelands arbetare springande upp till skogen, och befriade honom. Han fradgade af vrede; det har jag hört af budet, och tror det alldeles. Snart upptäckte han, att han varit fullkomligen narrad; Thotten var borta. 
<sec/>
”Nå, men skatten?” 
<sec/>
Den hade de icke kunnat taga, ty den låg som bäst och smälte i ugnarne. Men de tänka sig nog snart taga den också .. 
<sec/>
”Hvad? hvad säger du!” 
<sec/>
Det är derom jag är hitkommen. Hela mynteriet och alltihop blir säkert angifvet hos konungen, rådet och ständerna, om det icke är redan skedt. 
<sec/>
”Gud! Hör, Frank ..” 
<sec/>
Det kom sig endast af den olyckan, att Thotten slapp ut på detta sätt. Hade han kunnat qvarhållas, såsom det lyckats Gaspolin med andre, ända tills de först och främst betalat lösen för sig och sedan aflagt den der väl valda helvetes-eden, att för sin salighet ej yppa det ringaste om mynteriet och riksdalershuset, då skulle detta hafva gått lika skönt, som allt annat. 
<sec/>
”Ni är ett rysligt dumt och oförsigtigt folk. Hvem har bedt er om allt detta?” 
<sec/>
Åh, det vet jag icke. Icke känner jag, om Gaspolin gjort allt hvad han företagit på herr auditörens befallning .. 
<sec/>
”Är du rasande, Frank? tror du, att jag bedt honom taga personers egendom, och deraf förfärdiga falskt mynt?” 
<sec/>
Åh då. Jag vet bara, att auditören understödt hans hemligheter förut och hjelpt honom ur stora svårigheter. Det har visst endast skett för det der riksrådets skull, som alltid är i så stort behof af penningar, att han till och med icke ogillar falskt mynt; men hvars namn det är oss så dyrt förbjudet att yttra eller ens tänka på i tankarne. 
<sec/>
”Prata nu ej om allt detta, kära Frank. Det var en befängd händelse, att ni just skulle falla öfver den der skatten, och komma i färd med grefve Åke Thott.” 
<sec/>
Ja, det är nu gjordt. 
<sec/>
”Thottarne måste ånyo inlockas ..” 
<sec/>
Herr auditören kunde väl säga ett och ett halft ord åt sin blifvande herr måg, kammarjunkaren: detta var Gaspolins ena ödmjuka mening. Den andra består deri, att herr auditören skulle förhindra sakens kommande till konungens och de öfriges öron. 
<sec/>
”Till konungen?” Wefverstedt for upp. ”Har ni anledning, att hans majestät fått nys om någonting?” utbrast han. 
<sec/>
Nej; nej då; ånej! 
<sec/>
”Hörpå, karl! du vet bestämdt mera än du säger. Men du måste säga mig allt; ty derföre är du hitkommen.” 
<sec/>
Så är det. Auditören skall då veta, att under det Thottarne voro på Lugnet, gjorde den ena af dem, grefven som varit page, besök hos ståthållaren på Drottningholm, för att genom hans biträde få sin bror, majoren, ur råttfällan. 
<sec/>
”Ah? det var således ståthållaren, som hjelpte till vid befrielsen?” 
<sec/>
Nej, ånej. Han blef sin pligt trogen och glömde icke riksrådets tillsägelser. Men under det grefve Thott och den Hessiska löjtnanten voro inne hos honom och parlamenterade, undföll det dem, att de skulle söka audiens hos kungen, för att omtala allt för hans majestät och få hjelp ofvanifrån. Detta är anledningen hvarföre Gaspolin fruktar, att det kan komma till konungens öron, efter Thottarne äro lösa. 
<sec/>
”Konungen är icke hemma nu; och innan de der herrarne kunna få tala med honom, skall jag göra det.” 
<sec/>
Det vore väl! det är just hvad myntmästaren ber om. 
<sec/>
”Hans majestät är på jagt; jag följde honom sjelf i går morse ut till Stäke. Jag skall snart begifva mig till honom för ärenden och uppdrag, som han sjelf betrott mig, och jag skall då med detsamma gifva hans majestät en vink om allt detta.” 
<sec/>
Det underligaste, vet herr auditören, är, att de der grefvarne Thott, den befriade och befriaren, icke äro i Stockholm. Tänk om de redan uppsökt hans majestät på jagten? 
<sec/>
”Hvad!” 
<sec/>
Jag säger bara .. 
<sec/>
”Det vore ..!” 
<sec/>
Någre af oss ana det värsta .. 
<sec/>
”Det vore alldeles fördj–ladt!” 
<sec/>
Ja! 
<sec/>
”Har man ingen spaning om hvar de befinna sig?” 
<sec/>
Nej. 
<sec/>
”Gud!” utropade generalauditören under tecken till högsta oro, och började spatsera fram och tillbaka på golfvet. Han öfverlade skarpt med sig sjelf, och flera gånger undföll det honom, att svärja, hvilket civila personer eljest den tiden icke ansågo tillkomma sig. ”Fördömdt! hvad skulle jag med det riksrådet att göra! Men ..” fortfor han i sina tankar, i sjelfva verket kunde jag icke undvika att gifva honom allt det biträde, som varit mig möjligt, för de tjenster han gjort mig och jag än vidare behöfver af honom. Det är en satans härfva! Detta infernaliska myntande ... icke har jag sjelf haft ett kopparöre deraf .. fy åt skammen! jag skulle också ej vilja hafva en enda daler af sådant mynt eller på sådant sätt! Jag tror likaså, att riksrådet icke personligen annammat något .. han lefver rätt lysande .. men, ånej. Det är alls icke för sin räkning, utan för fäderneslandets eller rättare för hans partis framgång han satt detta förbannade myntverk i gång, införskrifvit Craveland, och håller Gaspolin hemligt under armarne. Allt för partiet! för politiken! Hvad gör det, tycker han, om några enskilde få släppa till skinnet och pungen? och deras gods får krypa ned i smältugnarne, då dermed medel anskaffas, att hålla partiet uppe? Vi få se, huru det slutas. De der herrarne, som man kallar ”mössor,” torde omsider ej vara fullkomliga nattmössor. Segra de, så går det åt helv–te med .. Ts! jag måste i tid bereda banan klar. Jag måste språka med Erland Broman och med .. Men, här skall nu ett hastigt beslut fattas: om konungen, ständerna och den öfriga delen af rådet, utom mitt kära riksråd sjelf, får klara ögon på allt detta, så är det sedan ohjelpligt. Partiets kredit står ganska illa genom det helvetiskt dumma Finska kriget; och kan icke min kära grefve Charles Emil rädda sig på ett eller annat sätt, så svarar jag ej för hans hufvud. Bönderne hafva så länge blifvit gäckade, att de börja känna sig blodtörstige, och man har redan hört skarpa yttranden. Om nu, jemte processen och de allt mer i dagen lagda förhållandena med kriget mot Lascy, tillika några eklatanta upptäckter göras om det falska myntandet för att skaffa penningar till köpande af riksdagsvota, så ger detta partiet en sådan knäck, att alldeles ingen i Sverige mera vågar heta ”hatt.” Då skulle det till sluts nog kunna hända, att allmogen råkar i sådant raseri, att de omtalade rörelserna uppe i Dalarne brista ut i verklighet. Inför himmelen! här finnes intet ögonblick att förlora; man måste stämma i bäcken. Dessa män, dessa Thottar, som kommit underfund med Gaspolinaderna, måste, på hvad sätt det vara må, hindras ifrån att göra kunnigt hvad de veta. Hvad skada sådana der små privata instängningar på några dagar, när högre ändamål dermed kunna vinnas? Och lyckas vi blott förstumma dem någon tid, några veckor, tills allt hinner beredas, så må de gerna sedan släppas ut i fria luften. Kunde ej något medel finnas att öfvertala dem till tystnad? Vore det omöjligt, att vinna dem? Tage har jag. Skulle ej våra ömsesidiga förbindelser kunna uträtta så mycket, som att, han inverkade på sina bröder? Men den der major Åke Thott är en oåtkomlig menniska; man kallar honom ej för ro skull ”snöplogen,” till liknelse efter hans stora namne i drottning Kerstis tid. Han är en björn, som ej kan tämjas, men måste insättas i bur. Pagen .. den ”älskvärde” grefve Clas .. ja, huru skall man göra med honom? Han har sina ögon fästade på Ekolsund, likasom på .. det vet jag .. och det der är åter en askfärgad punkt för mig. Huru skall man göra med den vackra ”silfvertvätterskan?” Hon förmår allt hos Hedvig Taube, och det slutas aldrig väl med Ekolsund för mig, om de få hållas som de börjat. Jag hade gjort klokare om jag sökt vinna Cederlöfskan, i stället för att stöta henne; men jag ansåg henne alltför obetydlig. Ser man! Ingen är obetydlig i våra usla tider. Så länge Hedvig Taube lefver, har jag ingen säkerhet på godset! Nånå; det ger sig väl. Men grefve Clas .. huru skall jag hindra honom i ögonblicket? Han måste ånyo inlockas i något .. om hans planer på Ekolsund talar jag icke nu: jag får tänka på det sedan; men här måste snar bot rådas, att ej grefve Clas sprider ut i allmänheten hvad han nu utan tvifvel känner om Lugnet, och om Riksdalershuset, och om kanske ännu mera! Hvem vet hvad han kunnat få höra eller märka under sitt samtal med den der ståthållaren på Drottningholm, den inskränkta herrn, som riksrådet aldrig borde hafva satt dit, om han lydt mitt råd? Dock tror jag väl, att han tiger; jag hoppas han erhållit sådana presenter af Cravelandska guldsmedsarbetet, att han ej vågar tala, af fruktan att sjelf blifva röjd och hållen för delaktig, om en husvisitation en gång skulle komma i fråga. Men, lika mycket. Om grefve Clas Thott också ej på den vägen erhållit tydliga vinkar; så vet han säkert alltför mycket i alla fall. Och den Hessiska batarden sedan? Han är ju också med? Denna Pahlen kunde till sluts blifva farlig, han också, genom sitt naturliga insteg hos konungen. Det är allt sammanlagdt en härfva, som ... här måste fina och osynliga medel påhittas! Låt se: ”Frank, min vän!” sade Wefverstedt högt och vände sig ånyo till mannen vid dörren; ”hvar befinner sig den der gamla gumman, som vi emellanåt brukat, och som jag tror är en af de mest slipade?” 
<sec/>
Gamla Jeana, menar herr auditören? 
<sec/>
”Ja; du talade ju nyss om henne såsom en förräderska, tror jag? Hvad menar du med det? Jag ämnade just nu bruka henne till något ganska vigtigt: till något, som ingen bättre än hon kunde utföra.” 
<sec/>
Bakelse-Jeana? Ja, till henne sätta herrarne alltid förtroende, fast hon narrar herrarne den ena gången efter den andra. 
<sec/>
”Narrar?” 
<sec/>
Ja, det tillåter jag mig att säga. 
<sec/>
”Var det således verkligen Jeana, som hjelpte till vid major Thotts befrielse? bedrog hon Gaspolin?” 
<sec/>
Det är just det, som Gaspolin sjelf icke rätt vet, efter hvad han sade mig när vi skildes, och han gaf mig uppdraget till denna resa. 
<sec/>
”Nå, hvarföre kallar Frank då Jeana för en förräderska? Är det afund?” 
<sec/>
Afund? Skam, herr auditör! 
<sec/>
”Du tycker hon går för mycket fritt ut och in på Riksdalershuset?” 
<sec/>
Så ja. Det må hon göra, den förb–de exgrefvinnan. Hon slår sina krokar omkring den gråa Gafvel, och han tror sig narra henne, under det hon narrar honom och oss allesammans. 
<sec/>
”Men Gaspolin är väl så pass slug, att han ej kan låta en sådan käring lura sig?” 
<sec/>
Käringar äro värst, herre! Hvad vill det säga, att göra falskt mynt mot att vara käring? I synnerhet om myntet göres för rikets bästa, såsom här sker: och utan det skulle jag aldrig vara med! Så pass har jag läst, tänkt och resonerat, herre! att jag skulle hänga mig eller rymma, förr än jag deltog i Gaspolinaderna, om jag icke viste, att allt gjordes för mitt fosterlands väl. 
<sec/>
”Godt! Men Jeana?” 
<sec/>
Ja .. falskt guld- och silfvermynt för Sveriges bästa, det tycker jag om; men falska käringar tycker jag icke om! och jag kommer aldrig att älska dem. 
<sec/>
”Du sade ju, att det var långa Micmac, som narrat Gaspolin på Lugnet, och dragit Thotten ur fällan? Huru kan du då tala så der om stackars Jeana?” 
<sec/>
Herr auditören stackrar det trollet Jeana, bara för att hon hetes hafva varit bättre folk i sina dar, och nu kommit utföre. Vore hon en käring af simpelt upphof, så skulle auditören ej taga hennes försvar. 
<sec/>
”Du är en skarp tänkare, Frank; och du är icke svartmuskig för intet. Men hörpå, min kära Ledsamson, du må vara huru ond du vill på Jeana, så torde du i alla fall finna rådligt, att lyda mina befallningar. Jag vill begagna denna gumma, som är en af de skarpsinnigaste till fina sakers utförande; och lika väl som hon kan befria folk ur råttfällor och snaror, kan hon leda dem ditin. Just nu behöfver jag henne till sådant, och vet i hast ingen skickligare.” 
<sec/>
Men om hon ej är pålitlig? 
<sec/>
”Det förstås. Derom måste man förvissa sig.” 
<sec/>
Nå ja. 
<sec/>
”Ni är rasande på bakelsegumman, derföre att hon kanske i sitt lynne spelat er några små spratt, som jag ej så noga känner. Men jag tycker om henne, alls icke derföre att hon från början varit af ett slags bättre folk .. liksom du, kära Frank (generalauditören fixerade sin medtalare).. utan derföre, att hon har någonting stundom påkommande ädelt och godt, och hon är en person, som kan handla för sjelfva det rätta. Har hon någongång gjort er ett streck, så har det säkert varit af den bevekelsegrunden. Jag vet också ganska väl, att simpelt folk, såsom du kallar dem, ganska ofta och ännu oftare handla af varm känsla för det rätta; men när personer af litet bättre upphof göra det, får man icke förakta dem endast af den orsaken, att de äro bättre folk.” 
<sec/>
Det vill jag visst icke, jag, som, skam sägandes, sjelf varit af bättre folk, innan jag flöt in bland hattarne, och kom på knäken .. 
<sec/>
”Nå, det hör icke hit. Men säg mig öppenhjertigt, till punkt och pricka, allt hvad du vet eller anar om Bakelse-Jeana, att jag må inse, om något verkligen skulle brista i hennes pålitlighet.” 
<sec/>
Herr auditör! Gaspolin tror sannerligen, att han blifvit dragen vid näsan af Jeana derute på Lugnet, i anseende till grefvarne Thott. Jeana befriade grefve Clas och von Pahlen ur Riksdalershuset: är icke det redan vackert? Sedan åtföljde hon dem till Kungshatt och Lugnet. Hon sade väl åt Gaspolin, att hon med flit åtföljt dessa herrar, för att utforska dem till Gaspolins tjenst; men han, som märkte oråd, satte in gumman i fängsel på Lugnet, så att hon ej vidare kunde uträtta någonting der. Och sedan var det Micmac, som begick det stora förräderiet: hon band Gaspolin vid ett träd, och förde bort major Thott. 
<sec/>
”Hahaha! jag kan ej annat än skratta, då jag tänker mig myntmästaren i denna ställning, så ledsamt det än var. Men huru gick det med Jeana? sitter hon ännu inne?” 
<sec/>
Nej. 
<sec/>
”Gaspolin har släppt ut henne?” 
<sec/>
Sedan Gaspolin en rund tid stått bunden vid trädstammen deruppe i lunden och ej kunde värja sig från flugorna genom annat, än att spotta, fnysa och blåsa, efter han hade händerna bundna; började han slutligen skrika och ropa så högt, att man kom springandes från Lugnet, i tanke att röfvare och tjufvar voro i antågande. Man fann då myntmästaren, löste honom och återförde honom. Han svor nu öfver Micmac, och hans enda tanke var, att hugga henne i bitar eller steka henne framför någon ugn. När han der nere upptäckte, att hon bortfört major Thott, och att således hans fängslande var anlagdt härpå, blef han ännu ursinnigare, och herr Craveland måste gifva honom droppar af en kemisk tinktur, som han har, för att något stilla honom. Nu hörde Gaspolin närmare efter om Micmac samtalat med Jeana, och om hon begått sin gerning efter samråd med henne. Men det kunde han icke upptäcka. Jeana hade man icke ett ögonblick sett i lag med Micmac. Då fattade Gaspolin åter förtroende till bakelsegumman, släppte henne ut ur kurran och sade, att om hon kunde locka Micmac i snaran, så att han ånyo finge henne i sitt våld, så skulle Jeana få en stor belöning. Jeana neg och antog förslaget; hvarpå hon gick från Lugnet nedåt stranden, för att begifva sig till Stockholm i någon båt. Då berättas det, att Jeana ute bland holmarne vid sjelfva Hättan eller der i nejden skall hafva träffat kyparen Bastian i sällskap med faster Micmac, och att de alla tre i god ro och i god sämja begifvit sig tillbaka till Stockholm. Detta omtalade en arbetare för herr Gaspolin. Han hade sett dem ro så der, såsom jag säger. Men Gaspolin blef nu ånyo förundrad, och viste ej hvad han skulle tänka om Jeana. Hon skulle ju skaffa honom Micmac åter? och nu for hon fredligt i hennes sällskap till hufvudstaden? 
<sec/>
”Men, kära Frank! huru kunde hon annat? Icke förmådde hon då genast föra Micmac till Gaspolin? Dertill hade hon hvarken styrka eller medel.” 
<sec/>
Det är väl sant nog. Herr Gaspolin vet derföre icke hvad han skall tänka. Men pålitlig anser ingen af oss Jeana, det säger jag, och det skall herr auditören få erfara en dag. 
<sec/>
”Äro Micmac och hon i Stockholm nu?” 
<sec/>
Hvar Micmac håller sig gömd, vet jag icke. Men det är en ganska farlig satan. Hon kan yppa rätt mycket! 
<sec/>
”Hon måste nödvändigt tagas i säkerhet.” 
<sec/>
På Riksdalershuset är hon ej mera. 
<sec/>
”Dit vågar hon sig väl icke?” 
<sec/>
Det är omöjligt. 
<sec/>
”Vore jag bara i Stockholm! På Solklubben kunde hon få ett rum. Der finnas glömställen.” 
<sec/>
Gömställen, ja; jag vet det. 
<sec/>
”Nej, glömställen: man kallar det också oublietter. Du kan ju något Franska, Frank?” 
<sec/>
Ha .. oublietter! Jo, jag förstår. Jag trodde, att sådana blott funnes vid Stortorget, i källrarne under Börshuset. 
<sec/>
”Nog. Vi skola ej vidare tala härom. Du vet således icke hvar Micmac håller sig?” 
<sec/>
Nej. Men vi skola nog taga reda på henne. Vargentin har skarpt väderkorn. 
<sec/>
”Låt Vargentin slå efter henne; men med det allraförsta. Hvar uppehåller sig Jeana?” 
<sec/>
Jag såg henne ej innan min afridt från Stockholm. Jag tänker hon bor i god ro på sin sköna kammare vid Tyska Plan. 
<sec/>
”Jaså. Säg åt Gaspolin, att han låter Jeana vara i fred, och att han ej sätter henne i något gömsle. Jag vill tala vid Jeana, så fort jag kommer till staden, och hon skall vara mig betjenlig att locka Thottarne.” 
<sec/>
Men det slår ej felt, att hon är vän med Thottarne. 
<sec/>
”Jaja; det går då så mycket bättre.” 
<sec/>
Hvarföre skulle hon eljest hafva befriat grefve Clas från Riksdalershuset? och Pahlen likaså? 
<sec/>
”Det må vara. Jag tror nog, att hon kan vara vän med dem; och framför allt anse de henne för sin vän. Just derföre kan hon så mycket lättare locka dem i snaran.” 
<sec/>
Men hon sjelf skall icke vilja det. Dem vill hon icke bedraga eller locka. 
<sec/>
”Låt det blifva min sak. Att de följa hennes lock, är säkert. Men hon sjelf skall icke vilja det, tror du? Det är sant. Men om man ställer saken så, att Jeana icke sjelf vet hvartill hon lockar dem, utan tror sig göra dem en stor tjenst?” 
<sec/>
Ha? det vore listigt, herr auditör. 
<sec/>
Wefverstedt klippte med ögonen. ”Laga bara, att Jeana hålles vid godt humör derborta,” sade han. ”Befall, att ingen får stöta eller förarga henne; men var i alla fall uppmärksam på hennes gångstigar. Står hon i godt förhållande till den der Gafvel?” 
<sec/>
Snakenborgs bror, ja. Åja: nog samspråkas de. Men hvilkendera af dem begge lurar den andre, eller om det verkligen är godt dem emellan, det har jag ingen full reda på. Herr auditören känner deras äldre saker. Det skall hafva varit i någon landsort. Viste jag allt det der bättre, så skulle jag kunna observera både Jeana och Gafvel nogare, och vara till herr auditörens, riksrådets och Gaspolins tjenst fullkomligare. Ty jag måste säga, att sjelfva den der Gafvel förekommer mig stundom underlig. 
<sec/>
”Tror du, att icke heller han är pålitlig?” 
<sec/>
Säker tror jag nog Gafvel är. Men ofta går han och är hiskeligt mulen. Han tycker väl han borde vara bättre folk, än kypare och vicevärd på ett riksdalershus. 
<sec/>
”Nå, strunt i hans mulenhet: han duger till ingenting bättre än hvad han är. Jag tycker om, Otto Frank, att du vill observera honom, likasom de andra; och du kan emellanåt rapportera mig deras ord och uppföranden. Jag skall också derföre säga dig så mycket du behöfver veta. Gafvel heter egentligen Snakenborg, och är från Fyllingarum, likasom brodren ..” 
<sec/>
Fyllingarum? Det låter som en krog. 
<sec/>
”Det är ett stort fideikommiss, bortom Stegeborg. Du har ju varit på Stegeborg?” 
<sec/>
Nej. 
<sec/>
”Så, jag mins nu: det var ej från Stegeborg, men från Stegeholm vid Westervik, du är.” 
<sec/>
Ja, herr auditör. O hvilket minne de stora herrarne hafva! 
<sec/>
”Fyllingarum borde du hafva hört omtalas, du Frank, som varit läskarl.” 
<sec/>
Ack .. tala ej derom, herr generalauditör! 
<sec/>
”Der på sätesgården lefde Snakenborgarne. Men den der Anders .. såsom det stundom händer medlemmar äfven af adliga familjer .. hade hvad man kallar litet långa finger. Efter besök, som han i sällskap med andra gjorde i grannskaperna, hände det, att man då och då saknade pretiosa, som försvunnit, man begrep ej huru. Slutligen fingo ej heller broderns lådor vara i fred. Slutet blef en ruptur, såsom du lätt begriper. Anders Snakenborg måste hals öfver hufvud skiljas från orten, för att undgå skammen och efterspaningar. Han bortlade sitt namn, och döljer sig nu som en Gafvel. Att han efter alla dessa uselheter är missmodig, kan ingen undra på; men han må vara nöjd öfver att icke se sig i ännu ömkligare läge. Bakelse-Jeana utgör ett fruntimmer af långt andra egenskaper, men också med vidriga öden. Jag vet icke om hon ej är några år äldre än Gafvel; i alla fall måste hon gå nära sextiotalet, och kallas icke mormor för intet. Hon förskrifver sig från Snakenborgarnes ort, och har varit bekant med dem från yngre år. Hon känner således alla deras streck och hemligheter; i synnerhet måste Anders vara rädd för henne, och tillika hysa en stor aktning för hennes i åtskilliga fall vackra karakter. Hon blef mycket tidigt enka der nere i orten; och det säges att Anders Snakenborg gjorde henne sin uppvaktning. Men då hans dåliga uppförande upptäcktes, gaf hon naturligtvis snattaren korgen. Hvad gjorde hon likväl? Hon var den, som skyndade sig omkring till alla de förolämpade personerna, bevekte dem att, om ej förlåta, dock icke förfölja den eländige, utan nöja sig med sakernas återställande. Hon var den, som i hemlighet tog dessa saker från Snakenborg, då han hårdnackadt ville behålla dem och rymma. Hon hade till och med från början varit den, som upptäckte snatteriet: och sålunda i det fallet gjort Snakenborgs olycka, men likväl satt reda i hela det förhållandet genom att återskaffa det stulna till egarne. Allt detta tyder utan tvifvel på ett godt hjerta, likasom på ett godt omdöme hos denna qvinna, som väl slog upp med en kurtisör af så dålig karakter, som junker Anders Snakenborg, men likväl hade ömhet nog för honom, att rädda honom i allt hvad räddas kunde. Jag gömmer denna anekdot såsom bevis på gamla Jeanas beskaffenhet. Men hon hade nog dessutom sina fel. Genom sin fattigdom föranleddes hon att lemna orten, och hon begaf sig till Stockholm med sin späda dotter. Ehuru af bättre stånd, började hon en liten handel, hvilken, jag vet ej genom hvad händelser eller missräkningar, slutligen nedsjönk till en månglerirörelse. Så fick hon slutligen sitt tillnamn af Bakelse-Jeana, ehuru hon nog gått omkring med annat än endast bakelser. Hennes dotter växte upp och blef tidigt gift med en underofficer: fick en son, och det är den der Bastian, som icke är alldeles främmande för oss. Den stackars Bastian förlorade tidigt sina föräldrar: och derom går en alldeles egen historia. Hans mor, det vill säga Bakelse-Jeanas dotter, var en utmärkt skönhet. På henne hade en viss hög persons ögon fallit. Underofficeraren var hennes make: somliga säga, att de redan voro gifta, andra att de endast utgjorde ett par förlofvade; nogaf, det slöts tragiskt. Underofficeraren föll för en kula på kungliga Djurgården.” 
<sec/>
Hvad? hvad! är det om honom, som det der ryktet gick en tid, att han skulle hafva blifvit beordrad med flit dit ut på en postering, hvarest en beställd kula fann honom? 
<sec/>
”Det hör oss icke till att tala om det, som icke angår oss. Emellertid var den der underofficeraren just han. Det var ett slags vigtig tullpostering vid Kaknäs, något uppom Blockhusudden, och der militärvakt behöfdes, för att vid påkommande anfall af lurendrejande sjömän skydda eller biträda tullfolket. Underofficeraren sköts på Kaknäs af en kula, som kom .. troligen från någon skytt, som gick och strök i skogen derbredvid uppe i backarne.” 
<sec/>
Oh, jag har hört derom! 
<sec/>
”Emellertid var nu Jeanas dotter utan sin älskade vän ..” 
<sec/>
Himmelske Gud! de store äro orsaken till mycket .. 
<sec/>
”Härom tala vi icke.” 
<sec/>
Men det är min tanke, afbröt Otto Frank med en ytterst mörk blick i golfvet, att de store skulle icke handla så, ja, sjelfva konungarne, likasom råderne och andra höge, skulle ej bära sig åt på sådana fasoner, om de icke ansåges för så store af sig sjelfve och af andre, som tro sig pligtige att blindt lyda dem. Och .. 
<sec/>
”Nå, än sen?” 
<sec/>
Derföre, just derföre .. jag menar, tärd af denna min tanke, har jag kommit derhän, att .. jag nu går här, och är den jag är! 
<sec/>
”Nog om det, kära Otto. Det blir tid att tala om dig en annan gång. Slutet med stackars Jeanas dotter var, att det icke gick efter dens önskan, som skickade kulan; utan sorgen tärde bort hennes lif, och sedan hon skänkt lifvet åt en son, skördades hon sjelf af döden.” 
<sec/>
Gode fader i himmelen! så offrades äfven hon på sin blomsterdag? 
<sec/>
Sonen är den der Bastian på Solklubben; och han kallar BakelseJeana för mormor, ej på ordspråk, såsom de, öfriga, utan på grund af slägtskap.” 
<sec/>
Fattiga gamla Jeana! 
<sec/>
”Nå, ser du, Frank?” 
<sec/>
Ja, jag skall aldrig blifva rasande på henne mera. Det är synd om henne. 
<sec/>
”Jag har också en särskild befallning, att i tysthet hålla ett vakande och skyddande öga på henne och på gossen, utan att de märka eller begripa det ringaste hvarifrån det kommer, eller orsaken dertill.” 
<sec/>
Ha?.. 
<sec/>
”Det är också från en, som tycker synd om henne och om Bastian, likasom vi begge göra ..” 
<sec/>
En, ja. O Gud! En, som .. tycker synd nu efteråt .. men icke tyckte synd förut? 
<sec/>
”Men det är ju ändå alltid något?” 
<sec/>
Efteråt? ja, det är sant: det är alltid något! tillade Otto Frank torrt och skarpt. En ren tyrann skulle lika litet hafva känt barmhertighet efter som före. Vi äro således välsignade med blott en halftyrann! 
<sec/>
”Akta dig, Frank: haf tand för tunga.” 
<sec/>
Och lås för tankarne, bom för hjertat! Så långt äro vi komne, att, när vi ändå ej lida af värre än halftyranner, skola vi känna oss så tillfredsställde, att vi utbreda oss i tacksamhet och loford öfver dem. Vi skola knäböja för majestätets oändliga mildhet, icke sant? och för de andre höges öfversvämmande välgörenhet, är det icke så? Den högsta grad af godhet, älskvärdhet, förträfflighet, hvartill de store kunna komma, är halfhet. Vi underlydande hafva endast att välja emellan hela demoner öfver oss, eller halfva! 
<sec/>
Wefverstedt kastade en genomträngande blick på den svärmiske Otto Frank, hvars svarta öga i detta ögonblick sken nästan blixtlikt. Genalauditören yttrade blott: ”du finner följaktligen, att vi ej få lemna Bakelse-Jeana handlöst, eller låta henne förgås i något hål, som Gaspolin skulle kunna ämna henne?” 
<sec/>
Herre! utbrast den andre, om ingen annan försvarar henne .. om icke ni sjelf just, såsom jag begriper, alltid vill stiga fram och visa era tankar häruti, så skall jag blifva den olyckliga dotterlösas trogna värn! 
<sec/>
”Det är bra,” sade Wefverstedt med en nick. ”Innan vi skiljas, skall jag lemna dig en smula, som du skall gifva Jeana för sin egen och Bastians räkning, utan att säga hvarifrån.” 
<sec/>
Det är väl också från en viss, som har hjerta nog ändå att vilja återgälda .. i guld och silfver hvad han tagit i blod och lif? 
<sec/>
”Tig, och prata ej så mycket, Otto. När du gifver Jeana det der, så helsar du endast från mig, och säger, att auditören för omaket önskar, att hon gör honom en tjenst, när han återkommer till Stockholm.” 
<sec/>
Det skall jag säga. 
<sec/>
”Du har väl icke hört, om Jeana varit hos fru Björnram nyligen?” 
<sec/>
Otto Frank gjorde ett par stora ögon. Men han såg genast ned. Derom har jag mig icke det minsta bekant, svarade han. 
<sec/>
”Så. Tillsäg dina begge följeslagare att stiga in, så får jag höra hvad de hafva att andraga.” 
<sec/>
Otto Frank trädde ut. 
<chapter/>

<chaptername>SEXTIOFÖRSTA KAPITLET.</chaptername>

<chaptername>MARTHOLIN OCH SNAKENBORG.</chaptername>

<sec/>
Lefva de ej härvid, så skola vi föra dem döde dit ni befaller. 
<sec/>
Då Martholin och Snakenborg inträdde, kastade generalauditören på dessa begge herrar en blick, som genast tillkännagaf en viss köld, och att han betraktade dem helt annorlunda än Otto Frank. Martholin hade visserligen i sin uppsyn någonting lika mörkt som Frank; men tillika lömskt, slutet, skyggt och hemskt, då deremot öppenhet, rättframhet och en bisterhet, som icke lät pruta med sig, utgjorde hufvuddraget hos den andre. Frank var dyster till följd af bitter erfarenhet och af tänkesätt; Martholin af elakhet. Hans följeslagare Snakenborg uttryckte lika mycken elakhet; men derjemte mera sliperi och illfundighet. 
<sec/>
Wefverstedt gjorde i synnerhet i dag dessa betraktelser, emedan det samtal, han nyss haft med Otto Frank, visat denne från en känslofull och älskvärd sida, som högligen stack af från de begge nu ankomna personerna. Wefverstedt bad ingendera af dem stiga från dörren. Han tyckte sig bestämdt hafva ett par spetsbofvar för sina ögon, och det förargade honom djupt, att hans ställning och politiska förhållanden till ett visst riksråd, jemte dennes parti, skulle nödga honom, att emottaga och vexla ord med dylika män. 
<sec/>
Då generalauditören icke började samtalet och ej en gång helsade, steg Martholin dristigt fram ett par steg, och yttrade: 
<sec/>
”Jag är hitkommen för att underrätta herr generalauditören, att en ytterst stor fara hänger öfver hufvudet ...” 
<sec/>
Öfver ert hufvud, jag vet det, afbröt Wefverstedt förnämt och skarpt. 
<sec/>
”Öfver mitt?” genmälde Martholin. ”Det vore en småsak. Jag vet nog att rädda hvad som kan behöfvas af mitt hufvud. Men andres sitter på ett svagare skaft.” 
<sec/>
Gå då till desse andre. 
<sec/>
”Jag är just nu hos en af dem.” Martholin beledsagade dessa ord med en tigerblick, hvari afspeglade sig ej blott grymhet, utan tillika en djup förtrytelse öfver det sätt, hvarpå han såg sig emottagen. ”När,” utbrast han, ”en brandfackla har blifvit förd, så är det icke frågan om elden i dess ena ända, utan om handen, som vid den andra ändan hållit i facklan och fört den.” 
<sec/>
Jag förstår. 
<sec/>
”Förstår herr Wefverstedt fullkomligt? Eller vill herrn endast låtsa förstå? och förstå blott till hälften?” 
<sec/>
Jag har ej tid och lust till onyttigt och ohöfligt prat. 
<sec/>
”Onyttigt och ohöfligt? Ha ..” 
<sec/>
Skall jag låta inkalla mina drängar, och befalla dem kasta ut er? 
<sec/>
”Uppriktigt taladt: min herre kan göra någonting klokare. Vi, som tillhöra hvarann, kunna visserligen sönderslita hvarann, förråda hvarann, befordra hvarann till galgen och stupstocken. Men detta tycker jag är hvarken nyttigt för oss, eller höfligt. Kort sagdt: man är på spåren till upptäckt af eldsvådans upphof; och behaga de mäktigare icke göra någonting till försvar för Martholin, Snakenborg och Yenkenberg, så finna icke heller vi för godt att tiga, utan skola på skådeplatsen framdraga både riksrådet, auditören och flere ..” 
<sec/>
Är ni ursinnig, Martholin? Har jag gjort er till mordbrännare? Har jag bedt er gå med brandfacklan i fru Bonauschiölds vindar? Eller har riksrådet kanske bedt er derom? eller hvem? säg! 
<sec/>
”Var icke så häftig; det ger sig nog.” 
<sec/>
Hvad är det som skall gifva sig? 
<sec/>
”Herr Wefverstedt har ej anbefallt mordbranden: visst icke.” 
<sec/>
Nå? 
<sec/>
”Han har ej en gång vetat af hela företaget förrän efteråt.” 
<sec/>
Nåå? 
<sec/>
”Hahaha!” 
<sec/>
Så svara, hvad vill ni? 
<sec/>
”Jag vill, att ni skall gifva mig, min vän här och ännu några till, skydd för hvad vi gjort, emedan jag i vidrigt fall gör allom kunnigt hvad ni bedrifvit i Riksdalershuset och på Lugnet. Falsk myntning är icke mordbrand; men det är dock något, som gör god verkan, när det framlägges i dagern.” 
<sec/>
Wefverstedt bleknade på en gång af förargelse och rädsla; och han förbannade djupt den stund han inlåtit sig i riksrådets och hans partis planer, för att deraf skörda de återtjenster han beräknat. Utan att svara, gick han ett slag öfver golfvet. 
<sec/>
”Ja!” utbrast Martholin, ”ni går och betänker er. Ni är nog en sådan karl, herre, att ni skulle kunna gå der framme på golfvet och spekulera på att förgöra mig och Snakenborg, för att blifva af med ett par så farliga vittnen till edra öfriga mandater. Ni skulle kanske känna en lust att låta stänga in oss på något passande ställe, till och med måhända härute på landet, i händelse ni på Segersta eger något glömsle till oubliette, eller åtminstone en källare till gömsle. Jag vill då säga er, herre! att jag beräknat edra möjliga tankar i den vägen. Gör ni något försök att lägga hand på oss, så finnes en tredje i beredskap, qvarlemnad i Stockholm. Åt honom hafva vi gifvit bestämdt uppdrag, att gå in till en af rätterna med fullständiga uppgifter på hela det falska myntverket, och hvarest alla verktyg, personer och samlade skatter stå att finna. Yenkenberg har fått detta uppdrag, och han skall sätta det i verket samma dag, han får höra, att någonting farligt händt oss, hvilket bevisar sig derigenom, att vi ej på sagdan tid återkomma till Stockholm.” 
<sec/>
Wefverstedt spratt till, och stannade tvärt. Hvad vill det säga? ropade han. Er kan många hinder möta! Och den der infernaliske Yenkenberg skulle rusa åstad med en sådan hisklig dumhet, blott för det att ni kanske tar er ett rus på Rännarskedet och ej infinner er på den sagda tiden i Stockholm? 
<sec/>
”Åh, var icke rädd för sådant!” sade Martholin med ändrad, förtrolig ton, och småleende öfver den seger han nu såg sig hafva vunnit. ”Händer oss ingenting värre, än ett rus på Rännarskedet, så skrider Yenkenberg icke till några ytterligheter, och angifver ingenting.” 
<sec/>
Men, för att tala öppet, Martholin! svarade den andre, hvad önskar ni, att jag skall göra för er? När ni begår sådana streck, sådana förfärliga illgerningar, som ingen bedt er om, hvad begär ni då, att man skall ... 
<sec/>
”Sakta, sakta, herr generalauditör! Det är visst sant, att ingen af herrarne ordagrant tillsagt mig eller juntan, att gå och tända eld på det eller det huset. Herrarne hafva också aldrig förordnat, att vi på gatan skulle taga precist dens eller dens gods, såsom vi hela tiden gjort, och fört egodelarne till Riksdalershuset. Men herrarne hafva velat, emellertid, att nattjuntan skulle skaffa det politiska parti, i hvars tjenst vi arbeta, medel, gods, penningar, guld, silfver ..” 
<sec/>
Nå, än se’n? 
<sec/>
”Alldeles för samma ändamål och till sakens, till riksrådets, och till, ja rent ut, till herr krigsrådets – förlåt mig,” inföll Martholin med en smilande röst, i det han artigt bugade sig: ”jag skulle säga auditör, men vet, att det nog snart blir krigsråd utaf –; med få ord: alldeles för samma orsak och till herrarnes tjenst, tände vi på huset i Didrik Ficks gränd. Vi kände ganska väl, att enkelagmanskan hade sin döda mans hopskrapade klenodier förvarade der, och förstodo att de under eldsvådan skulle bortbäras. Vi hade ögonen på alla, som gingo ut och in der. När major Thott förde sin värdinna bort från det brinnande huset, och hade det tunga schatullet under sin herkuliska arm, så var Snakenborg ej sen att oförmärkt följa honom i spåren. Major Thott gick in i ett hus på Stora Nygatan, der han aflemnade sin enkefru. Händelsen gjorde, att han satte skatten ifrån sig på gatan i den mesen betjentens vård; och derigenom blef det för oss så mycket lättare att tillgripa hvad vi hade i sigte att taga. Men hade majoren också inburit kistan eller schatullet i rummen, dit han ingick, så hade vi beslutit att inrusa manstarkt; och han skulle under mörkret och den nattliga förvirringen hafva gjort sin förlust lika bra. Hvad är det således att tala om eldsvådan? Den är en gerning alldeles af samma skrot och korn, som nattjuntans andra bedrifter, ehuru kanske mera lysande och i ögonen fallande. Att vi kommo till fru Bonauschiölds hus den der natten, eller att jag föll på det infallet att bruka eld den der gången, härledde sig äfven af en händelse, och var blott en variation af hvad vi alltid brukade. Jag och flere andra af juntan voro i sällskap med en Hessisk fänrik, som påtingat vårt biträde till uttagande af en sin landsman, hvilken man instängt på Solklubben. Vi gingo dit och blefvo illa mottagne. Vi utdrefvos och råkade i stor förargelse om natten. Den Hessiske fänriken framkastade då den sqvadronaden, att han af hämnd ville i grund nedrifva det huset, hvarest vi blifvit förolämpade. Jag, såsom allvarsam, lade den Tyske pratmakarens uttryck på sinnet, och utarbetade tanken till ett förnuftigt förslag. Vi hittade ej om natten genast tillbaka till det hus, der vi haft vår batalj; men kommo slutligen ned i en annan gränd, der jag märkte en port stå öppen. Sådant, så sent på dygnet, väckte min uppmärksamhet. Jag såg mig om och igenkände huset för den rika lagmanskans. Då rann det mig i ögonblicket i sinnet, att på detta hus verkställa det förslag, vår Hessiske fänrik hyst om det andra. Han sjelf, som var temligen virrig, lät snart förmå sig att stanna vid denna tomt jemte det öfriga kompaniet, och jag med Snakenborg, som undertiden återkommit från en sidotur i staden, gingo in i Bonauschiöldska huset. Vi trängde osedde ända upp i vinden, och jag anlade en brandlunta. Snakenborg hade elddon på fickan. Så är förloppet, herr krigsråd. Allt har skett af politik, utan egennytta från vår sida; och den junta, hvartill jag har äran räkna mig, har uppfört sig till herrarnes gagn nu som alltid, berömvärdt och ganska raskt. Den stora skatten har redan kommit i Cravelands smältugnar på Lugnet, uppblandad med hela den öfriga kemiska massan, och förvandlas sålunda snart till mynt med preglar till tio eller tjugu gånger högre värde: allt såsom herrarne vilja.” 
<sec/>
Fördömdt! utropade Wefverstedt. 
<sec/>
”Ja, jag tycker också det är dumt,” sade Martholin lakoniskt. ”Hvarföre skall öfverståthållaren slå efter gerningsmännen till en eldsvåda, som skett i sakens intresse?” 
<sec/>
Oförskämde! 
<sec/>
”Ja, jag tycker också det är oförskämdt af honom. Hvad kan man uträtta i verlden, om man tages för hufvudet så fort man gör något?” 
<sec/>
Hörpå, Martholin, af hvad anledning fruktar ni er vara upptäckt? 
<sec/>
”Det är för några grefvar Thott jag fruktar. Utom den förolämpade major Åke Thott, hvars gods vi tagit, har också pagen, grefve Clas Thott, fått öga på oss. Hade de der grefvarne allenast blifvit vederbörligen fasthållne, så vore faran ingen. Men de äro lösa ...” 
<sec/>
Der äro vi åter! sade Wefverstedt för sig sjelf. Men hvar befinna sig dessa begge grefvar? tillade han högt. 
<sec/>
”Hörpå, herre!” inföll Martholin, och steg djerft ett par ytterligare steg framåt. ”Grefvarne äro icke längre i Stockholm, det vet jag med visshet; ty jag har ganska noga efterspanat dem, för att knipa tag om dem ånyo. Gissa hvar de äro!” 
<sec/>
Hvad? hvad behagas! utbrast Wefverstedt i högsta spänning. 
<sec/>
”Det slår ej felt, att de redan sökt konungen ute vid Stäke.” 
<sec/>
Ha! 
<sec/>
”Jag vet mera,” utbrast Snakenborg, som hittills iakttagit tystnad. 
<sec/>
Hvad vet då ni? 
<sec/>
”Jo, grefvarne äro på väg åt sjelfva detta håll.” 
<sec/>
Åt detta håll? Huru vet ni det? 
<sec/>
”Jo. Mina kamrater Frank och Martholin sågo dem ej; men jag tror mig med säkerhet hafva blifvit dem varse vid Grans gästgifvargård.” 
<sec/>
Ni såg dem? Hvarföre märkte ej edra följeslagare detsamma? 
<sec/>
”De redo från gården förut. Jag hade litet ouppgjordt med värden och stannade qvar ett ögonblick efter dem på Gran. När jag slutligen gallopperade derifrån, anlände tvenne vagnar och tre ridande kavaljerer. Jag hade icke tid att stanna för att utforska hvilka som åkte; men mitt öga har mycket bedragit mig, om jag ej i de ridande igenkände bröderna Åke och Clas Thott.” 
<sec/>
Men ni sade, att de ridande voro tre? 
<sec/>
”Ja. Den tredje liknade fänrik von Drachenmilch, vår vän.” 
<sec/>
Er vän? 
<sec/>
”Ja. Han var också med om natten. Han har nu kommit i de andres sällskap, jag vet ej af hvad orsak. Nå strunt! han är en fanfaron.” 
<sec/>
Men, min store Gud! utropade Wefverstedt, hvad vilja dessa män här i trakten? 
<sec/>
”Det kan jag ej säga,” inföll Martholin; ”men att de varit i hoflägret vid Stäke i går, det känner jag med visshet af en bland hofjägarne.” 
<sec/>
Himmel! om de skulle hafva talat med konungen om allt detta? 
<sec/>
”Honom leder herr krigsrådet,” sade Martholin. 
<sec/>
Wefverstedt strök sig med högra handen ett par tag under hakan, såsom han brukade vid betänkliga tillfällen, der han likväl smickrade sig med att genom sin vanliga fyndighet och kraft hitta ett tillräckligen godt råd till bot. 
<sec/>
Hör man, kära Martholin! inföll han hastigt och gaf sin medtalare ett par ljusgrå, ytterst slipade ögonkast. Att leda konungen är ej så lätt, som ni föreställer er. Emellertid är det en sak för sig, hvaröfver vi icke nu behöfva yttra oss. Men skulle de der farliga grefvarne befinna sig ute och rida i nejden, såsom ni säger, kunna då ej ett par män, som Martholin och Snakenborg .. 
<sec/>
”Ja!” afbröt den sednare med eld, ”vi hafva redan haft i tankarne att göra anfall på dem! Men vi ville nödvändigt först rida till Segersta, för att tala vid herr generalauditören, berätta allt och erhålla hans ordres. Dessutom ville vi ej gifva oss i handgemäng med grefvarne, så länge de voro i så stort sällskap.” 
<sec/>
Låt se: de äro tre. Går Frank med er, så blir ni också tre. 
<sec/>
”Förträffligt!” ropade Snakenborg och slog på värjfästet. ”Vi uppsöka dessa landsvägsriddare: söka och finna lätt sak med dem. Vi anfalla dem, och vi skicka dem till den verld, dit de höra; haha!” 
<sec/>
Men, inföll Martholin betänkligt och djupt dystert: om de redan talat vid hans majestät, så är olyckan skedd, och oss gagnar föga att ränna värjan genom dessa grefvar, eller taga dem till fånga. 
<sec/>
Wefverstedt stannade ånyo under sin spartsertur öfver golfvet. ”Hör!” sade han hastigt och bestämdt, ”det vigtiga, det nödiga, det oumgängliga, är att fånga grefvarne. Med konungen skall jag sjelf tala, och jag skall bevisa honom, att om grefvarne sagt honom någonting, hvilket jag nog utforskar, så har det varit grundlöst. Jag tror mig känna medlen att bevisa konungen hvad jag vill.” 
<sec/>
Bravo! ypperligt! skrek den oförvägne Snakenhorg. 
<sec/>
”Ts! skrik icke härinne”.. sade halfhögt och varnande den slutne, kloke Martholin åt sin kamrat. 
<sec/>
Om, fortfor Wefverstedt, grefvarne icke ordat härom med någon annan än hans majestät, blir detta hulpet, som jag säger; men vi måste gripa dem för att hindra dem från alla vidare verksamheter, eller att tala hos andre. Hvad vilja de här? Det kan ej vara i goda afsigter. De åsyfta något på Ekolsund; det anar, det vet jag. De måste gripas! En gång fångade och satte riktigt i den klämma, jag kan bereda dem, skola de kunna förmås till tystnad, till de eftergifter jag föreskrifver, och till återtagande af allt hvad de möjligen nämt för konungen. Jag vet hvad man kan göra med personer i enrum .. i privata råttfällor lika väl som i statens fängelsehålor! 
<sec/>
Martholins mörka ögon glimmade vid dessa ord af ett hemskt, men starkt sken, likt ett svedjelands lågor, som oförmodadt ånyo bryta ut om natten. 
<sec/>
”Gå nu, mina vänner!” vidtog Wefverstedt; ”låt förfriska er dernere efter ridten. Men dröj icke länge på Segersta. Tillsäg Frank, att göra er sällskap under det nya företaget. Jag har gifvit honom några uppdrag för Stockholm; men då jag hör, att grefvarne nu ej äro der, blir Franks närvaro nyttigare här så länge. Nämn för honom derom. Uppsök grefvarne! och gör allt hvad ni kan för att bemäktiga er deras personer.” 
<sec/>
Ja! Lefvande eller döda! ropade Snakenborg. 
<sec/>
”Lefvande, det förstås,” sade Wefverstedt. 
<sec/>
Ja, men i nödfall döda? 
<sec/>
”I nödfall ..” 
<sec/>
Jag menar, att om de icke vilja låta taga sig på annat sätt, så får väl kallt stål beveka dem? Och lefva de ej härvid, så skola vi föra dem döda dit ni befaller. Sedan skola de hvarken tala om eldsvådans upphofsmän eller om det falska myntet; och .. 
<sec/>
Wefverstedt vände sig bort, utan att svara. 
<sec/>
Martholin och Snakenborg togo detta som en vink att gå. De aflägsnade sig. 
<sec/>
De hade knappt gått ut genom dörren, förrän Wefverstedt hörde låset ånyo vridas om, och Snakenborg ensam steg helt varligen in tillbaka. 
<sec/>
Generalauditören stannade och såg på honom med förundran. 
<sec/>
”Om förlåtelse!” sade Snakenborg med återhållen röst, likasom för att icke höras af någon annan än auditören sjelf. 
<sec/>
Hvad är det? utbrast denne. 
<sec/>
”Jag ber om ett ord för egen räkning. Sedan Martholin fått tala så mycket, förtjenar det ock att höra på mig.” 
<sec/>
Hvad rör det? 
<sec/>
”Jag ber ödmjukast att få fråga, om herr generalauditören gör sig fullkomligen säker på en viss underlig menniska i Stockholm ..” 
<sec/>
Hvem? på hvem skall jag göra mig säker? 
<sec/>
”Får jag yttra mig?” 
<sec/>
Säg ut, Snakenborg; inga hemligheter! 
<sec/>
”Utan att det tas illa?” 
<sec/>
Intet krus! Hvad i Guds namn menar herr Snakenborg? 
<sec/>
”Jag talar om en viss fru Cornelia Björnram.” 
<sec/>
Aha. 
<sec/>
”Som bor i Bennikebrinken.” 
<sec/>
Jag vet. 
<sec/>
”Är hon säker?” 
<sec/>
I sin konst att spå? 
<sec/>
”Nej. Det kan hon nog göra pålitligt. Men är hon att lita på i politiken?” 
<sec/>
Jag har med henne ingenting att skaffa. 
<sec/>
”Intet?” 
<sec/>
Intet alls. 
<sec/>
”Nå, jag frågar bara; och sedan kung Carls död, som man säger, äro alla frågor ..” 
<sec/>
Fråga fritt och utan omvägar. Vet Snakenborg någonting om fru Björnram, som förtjenar vetas, eller som rör oss? 
<sec/>
”Jag kan ej afgöra det. Men jag har någonting rätt besynnerligt att berätta.” 
<sec/>
Stöter det på hexeri? 
<sec/>
”Nära nog.” 
<sec/>
Jag älskar ej dylikt. 
<sec/>
Jag tycker icke heller om troll. Men vet herr generalauditören, jag fruktar, att fru Björnram spelar under täcke med grefvarne Thott.” 
<sec/>
Hvad? 
<sec/>
”Men tillika har hon att göra med Nattjuntan och det politiska parti, i hvars tjenst juntan arbetar.” 
<sec/>
Fru Björnram? Det tror jag icke. 
<sec/>
”Nå, herr auditören vill icke säga mig det, och jag begär intet förtroende. Men den frun förekommer mig vara en dubbel person, som håller med olika partier; och derföre ansåg jag min pligt fordra, att göra herr auditören uppmärksam. Jag har något underligt att förtälja om henne från eldsvådsnatten.” 
<sec/>
Hvad säger Snakenborg? Skulle också fru Björnram hafva ett finger med i den saken? Berätta! berätta! 
<sec/>
”Martholin har redan förtäljt huru vi den der natten före eldsvådan hade kommit i en Hessisk fänriks sällskap, och huru vi med honom drefvo kring gatorna. Vi hade lemnat Solklubben, hvarifrån vi på ett förolämpande sätt blifvit utbragta. Vi gingo hit och dit i gränderna, somlige af oss med tankar, andra utan. Framför allt ville man hämnas; och vi skulle göra anfall på huset, der vi blifvit skymfade. Flere af oss hade då ännu icke klart för sig, att det just varit Solklubben vi lidit vår smälek på. Andre, som togo detta för afgjordt, hittade likväl i mörkret ej genast rätt på huset. Så drefvo vi länge i dessa Stockholms innersta labyrinter, innan vi slutligen i Didrik Ficks gränd ånyo samlades utanför det hus, der Martholin bekom sin ingifvelse att stiga in och anlägga eld. Hör nu! Under den nattliga epok, då vi voro litet spridda, kom jag några minuter att gå för mig sjelf, hvilket jag, oss emellan sagdt, ej tycker vara ledsamt om nätterna; och jag kom på en minut nedåt Bennikebrinken. Här såg jag ljus glimta i ett fönster på Hvita Björn. Jag tittade upp förundrad. Det var hos fru Björnram. Det var midt i natten. Nu håller den trollpackan som bäst på och laborerar, tänkte jag. Men såsom jag personligen ganska väl kände henne, ofta varit uppe hos henne och låtit spå mig, äfvensom annat, föll det mig ögonblickligt in att också nu stiga upp. Efter porten endast stod på glänt, såsom det ofta händer på Hvita Björn sköt jag utan stor svårighet upp den. Jag smög mig genom trapporna, och kom till fru Björnrams dörrar i andra våningen. Jag gaf henne tecknet med mina fyra korta knack: hon läste upp. Jag bad henne om en styrkdryck, af det röda slaget med ratafia uti, som alltid gör en nattsvärmare godt, den timmen på dygnet. Hon bad mig artigt stiga in. Jag märkte dock tydligt, att hon var orolig och hade brådtom. Jag begrep, att hon höll på med trollkonster, som hon lofvat någon kund för morgondagen, och nu skulle göra undan, så att preparaterna väl som bäst lågo och gäste. Likväl gaf hon sig tid att räcka mig den styrkdryck, jag begärde och betalade; och hon inlät sig till och med i samspråk om juntan. Under det vi pratade, skulle hon glödga vinet åt mig. Då tände hon på det med ett slags stickor, som sågo ingenting ut, men som fattade eld blott hon strök ena ändan mot väggen. Jag begrep tydligen, att det skedde genom trolldom, och håren ville resa sig på mig, när jag förnam en stark blå låga frusta ut ur ändan på stickan, hvilken fru Björnram icke behöfde mera än rista mot bord, mot vägg, mot kakelugnsdörr, eller hvad hon behagade. Hon smålog åt min förskräckelse. Men när jag blef van att se derpå, förgick häpnaden. Slutligen bad jag henne om att få några sådana förtrollade stickor, och hon gaf mig en liten knippa. Jag försökte sjelf stryka emot ett bräde .. hvad tycks? blott ett bräde! och det tog eld. Nu kunde också jag trolla. Jag stoppade fru Björnrams stickor i min ficka; och sedan jag druckit, gick jag ifrån henne, upplifvad och modig. Efter en liten stund träffade jag åter på gatan flere af mina kamrater i juntan. Jag kom ned i Didrik Ficks gränd, der Martholin, jemte den Hessiska fänriken och flere andra, slogo sina lofvar. Martholin hade lagt märke till ett hus; det var det der Bonauschiöldska, till hvilket han hade ett rasande godt öga. Vi följdes ditin; vi gingo upp i vinden. Martholin hade brandluntor; men när han skulle sätta eld derpå, saknade han elddon. Då tog jag upp mina Björnramska stickor; strök mot muren, och genast slog en blå låga ut genom det smala trädets ända. Dermed tändes brandluntorna, af hvilka vi lade somliga i den vrån, och andra i en annan. Nu vill jag endast fråga hvad herr generalauditören tänker om slikt? Det är klart, att hade jag icke egt de der trollredskapen på mig, så skulle ock ingen eld blifvit utaf. Men hör nu! På förmiddagen, efter den oroliga natten, och såsom jag ingenting hade sofvit, gick jag åter till fru Björnram, att bekomma mig en ny styrkdryck af samma slag; ty ingen har sådana bättre än hon. Med detsamma tackade jag henne särskildt för eldverktygen; och talade om den stora händelse, som tilldragit sig under natten; utan att likväl nämna, att det ena stod i sammanhang med det andra, eller att jag gjort eldsvådan, eller brukat hennes don dertill. Men fru Björnram blickade på mig med sina skarpa ögon; hon är bestämdt en hexa. Och vet herr generalauditören hvad hon sade? Jo, hon förklarade mig, att hon hade känt fru Bonauschiölds man i verlden, och att han, så lagman han var, skrapat ihop sina skatter med orätt. Hon hyste derföre ingen ledsnad öfver, att det huset brunnit till aska, sade hon. Hvad tycks? Månne icke hon, som är en sådan sierska, sjelf förutsett och tillställt allt detta genom de preparerade stickor, som hon gaf mig? Det är min tanke, att hon på detta sätt var den, som med flit, ehuru i hemlighet och af mig okändt, skickade mig till utförande af branden. Fru Björnram är fattig nu och enka; men hon har flere gånger låtit förstå, att hon och hennes man gjort stora förluster genom orättmätiga processer och en falsk rättegång, som mäktiga jurister fört emot dem. Tänk, om en af dem varit sjelfva lagman Bonauschiöld! Då har fru Björnram hämnats. Men huru än härmed må vara, så har hon gjort nattjuntan en tjenst ..” 
<sec/>
Wefverstedt, som under hela denna framställning haft ett vexlande utseende, stundom rynkat pannan, stundom bleknat af en viss förvåning, stundom visat en fallenhet att dra på munnen, utbrast afbrytande: ”men, kära Snakenborg, om den der frun gjort er denna tjenst, som ni säger, af hvad anledning sätter ni då ifråga att hon är pålitlig?” 
<sec/>
Jo, det gör jag ändå. 
<sec/>
”Men hvarföre?” 
<sec/>
Emedan hon håller sig väl med begge sidorna. 
<sec/>
”Hurså?” 
<sec/>
Jo, hon är inne med Thottarne. 
<sec/>
”Hvad bevis har ni på det?” 
<sec/>
Jag märkte saken den der natten, när jag var hos henne och fick styrkdrycken. 
<sec/>
”Men ni är ofta så narraktig, kära Snakenborg, att man ej kan lita på hvad ni påstår. Ni drar slutsatser, der inga skäl derföre finnas, och deremot torde annat undgå er, som är vida märkligare. Berätta mig då hvad ni såg hos fru Björnram, och som gör henne misstänkt i edra ögon?” 
<sec/>
I få ord: jag varseblef som hastigast, när hon öppnade en af sina dörrar, på bordet i ett inre rum, stående mot väggen en liten tafla, föreställande en af grefvarne Thott i porträtt: det var Robert Thott. Porträttet var derinne omgifvet af kemiska varor, som kokade, rökte och pyrde. Allt detta gjorde fru Björnram säkert ej för intet. Hon måste på ett eller annat sätt vara i något slags komplott med den der Thotten. Och i förbigående märkte jag äfven några af de andra Thottarnes namn på papper; och hvad tycker herr generalauditören .. besynnerligast, ja, värst af allt! ..jag, som har mycket skarp och lång syn, varseblef på afstånd några rader, tecknade på en dosa, stående i en vinkel af en fönstersmyg, och hvilka rader, efter mitt begrepp, tydligen påminde om hans majestäts egen hand. 
<sec/>
”Hvad? hvad säger ni!” utbrast Wefverstedt i högsta häpnad. ”Kan det vara möjligt? Det skulle kunna vara ett nytt skäl att misstänka ett förhållande mellan Thottarne och konungen, som jag alls icke gerna ser. Fru Björnram skulle kunna vara en hemlig mellanlänk? Ha .. jag skall utforska henne i Stockholm. Men härute .. här måste Thottarne gripas! ögonblickligt och utan skonsamhet! Gör allt hvad ni kan, Snakenborg! uppelda Martholin: skynda er! Behöfver ni folk från Segersta?” 
<sec/>
Nej. Vi äro tillräckliga sjelfva, blott vi få handla som vi villa. 
<sec/>
”Begif er ut åt stora vägarne .. ts! ts! jag hör någon komma åkande på gården. Hvem kan det vara, som kör så raskt?” 
<sec/>
Generalauditören Wefverstedt skyndade till fönstret, och såg en vagn rulla fram. ”Hvad i all verlden ser jag? Det är ju min dotter Juliana, i sällskap med kammarjunkaren? De, från Stockholm, nu? Det var ett märkvärdigt besök! Hvad kan hafva föranledt dem härtill? Skynda härifrån, Snakenborg! Tillsäg äfven Martholin och Frank att aflägsna sig härifrån hastigt och på sidan. Jag vill ej, att de anländande fremmande, och framför allt ej min dotter, blifva er varse.” 
<sec/>
Snakenborg bugade sig och afträdde. 
<sec/>
Såsom Wefverstedt önskade, begåfvo sig de tre medlammarne af brödraskapet bort från Segersta, utan att låta sig märkas. De gjorde en hastig ridt upp till närmaste skog, der de stannade och rådslogo hvad väg de borde taga, för att snarast och bäst träffa grefvarne Thott, öfverraska, anfalla och antingen gripa eller i nödfall döda dem. 
<chapter/>

<chaptername>SEXTIOANDRA KAPITLET.</chaptername>

<chaptername>EKOLSUND.</chaptername>

<sec/>
Hvilken himmel skulle ej kunna stråla öfver dessa lundar, gångstigar och parterrer? 
<sec/>
Von Pahlen hade begifvit sig från Tibble, sedan han skilts från Robert Augustin; och, såsom han på vägen beledsagades af en kunnig betjent, gick resan utan svårigheter. Han hade tidigt på förmiddagen tillryggalagt hela den väg, som de andra sällskaperna sednare på dagen, och ej utan sina små äfventyr, beträdde. Vid Gran hindrade honom ingenting: han bekom snart hästar och red vidare. 
<sec/>
När han nalkades sjelfva Ekolsund, och fick för sina ögon de majestätiska alléerna, uppstego i hans själ känslor af tusen slag. Han tänkte på det märkvärdiga, han här förmodade sig komma att upplefva, och, ehuru han visserligen ej ett ögonblick drog i betänkande att resa fram, kunde han dock ej hindra sig från att öfverlägga om det bäst passande sätt att framställa sig för riksgrefvinnan. Han satte i fråga, om han ej borde uppskjuta sin uppvaktning till eftermiddagen. Men då han i detsamma erinrade sig den medtäflare, han egde straxt efter sig, kanske helt nära bakom sig, slog han detta uppskof ur tankarne; och hans beslut gick till en början hufvudsakligen blott ut på att komma så fort fram, att han ej måtte upphinnas af grefve Robert. 
<sec/>
Han red således utan vidare betänkande fram genom den första alléen, och hade den stora grinden till parken framför sig. Vid ett litet, men snyggt hus här i närheten varseblef han en person trefligt spatsera. Mannen såg så hemmastadd och förträfflig ut, att von Pahlen ej kunde undvika, att kasta ögat åt sidan och med detsamma se på sin hoflakej, likasom frågande, om han kände den herrn. 
<sec/>
Hoflakejen tycktes uppfatta von Pahlens blick såsom en fråga, närmade sig ett par skridt med hästen, och sade halfhögt: ”det är herr postmästaren.” 
<sec/>
Postmästaren? Här är således postkontor? Hm, det faller mig något in. ”Min herre!” sade von Pahlen med högre röst, och vände sig till mannen, ”ni har förmodligen underrättelser från palatset: är hennes höghet riksgrefvinnan för närvarande på slottet?” 
<sec/>
Den trefliga mannen närmade sig vägen, och betraktade den resande med en viss uppmärksamhet, likasom undersökande, om han skulle vara värdig svar på en sådan fråga. Efter ett ögonblick lär han hafva känt sig öfvertygad derom, ty han svarade i den höfligaste ton: fru grefvinnan har rest bort på ett besök i grannskapet, hvarifrån hon troligen ej återvänder förrän på eftermiddagen eller aftonen. 
<sec/>
”Hon är således icke hemma?” 
<sec/>
Var så god och rid fram i alla fall. Slottet är tillgängligt för alla resande, och framför allt dem, som komma från hans majestät. 
<sec/>
Huru kan han veta det? frågade von Pahlen sig sjelf. Men då hans öga i detsamma föll på lakejen i hoflivréet, insåg han lätt skälet för mannens anmärkning. 
<sec/>
”Är det ett långväga besök fru grefvinnan företagit?” fortfor han. 
<sec/>
Hon har gjort en liten spatserfart till Arnö. 
<sec/>
Arnö? tänkte von Pahlen. Nå, lika mycket, det stället känner jag icke. 
<sec/>
Han nickade afsked åt postmästaren och red vidare. 
<sec/>
Då han inträngde genom grinden, hade han ånyo framför sig en ansenlig allé af majestätiskt höga, lummiga träd. Till höger härom såg han en bred gräsplan i rektangulär form, på andra sidan hvarom en annan allé gick, af alldeles samma storlek. Ingendera af dessa alléer sträckte sig rakt på slottet, hvilket deremot låg midt framför den vidsträckta rektangulära gräsplanen. 
<sec/>
Von Pahlen var snart framme, och red slutligen uppför en liten höjd, der palatset befann sig. Han steg af och lemnade hästen åt sin lakej. Då han viste, att riksgrefvinnan ej var hemma, fann han ingen angelägenhet, att genast begifva sig upp till slottet, utan ansåg sig ganska väl kunna gifva efter för sin lust att göra betraktelser och taga omgifningarne i ögnasigte. Han vann också härigenom den fördelen, att orientera sig på ett ställe, der han kanske skulle erfara ganska märkvärdiga saker. 
<sec/>
Hvad som genast väckte hans undran, var att se detta hemvist icke ega en egentlig hufvudbyggnad, men deremot bestå af tvenne, som hvar för sig kunde kallas slott. Förmodligen utgöra desse begge stora hus ett par gigantiska flyglar, tänkte han, hvaråt man ämnat en ännu större centralbyggnad, som ej ännu kommit till stånd. Sammanbundne kunna likväl de två husen på sätt och vis kallas, emedan en låg byggnad i halfcirkelform går midt emellan dem, och berör hvardera med ändan af sin båge. 
<sec/>
Von Pahlen företog sig en liten promenad i allt djupare tankar. Han ihågkom det slott i Tyskland, der han sjelf sett dagen, och der han förlorat sin älskade mor. Han kunde väl icke säga, att arkitekturen på denna Hessiska borg öfverensstämde med Ekolsunds; men vissa likheter anslogo likväl hans själs innersta strängar på ett underbart sätt. 
<sec/>
Han trädde omkring den södra pavillonen, och fann att den på sätt och vis utgjorde tvenne hus, sammansatta till en vinkel och bildande två långsidor. Han gick så långt i uppmärksamhet, att han räknade fönstren, och upptäckte dem vara åtta på hvardera långsidan. Åtta utgjorde väl ej ett mystiskt eller i sig sjelf eljest fruktansvärdt tal; men denna gång rörde det likväl von Pahlen på ett särdeles sätt. Han påminde sig bestämdt från flere barndomsminnen, att äfven hans mors slott haft åtta fönster på hvardera långsidan. Han trädde nu öfver gräsplanen bort till den andra, norra pavillonen. Han såg, att den var byggd på samma sätt af tvenne till en vinkel hopfästade hus i fullkomlig symmetri med den pavillon han nyss lemnat. Men han märkte en olikhet, som icke litet förvånade honom. Pavillonernas portar hade icke samma läge. Den norra pavillonen, hvartill han nu var kommen, egde en åt alléerna vättande trappuppgång, som ej hade någon sig motsvarande trappa på den andra pavillonen. Under det att von Pahlen som bäst stod och förundrade sig öfver byggmästarens nyck i detta afseende, då han i öfrigt synts så fallen att iakttaga symmetri, företog han sig att stiga uppför sjelfva trappan. Han upptäckte, att trappstegen voro tio; och detta, som skulle hafva förekommit hvar och en annan högligen obetydligt, stegrade dock i sin mån den Hessiska kavaljerens känslor och tycke för detta slott. 
<sec/>
Han hade nu hunnit uppför trappan och inträdde genom pavillonens port. Han såg framför sig icke en farstu, men en ganska lång, smal och mörk gång, vid hvars innersta ända han varsnade en temligen vanlig och alls icke majestätisk dörr. 
<sec/>
Att ett så stort och praktfullt hemvist tycktes lida af någon ödslighet och folkfattigdom, förklarade von Pahlen af riksgrefvinnans bortresa för tillfället. Då han kommit till slutet af den långa gången, öppnades likväl dörren af en person, och betjening utkom, honom till mötes. En af dem, en temligen reslig qvinna, tycktes föra ordet bland de öfriga. När hon upptäckte ankomsten af en fremmande, bad hon honom vara af den godheten och träda tvenne trappor upp till gästrummen, samt ursäkta emottagandet. Han lät sig beredvilligt föras af den feminina kastellanen. 
<sec/>
De gingo således ifrån den smala gången först en trappa upp till praktvåningen; och derpå en till, hvarefter von Pahlen infördes i en rad otaliga smårum, utgörande gästvåningen. Dessa voro visserligen rätt låga i taket, men utmärkt vackra och trefliga. Jungfru Fredrika – von Pahlen hade hört den öfriga betjeningen kalla henne så – lade sina ord ganska hofviskt. Hon ansåg sig i grefvinnans frånvaro böra med så mycket större uppmärksamhet uppfylla artighetens fordringar, som skulden eljest skulle falla på henne ensamt. Hon anvisade den Hessiska kavaljeren de skönaste af gästrummen, bad honom intaga dem och hvila, medan han väntade på middagen, som ej skulle dröja, försäkrade hon; men anhöll emellertid, att han ej skulle känna sig alltför plågad af den enslighet, hvari han måste finna sig, då inga andra gäster för närvarande påhelsat Ekolsund. 
<sec/>
Von Pahlen tackade för så mycken förbindlighet. Jungfru Fredrika aflägsnade sig. Den Hessiska löjtnanten fördjupade sig hjertligen en stund i betraktelse af taflorna på väggarne i de rum, dit man fört honom, och hvilka till hans ytterliga förtjusning visade utsigter från hans eget fädernesland; till och med en, som utan tvifvel föreställde Frankenau. 
<sec/>
Han kastade ögat ut genom fönstret. Hvar är jag? sade han för sig sjelf. Kan det vara möjligt, att jag ännu befinner mig i ett fremmande, aflägset, nordiskt land? Gud! om jag här vunne hvad jag åstundar, hvilken himmel skulle ej kunna stråla öfver dessa lundar, gångstigar och parterrer? 
<sec/>
Denna känsla var för stark. Öfverväldigad, kunde von Pahlen ej längre finna ro att sitta inne. Han begaf sig ånyo ut; trängde in i parken vid sidan af den norra alléen, och lät sig hänryckas af de mest svärmiska föreställningar. 
<sec/>
Härunder framskred det öfriga af förmiddagen, och middagen serverades. Nya lustvandringar och betraktelser företogos derefter. Ett litet stycke fram på eftermiddagen hörde von Pahlen en vagn rulla fram genom södra alléen upp till slottet. Hans hjerta började klappa högt och oroligt. Men då han närmade sig, fann han att det icke var riksgrefvinnan. Hvad upptäckte han icke i stället! Det var Marie Susanne Cederlöf och Agnes Pasch, som anlände. 
<sec/>
När dessa fruntimmer stigit ur sina vagnar och inträdt i slottet, funno de ett stort nöje i att se den Hessiske kavaljeren redan vara här. Efter ömsesidiga helsningar, kom man till redogörelsen för dessa dagars äfventyr; och man tackade försynen, att, oaktadt alla Robert Augustins försåt, man ändå lyckats sammanträffa. 
<sec/>
”Jag var verkligen i morse ganska oviss om utgången,” sade von Pahlen; ”ty genom den mest egna händelse höll jag på att invecklas i en resandes katastrof, vid ett hästombyte, som min betjent gaf ett namn: jag mins icke nu rätt. Men sedan detta äfventyr lyckligen slutats, har jag haft den angenämaste resa, och redan tillbragt flera timmar på slottet, hvarunder jag haft tillfälle att göra mig bekant med hela belägenheten.” 
<sec/>
Jag hör, att riksgrefvinnan i dag gjort en liten utfart till Arnö, inföll Marie Susanne. Det glädjer mig, att hennes helsa tillåtit det. Förmodligen har det också varit för att upplifva lynnet och stärka krafterna, som hon åkt ut; och hon har på Arnö den umgängeskrets, hon värderar mest af alla i nejden. Efter hvad jag hör af folket här på slottet, kommer hon tillbaka mot aftonen. 
<sec/>
Mademoiselle Pasch intogs af Ekolsund, som hon förr icke hade sett. Likväl beklagade hon, att ingen sjö eller ström låg så nära, att den förskönade omgifningen med vatten. Hon gjorde sina anmärkningar häröfver, och kunde ej undvika att finna valet af läge litet besynnerligt. Hon förmodade, att vattnet fordom stått högre och nalkats parken. Hon insåg ej annars orsaken till namnet, som klart häntydde på ett ställe, omgifvet af detta för ett landskaps skönhet oumgängliga element. 
<sec/>
Under ett ögonblicks ingifvelse utbrast Marie Susanne: ”tillåt mig att göra ett förslag! Mademoiselle har gjort mig det nöjet att medfölja till Ekolsund, för att uppfylla en önskan, som riksgrefvinnan hyst. Vi veta genom hvilken intrig af en annan person den afbildning hindrades, som redan en gång var å bane, som mademoiselle Pasch skulle verkställa. Hvilken glad öfverraskning skulle det icke skänka riksgrefvinnan, om hon vid sin hemkomst fann denna målning ..” 
<sec/>
Omöjligt kan det gå så fort! utbrast Agnes Pasch. 
<sec/>
”Det förstår jag väl. Men sjelfva början kunde likväl göras. Och äfven det skulle, jag är öfvertygad derom, ganska mycket fägna riksgrefvinnan.” 
<sec/>
Det är en sanning, fortfor Pasch, att, såsom vi hade sjelfva detta arbete i tankarne vid utresan från Stockholm, och ett hufvudändamål för mitt medföljande var att till riksgrefvinnans tjenst utföra detta arbete; så hafva vi medtagit färger, penslar och allt nödigt. 
<sec/>
”Märkvärdigt!” utropade von Pahlen. 
<sec/>
Vi funno sådana hinder i Stockholm genom den der gref Thotts ständiga begär att komma emellan, att vi, med nöjet att göra ett besök härute i den vackra naturen, ville förena nyttan af det arbetes utförande, som riksgrefvinnan åsyftat. Hvad säger herr löjtnanten? 
<sec/>
”Jag, för min person, kan ej vara annat än beredd.” 
<sec/>
Låt mig se! sade mademoiselle Pasch. Ja, hvarför icke? Det skulle vara en högst angenäm sysselsättning. Utfinn åt oss ett rum, Susanne! med god dager, och der vi kunde alldeles rå om oss. 
<sec/>
”Fullkomligt ostörda?” 
<sec/>
Det behöfs icke. Tvärtom tillhör det mitt sätt vid porträttering, att sujetten ej skall vara alltför tyst och stilla. Bilderna blifva derigenom lifvade. Jag hoppas, att du sjelf, goda Susanne, delar vårt sällskap och underhåller samtalet med herr von Pahlen. 
<sec/>
”Men går det an, att afbilda en person, som befinner sig i de lifliga rörelser, hvartill ett samtal kan hänföra honom?” 
<sec/>
Det blir så mycket bättre! utbrast Pasch. Utan denna liflighet skulle själen ej afslöja sig för mina ögon. Och hvad hade jag då att afteckna? 
<sec/>
”Men är det under så rörliga omständigheter möjligt?” 
<sec/>
Det är det. 
<sec/>
”Jag har hört motsattsen.” 
<sec/>
Det är verkligen en sanning, att målare sönderfalla i två systemer rörande denna punkt. 
<sec/>
”Jag har bestämdt trott, att man skulle hålla sig orörlig under porträttering, och tiga som en mur.” 
<sec/>
Det förstås, att på rörligheten skall vara en viss gräns. Det är också hvad jag menade, då jag nyss frågade om vi kunde se oss ostörda. Ty det är klart, att, ehuru sujetten ej behöfver sitta som en mumie, bör han dock iakttaga åtminstone någon stillhet. 
<sec/>
”Och samtal skulle ej vara förbjudet?” 
<sec/>
För ingen del. 
<sec/>
”Hahaha,” utbrast Cederlöf; ”det skulle kunna gå derhän, att jag sjelf då ej fann så förhatligt, att låta taga af mig, hvilket jag eljest skytt som döden. Icke just ändå för samtalets skull; ty nog kan jag tillbringa timmar i tystnad, och har gjort det mången gång; men ..” 
<sec/>
Skulle du då, goda Cederlöf, finna det så förhatligt, att hafva ditt anlete på duken? 
<sec/>
”Det har alltid förekommit mig mycket styggt.” 
<sec/>
Styggt? Hvarföre? 
<sec/>
”Jo. Åjo.” 
<sec/>
Du fruktar, att ej blifva väl träffad? 
<sec/>
”Icke det.” 
<sec/>
Nå? 
<sec/>
”Kanske träffar man mig alltför väl.” 
<sec/>
Hvad skadar det? 
<sec/>
”Det skadar betydligt.” 
<sec/>
På hvad sätt? 
<sec/>
”Jo, tänk blott, goda Pasch! nu sitter man med sitt lilla utseende, sådant det är, och man låter taga af sig. Så blir man fästad vid ”duken”, såsom det heter. Men året derpå, eller två, tre år derefter, har man ett sämre utseende. Hvad säga nu alla, som se porträttet? De säga ingenting.” 
<sec/>
Ingenting? 
<sec/>
”Ja, de yttra intet; men de skaka på hufvudet.” 
<sec/>
Låt dem skaka. Det gäller den stackars artisten. 
<sec/>
”Nej, förlåt mig, det gäller lika mycket den stackars sujetten. Ty när man upptäcker den der olikheten, så tänker man antingen: målaren har smickrat! hvilken föreställning ej innebär något smickrande för sujetten; eller också tänker man: det var nog likt, när det gjordes, men det är hiskeligt hvad den menniskan åldrats sedan dess. Kan man se! Sådana jemförelser innefatta visst bara sanning, men .. kan man slippa dem, så är det väl.” 
<sec/>
Agnes log. Nog fins det en method att hjelpa detta, sade hon; och flere målare omfatta den. 
<sec/>
”Hvaruti består den methoden?” 
<sec/>
Åh, det är en ganska ful och tråkig method. Den går ut på att måla alla sujetter, äfven unga, såsom vore de redan gamla; och ju obehagligare ju bättre. 
<sec/>
”Det måste jag säga!” 
<sec/>
Ja, ser du. Det är ju icke heller bra? 
<sec/>
”Nej. Men hvartill komma vi således? Det måste vara det fördelaktigaste, att inga porträtter låta göra, af sig sjelf nemligen. Ty, det tillstår jag, att mycket gerna vill jag hafva afbildningar af mina älskade vänner; och egde jag en af Clas Manuel, så vore jag glad.” 
<sec/>
Du är ganska inkonseqvent, sade Pasch. Du tycker om att se andra afmålade; du vill göra jemförelser mellan deras förra utseenden och deras närvarande; men sjelf bifaller du ej att underkasta dig denna pröfning, icke en gång inför dina vänners ögon! 
<sec/>
”Hm,” svarade Marie Susanne. ”De kunna hålla profvet; de tåla jemförelser. Men jag ..” 
<sec/>
Du? 
<sec/>
”För mig är det bäst, att få både blomma och vissna obemärkt.” 
<sec/>
Agnes Pasch teg och vände sig åt sidan under ett mildt småleende. 
<sec/>
Så tala de unga flickorna, tänkte hon; men om man skulle taga dem på orden, och bemärka dem så litet, som de säga sig önska, så finge man se. 
<sec/>
Under allt detta hade man kommit in i ett stort och lagom ljust rum, med fönstren åt norden. ”Skulle ej detta vara passande?” frågade Marie Susanne. 
<sec/>
Denna salong är förträfflig till atelier, svarade Pasch. 
<sec/>
”Skönt! Får jag då lof, att låta bära hitupp alla de der sakerna ur vagnen?” 
<sec/>
Mycket bra. Hvad säger herr löjtnanten? Behagas det att sitta för mig en stund? 
<sec/>
”Det är just hvad jag önskar, mademoiselle!” svarade von Pahlen. 
<sec/>
Vi skola således här på landet, sex eller sju mil från Stockholm, verkställa hvad som var ämnadt att ske i hufvudstaden. Det går så! 
<sec/>
”Ofta händer det.” 
<sec/>
I hvilken kostym behagar herr löjtnanten se sig på taflan? Skall jag teckna klädseln sådan jag finner den här, eller skall jag måla en annan? 
<sec/>
”Jag önskade en sextonhundratalets riddardrägt. Skall jag uppgifva skälet?” 
<sec/>
Det angår icke mig. 
<sec/>
”Det förhåller sig så, att det egentligen icke är jag, som skall aftagas.” 
<sec/>
Hvad? Det var då verkligen så, som jag hörde? 
<sec/>
”Det är i sig sjelf tydligt. Hvad skulle riksgrefvinnan med ett porträtt af mig?” 
<sec/>
Hvarföre icke? 
<sec/>
”Åh. Långt annat!” 
<sec/>
Det förundrar mig. Herr löjtnanten skall då föreställa en annan? 
<sec/>
”Det är klart.” 
<sec/>
Klart är det visst icke; det är tvärtom det vanliga, att när man låter porträttera sig, så är det sig man låter porträttera. 
<sec/>
”Men här blir det icke så. Riksgrefvinnan vill hafva contrefait af en riddare från förra århundradet, hvilken jag har den äran att likna. Mina anletsdrag få således begagnas. Men en äldre drägt måste påsättas.” 
<sec/>
Nu förstår jag. 
<sec/>
Hvar skola vi bekomma den drägten?” 
<sec/>
Jag har sådana i minnet, svarade Agnes Pasch. Jag har målat så många Wranglar, Hornar, Delagardier, Banérer, att jag kan kostymerna utantill. 
<sec/>
”Då återstår ingenting att önska.” 
<sec/>
Var så god och slå några slag öfver golfvet! Haf den godheten och påtag en sextonhundratalisk mine .. 
<sec/>
”Jag måste hafva min egen uppsyn, mademoiselle.” 
<sec/>
”Jag vill icke hindra det. Men den måste ega en anstrykning af seklet. Efter det nu skall blifva ett ansigte från förra århundradet, så .. 
<sec/>
”Men om mademoiselle tillåter mig, så bör jag säga, att jag tror mig redan af mig sjelf och utan vidare hafva en mine såsom för hundra år tillbaka.” 
<sec/>
Jag försäkrar, att herr löjtnanten ser alldeles icke gammal ut. 
<sec/>
”Gammal? nej; det är visst möjligt. Jag menar blott, att jag ser ut som om jag vore en person för hundra år sedan.” 
<sec/>
Får jag se! sade Agnes Pasch, och började underkasta hans lineamenter en sträng granskning ur på en gång historisk och artistisk synpunkt. Jag nekar ej, fortfor hon djupt öfverläggande, att herr löjtnanten har ett drag vid munnen, egentligen på högra sidan af öfverläppen, som jag igenfunnit på många anleten från trettioåriga krigets period. 
<sec/>
”Ja, ser mademoiselle! Detta karakteristiska drag hade äfven Herman von Pahlen.” 
<sec/>
Herman von Pahlen? hvem var det? 
<sec/>
”En af mina ättefäder på mödernet.” 
<sec/>
Och det är då han, som egentligen bör porträtteras? 
<sec/>
”Så är det.” 
<sec/>
På mödernet, hvad vill det säga: heter herr löjtnantens mor också von Pahlen? 
<sec/>
”Hon hette. Hon är icke mer!” 
<sec/>
Jag beklagar! 
<sec/>
”Hon var af den Pahlenska ätten äfven. Hon var rakt nedstigande från den Herman, hvarom vi tala. Det är min mor, som skänkt mig sina drag.” 
<sec/>
Det är det mest vanliga, sade Pasch. Söner likna ganska ofta sina mödrar; döttrarne sina fäder. Ingen har oftare, än målaren, tillfälle till dessa iakttagelser. 
<sec/>
”Men är det verkligen visst, att det der draget på öfverläppen är så utmärkande för personer från förra århundradet?” 
<sec/>
Jag har iakttagit det, svarade hon. Draget tyder på ett visst högt förakt. Man rynkar öfverläppen, likasom i akt och mening att fräsa åt sin nästa. Under krigiska tider kommer man i stark och mycken öfning att begagna detta uttryck. Det fäster sig slutligen vid lineamentet; det kan blifva så karakteristiskt, att det till och med öfvergår i arf åt efterkommande. På detta sätt kan man omsider möta personer, som rynka öfverläppen, utan att hysa förakt eller sturskhet i hjertat. Det är då ej ett primitivt, utan ett deriveradt lineament, såsom vi kalla det. 
<sec/>
”Jag vill hoppas,” sade von Pahlen med en innerlig, nästan svärmisk godhet i blicken, ”att om mademoiselle upptäcker några drag af förakt och spotskhet i mitt anlete, så äro de icke primitiva, utan deriverade.” 
<sec/>
Kanske, inföll Agnes, äro de så högt talande drag af godhet, af fromhet till och med, som jag varsnar i herr löjtnantens ansigte, äfven deriverade? 
<sec/>
”Säkert! jag har dem från min mor. Primitivt har jag ingenting,” slöt han anspråkslöst. 
<sec/>
Var nu god och intag stolen. Jag har gjort mina observationer öfver det gående tillståndet. Detta hör till hvad jag kallar Kinesitechniken. Nu vill jag betrakta herr löjtnanten i sitt stationära förhållande: jag önskar se med hvad uppsyn herr löjtnanten sitter. 
<sec/>
Von Pahlen fullgjorde under stort allvar artistens befallning. Han intog en stol, till hälften vänd mot dagern. 
<sec/>
En ganska god contenance! sade Agnes Pasch för sig sjelf. Verkligen? ja. Ja, jag ser det. 
<sec/>
Hvilka iakttagelser i den Hessiska kavaljerens fysionomi, hon härvid gjorde, sade hon icke tydligare. Slutligen utbrast hon likväl: ”ja, minsann! just så borde en Herman von Pahlen hafva blickat omkring sig, när han satt i en församling af hjeltar till exempel i en krigskonselj.” 
<sec/>
Von Pahlen såg åt sidan under hög tillfredsställelse. Han kastade på artisten en generals blick. 
<sec/>
Agnes Pasch nickade bifall. 
<sec/>
Litet derefter kastade von Pahlen på henne en ny blick: en fältmarskalks. 
<sec/>
”Herr löjtnanten avancerar i känslor, han stiger i höghet,” sade Pasch. ”Var Herman von Pahlen befälhafvare?” 
<sec/>
Till en tid. Slutligen lemnade han dock militärståndet och ingick i kloster. 
<sec/>
”Hvad?” 
<sec/>
Synes ej det i mitt ansigte? 
<sec/>
”Låt mig se efter .. hm .. får jag betrakta .. här är verkligen någonting under ögonen .. ” 
<sec/>
Jag skulle tro, att der är något. 
<sec/>
”En djup och besynnerlig ängslighet afmålar sig: det är en liten insjunkenhet emellan ögat och kinden. En ung person missklär icke litet deraf; men går det alltför långt, så blir det en formlig grop.” 
<sec/>
Och man går då i kloster, sade von Pahlen med högtidlig stämma. Jag har likväl ej gjort det, utan i stället rest till norden. 
<sec/>
”Men i Sverige gifvas ej kloster.” 
<sec/>
Nej, svarade han; såvida man icke vill betrakta Sverige helt och hållet som ett kloster. 
<sec/>
”Huru skall det gå till?” 
<sec/>
Det beror naturligtvis på tycket. 
<sec/>
”Hvad tycker då löjtnanten?” 
<sec/>
Sverige helt och hållet är för mig ett slags kloster .. 
<sec/>
”Genom sitt afsöndrade läge från den öfriga verlden? eller genom sin naturs ofruktbarhet?” 
<sec/>
Också det. Men jag menar i synnerhet genom dess egenskap att för mig vara en plats för helig vördnad, der jag önskade sluta mina dagar, likasom Herman von Pahlen i sitt. 
<sec/>
”Nå; men då har herr löjtnanten ett vida större utrymme i sitt kloster, än herr Herman egde i sitt.” 
<sec/>
Det kan så vara. 
<sec/>
”Var så god och se i taket på ett ögonblick!” 
<sec/>
Von Pahlen gjorde det gerna. 
<sec/>
”Så. Mycken devotion i blicken: jag väntade det. Godt: Se nu ner igen, om jag får be.” 
<sec/>
Men von Pahlen fortfor att se i taket. 
<sec/>
”Herr löjtnant!” upprepade Pasch, ”jag anhåller, att ögonkastet ej längre fästes i taket.” 
<sec/>
Men det är min käraste ställning. 
<sec/>
”Det må vara.” 
<sec/>
Måla mig med den blicken, mademoiselle! 
<sec/>
”Skall jag?” 
<sec/>
Jag anhåller derom. 
<sec/>
”Men det är icke det fördelaktigaste. Det blir en bönfallandes porträtt.” 
<sec/>
Just så. 
<sec/>
”Var Herman von Pahlen .. ” 
<sec/>
Han var devote: mycket devote; och det är som sådan han här bör uppfattas. 
<sec/>
”Det är en annan sak. Men huru skola vi då göra med öfverläppen?” 
<sec/>
Öfverläppen, mademoiselle? 
<sec/>
”Ja; den tillkännager stolthet, sturskhet, menniskoförakt .. ” 
<sec/>
Gör den så äfven på mig? 
<sec/>
”Icke utan: men hos herr löjtnanten är ju allt detta endast ett deriveradt, ej ett primitivt drag?” 
<sec/>
Emellertid passar det icke väl ihop med devotionen, sade von Pahlen bekymrad. 
<sec/>
”Kanske att den Herman, hvarom vi tala, var lika högdragen emot sina medmenniskor, som han var ödmjuk inför Gud? Då passar öfverläppen väl till det der ögonkastet mot taket. Han torde hafva ansett sig enkom utvald af Herran framför andre; hvarföre han hade en viss fallenhet att spotta åt sin nästa, såsom läppen uttrycker? Detta slags devotion var mycket i sextonhundratalets och trettioåriga krigets kostym.” 
<sec/>
Jag vet icke, mademoiselle. 
<sec/>
”Det är någonting på en gång adeligt och kyrkligt. Får jag se: ja! icke illa. Det är rococo-religiöst, hvilket mången tager för sant gudaktigt. Blicka ännu en gång upp emot takpanelen: så! Se alldeles förkrossad ut i blicken: rätt! Äfven litet tårögd: skadar icke; så; bra. Rynka nu derjemte på munnen, hvilket rätt väl kan ske på samma gång: alldeles! det är rätta formen. Det är ansigtet på en, som vill vara förkrossad inför sin Gud, under det han sjelf vill förkrossa alla han kommer åt omkring sig. Det är en fanaticus. Rätt så! bibehåll denna ställning, och jag skall fästa den på duken.” 
<sec/>
Mademoiselle! låt mig hålla handen i någon ställning framför munnen, så att jag skymmer rynkningen och föraktet. 
<sec/>
”Hvarföre det?” 
<sec/>
Jag önskade, att afbildningen måtte visa det devota inför Gud, men icke ondskan emot menniskor. 
<sec/>
”Den sednare kan döljas på det sättet, att herr löjtnanten höjer upp begge händerna sammanknäppta. Ju högre upp i luften detta sättes, ju mera devote ser det ut; och om de sammanknäppta händerna föras ända till den grad upp, att de skymma munnen, så äro rynkningen och menniskoföraktet helt och hållet bortgömda, under det att rococo-gudligheten ensam strålar ur ögat. Så: så der: just så!” 
<sec/>
Hvad menar mademoiselle med rococo? 
<sec/>
”Det är en konst-term.” 
<sec/>
Men det låter som om mademoiselle icke tyckte om denna gudlighet? 
<sec/>
”Den sanna och ärliga gudsfruktan vördar jag djupt.” 
<sec/>
Så äfven jag; och jag vill ej veta af någon annan. Men hvarföre skulle Herman von Pahlen ej hafva hyst en sådan? 
<sec/>
”Det känner jag ej. Jag talar blott om det uttryck, den der läppen gifver. För öfrigt målar jag blott.” 
<sec/>
Och detta uttryck med munnen skulle således vara rococo? sade von Pahlen och strök sitt läpp-lineament med pekfingret, liksom för att släta ut det. 
<sec/>
På herr löjtnanten är det ju endast deriveradt?” fortfor Pasch. ”För öfrigt är denna rynkning icke rococo, om ögat tillåtes svara deremot, så att hela ansigtet ger tillkänna en grym, ilsken och ond herre. Det blir endast rococo, när det ena svär emot det andra; så att ögat dyrkar Gud, under det att munnen förbannar menniskor.” 
<sec/>
Jag börjar förstå. Christus talar någonstädes: den som säger att han älskar Gud, men hatar sin nästa, är en ljugare! 
<sec/>
”Just. Det är en dylik ljugare jag i enlighet med mitt konstspråk benämner rococo-christen, till skillnad från en verklig, sådan som Christus velat hafva.” 
<sec/>
Mademoiselle! tillåt mig att se i golfvet. 
<sec/>
”I golfvet?” 
<sec/>
Ja, jag vill icke skåda i taket. 
<sec/>
”Hvarföre icke?” 
<sec/>
Jag vill icke se devote ut på det der sättet; och jag önskar ej, att en dylik afbildning göres. 
<sec/>
”Men hvarföre skall då blicken häftas i golfvet?” 
<sec/>
Hvarföre? 
<sec/>
”Ja, säg mig det; ty det begriper jag ej.” 
<sec/>
En religiös person, jag menar en, som uttrycker den religiösa känslan, måste antingen se i taket eller i golfvet .. 
<sec/>
”Hvarföre icke rätt fram?” 
<sec/>
Hm, jag vet icke; men så brukas det ej. 
<sec/>
”Som herr löjtnanten vill; jag målar figuren i hvilken ställning som befalles.” 
<sec/>
Men råd mig! 
<sec/>
”Då jag icke känner ändamålet med taflan, har jag svårt att gifva råd för den bästa situationen.” 
<sec/>
Riksgrefvinnan vill hafva den till prydnad i ett af sina rum. Hon har önskat en afbildning af sjelfva Herman von Pahlen. Men då hans anlete här icke är tillgängligt, såsom endast befintligt på ett porträtt i ett Hessiskt slott, så kan jag ej annorlunda uppfylla hennes önskan, än genom en afteckning af mig, som liknar denna min maternella ättefader. 
<sec/>
”När så är, behöfs ju endast anletets likhet, men ingen onatur är angelägen. Herr löjtnanten har ju en öppen, menniskovänlig karakter? Dertill hör, att se rätt fram, skåda ut bland menniskor och in i de förhållanden verlden har. Hvarföre då skjuta blicken öfver målet, genom att skåda i taket, i molnen, eller i æthern, hvilka alla tillhöra det materiella lifvet lika mycket som jorden sjelf, och alldeles icke utgöra den himmel, religionen behöfver och fordrar; eller ock skjuta blicken under målet, genom att söka golfvet, som förmodligen skall vara djupet eller afgrunden. Jag talar som artist och ber om ursäkt. Men efter det blifvit frågan om råd för situationen, så tycker jag, att en blick rätt fram på en gång är den mest religiösa och den vackrast menskliga; så snart man förstår det religiösa efter Christi mening, den herr löjtnanten sjelf citerade, och tager det menskliga på ett godt och förnuftigt sätt. Ty jag erkänner visst, att det förvridet menskliga äfven, om man så vill, är ett slags menskligt, ehuru ej det eftersökansvärda och normala.” 
<sec/>
Normala? ja, jag mins: denna term förekommer i mathematiken och till och med i astronomien och medicinen. Mademoiselle! det må blifva: jag skådar rätt fram; aftag mig sådan.” 
<sec/>
”Jag påminner dock ännu en gång, att jag borde känna taflans ändamål, för att kunna yttra mig om figurens bästa ställning.” 
<sec/>
Detta ändamål känner jag ej sjelf fullkomligt. 
<sec/>
”Och riksgrefvinnan har ej tillkännagifvit, huru hon önskar det contrefait hon begärt?” 
<sec/>
Nej. 
<sec/>
”Kanske Cederlöf vet något närmare derom. Vi skola afbida hennes återkomst.” 
<sec/>
Marie Susanne visade sig efter en liten stund hos sina gäster, såsom hon kallade Pasch och von Pahlen, åt hvilka hon ville föreställa värdinnan. 
<sec/>
När hon inträdde, gaf hennes uppsyn tillkänna rörelse. ”Här har kommit bud från Arnö,” sade hon, ”med tillsägelse på slottet, att man ej finge vänta hem riksgrefvinnan i dag. Hennes opasslighet har tilltagit: den skall dock icke vara farlig; men man anser rådligast, att hon icke utsätter sig för åkningen. Troligen har hon funnit sig så intagen och förströdd i det sällskap hon eger på Arnö, att hon föredragit det framför sitt eget hem, hvilket i dessa dagar kanske förekommit henne något ödsligt. Jag har återsändt Arnöbudet, med tillsägelse att jag hemkommit, i händelse riksgrefvinnan skulle hafva något att befalla mig.” 
<sec/>
Vi hafva då hela återstoden af denna dag att använda på målningen, utbrast Pasch med konstnärlig tillfredsställelse. Äro vi flitiga, så kunna vi hafva den nära färdig till riksgrefvinnans hemkomst, såvida hon ej infinner sig genast i morgon, 
<sec/>
Von Pahlen gillade detta förslag i hög grad. Han bad mademoiselle Pasch sätta figuren i framåt skådande ställning. 
<sec/>
Enligt detta beslut företogs arbetet. Teckningen gjordes. Cederlöf var ofta inne hos sina gäster. Stundom gick hon ut: hon skötte en värdinnas åligganden på Ekolsund. 
<chapter/>

<chaptername>SEXTIOTREDJE KAPITLET.</chaptername>

<chaptername>VÄNDNING.</chaptername>

<sec/>
Det är då på rangens höjder olyckan byggt en af sina mest glänsande throner? 
<sec/>
Vi påminna oss, att sedan Robert Augustin temligen tidigt på dagen i sitt älskvärda resesällskaps följe kommit till Fiskbrunna, hade hans värdinna, efter ett lifligt samtal om riksgrefvinnan, infört honom i en kammare, för att derinne visa och tillika säga honom något, som skulle lemna honom upplysning i mycket af det han önskade veta, rörande den förnäma invånarinnan på Ekolsund. 
<sec/>
Vi återfinna nu grefve Robert och fru Parmenter på eftermiddagen inbegripna i ett varmt samtal, sittande tillsammans på en grön grässoffa i Fiskbrunnas lilla trädgård. Man kunde här föra det säkraste och mest ostörda samspråk; ty efter tidens sed var trädgården omgifven af höga plank på alla sidor, och den stora trädgårdsporten, försedd med zirliga ornamenter och ofvanpå stolparne svartmålade hjeltehufvuden af björk, låstes alltid när värdinnan derinne, ensam eller med någon af sina gäster, ville tillbringa en stund för nöje, hvila och förfriskning i den balsamiskt ångande trädgårdsluften. Kål-landen, ärtstörarne, morotsängarne och gurklisterna voro så väl skötta, att det utgjorde en glädje att se dem; blomsterrabatterna, omgifna af friska rader hvita tusenskönor, erbjödo den ljufvaste vederqvickelse. Robert Augustin förekom sig sjelf som ett nytt väsende; och han tyckte sig vara i en verld, hvarom han förut saknat begrepp. Begge voro inbegripne i de angenämaste samtal; och grefve Robert hade blifvit förvandlad till en meddelsam och talför person. Det är väl sant, att Hedvig Taube var utgångspunkten för deras ömsesidiga meddelanden; men dessa hade likväl mer och mer antagit uttrycket af ett slags innerlighet emellan dem sjelfva. Oaktadt alla de betänkliga egenskaper och dermed följande handlingar af elak beskaffenhet, som vidlådde Robert Augustin, egde han i grunden af sin varelse, såsom vi haft tillfälle att bevittna, en dragning till lifvets djupare mysterier, och en varm känslighet för det romantiska af ädelt slag. Det var mera en tidigt insupen förtviflan öfver möjligheten att finna hvad hans själ kräfde i dessa fall, som fört honom på sämre vägar, än dessa i sig sjelfva utgjorde något lockande för honom. Det var då icke underligt, att hans innersta och bättre väsende upplät sig, likasom jorden om våren för en ny sol, då han i den älskvärda fru Parmenters sällskap förnam de ädlaste och skönaste ämnen upprullas liksom på en ny och alldeles hvit duk för andens öga. Mycket bidrog också härtill uppdagandet af en bland Hedvig Taubes hemligheter, hvarigenom Robert Augastin på en gång kände sig mycket aflägsnad från henne i det afseende, hvarpå han eljest från början mest lagt an, och tillika ändå sattes i belägenhet att fortfarande för henne hysa en med förundran, till och med i vissa fall medlidande, blandad känsla af tillgifvenhet. 
<sec/>
”Jag beundrar skickelsen,” sade han, ”som i dag fört mig tillsammans med er, min fru; och jag är fullt öfvertygad om en försyn, som leder våra öden. Jag hade om Hedvig aldrig kunnat föreställa mig hvad ni låtit mig veta .. ” 
<sec/>
Emellertid är ingenting säkrare, svarade Aurora Parmenter. Jag har sjelf ofta varit på Ekhammar, till och med just för denna sak och å grefvinnans vägnar, emedan hon bevärdigat mig med den varmaste vänskap och ett förtroende, som jag varit lycklig att bibehålla, emedan jag aldrig svikit det. 
<sec/>
”Gud!” utbrast Robert Augustin. 
<sec/>
Ja, stackars Hedvig! 
<sec/>
”Det är då på rangens höjder olyckan byggt en af sina mest glänsande throner!” 
<sec/>
Ni bör alltså icke undra öfver hennes själstillstånd, herr grefve, eller öfver ett lidande, som kanske snart drar henne till griftens marmorbrädd. 
<sec/>
”Jag undrar icke mer; jag är mest förvånad öfver mig sjelf, som kunnat gå så länge med mina tankar fästade på henne i ett afseende, som icke .. men ack, jag kände då ej hvad jag nu vet! och jag bör således förlåta äfven mig.” 
<sec/>
Hedvig Taube kunde man kalla mindre förlåtlig. Likväl, sådant är majestätets bländande sken! 
<sec/>
”Förfärligt och föraktligt på en gång!” 
<sec/>
Utan tvifvel har också denna kung Fredrik haft någonting älskvärdt genom sin Tyska godmodighet och en viss rättframhet. Hans grofva fel äro tillräckligt stora i alla fall; och jag är minst den, som försvarar sådana. Men till en så djup förnedring kan endast thronens rang föra. Utom att vara beklädd med den skulle icke Fredrik hafva ansett sig kunna gå till hvilken handling som helst; och Hedvig skulle icke hafva låtit blända sig. 
<sec/>
”Och hennes hjerta tillhörde då en annan?” 
<sec/>
Redan för länge tillbaka! 
<sec/>
”Derom kunde hon icke tala med konungen: det är klart.” 
<sec/>
Fredrik var och är visserligen icke svartsjuk; men det förargar alltid en konung, att se sig hafva en rival. 
<sec/>
”Och denna dolda kärleks hemligheter bevaras således på Ekhammar? Jag måste se detta älskvärda barn.” 
<sec/>
Hvartill skulle det tjena? 
<sec/>
”O min fru, skall jag bekänna för er hela min svaghet? Jag tänkte om mig sjelf en gång .. oh .. ” 
<sec/>
Hvad menar ni, herr grefve? tala öppenhjertigt med mig, fortfor Aurora med ett varmt glänsande ögonkast. Tillåt mig, att vara er vän: dölj ingenting: utgör det en hemlighet, så var viss att jag skall bevara den. 
<sec/>
”Att Hedvig Taube icke kunde vara förenad med konungen genom någon varmare och ömt hjertlig känsla, det har jag alltid ansett för afgjordt,” fortfor Robert Augustin. ”Jag hade för en längre tid tillbaka älskat denna sköna och utmärkta qvinna: jag hoppades att hon skulle besvara mig. Då jag insåg, att Fredrik icke var något för hennes själ och hjerta trodde jag månget ögonblick, att jag skulle kunna vara den, som .. hvilken egenkärlek, hvilken dårskap att föreställa mig något sådant!” 
<sec/>
Aurora yttrade ingenting. 
<sec/>
”Jag har nu uppvaknat ur min dröm! ”tillade Robert med hänförelse, i det han fattade sin medtalarinnas hand. ”Tack för detta!” sade han. 
<sec/>
Men i alla fall går det ju an att göra riksgrefvinnan det tillämnade besöket? inföll hon. 
<sec/>
”Utan tvifvel, fast ej i samma syfte.” 
<sec/>
Och egendomen? 
<sec/>
”Ja .. detta Ekolsund!” 
<sec/>
Hvad tänker min grefve nu om det? 
<sec/>
”Jag har öppet tillstått, att jag ville förskaffa mig detta gods tillbaka, såsom för länge sedan tillhörigt min slägt. Äfven utan Hedvig Taubes kärlek, ansåg jag mig kunna, genom henne såsom medel, bemäktiga mig detta. De hemliga krafter, jag för mitt ändamål satt i verksamhet, har jag uppriktigt beskrifvit för er; och om, såsom jag fruktar, något af deras kraft genom olyckshändelsen på vägen gått förlorad, så skulle jag kunna förnya saken på samma sätt som förut. Jag tviflar icke på, att denna magi skulle verka på Hedvig Taube .. ” 
<sec/>
Ni tviflar ännu ej derpå? inföll fru Parmenter småleende. 
<sec/>
”Nej .. ” 
<sec/>
Icke alls? 
<sec/>
”Hvarföre skulle jag sätta det ifråga? Men saken har i ett annat afseende mycket förändrat sig. Jag ser Ekolsund nu med andra ögon. Då Hedvig Taube i den der lilla Hedvig Amalia nyligen bekommit en arftagerska, som måste ligga hennes hjerta oändligen nära, skulle jag anse det ovärdigt och grymt, att försöka beröfva henne denna egendom. Helt annat var det förut, och innan jag egde kännedom om denna hemlighet.” 
<sec/>
Jag förstår det. 
<sec/>
”För smågrefvarne Hessensteins framtid hade jag alldeles intet skäl att känna medlidande. De skulle blifva tillräckligt rika i Holstein och 
<sec/>
Hessen, utan Ekolsund. Då ansåg jag mig ganska väl kunna stiga in i denna possession, om jag på ett eller annat sätt kunde förmå grefvinnan dertill.” 
<sec/>
Jag kan ingenting stort säga härom. 
<sec/>
”Men, min goda fru Parmenter! vet ni också hvad utväg den beklagansvärda Hedvig Taube kan begagna för att vinna syftemålet, att efter sin död försäkra den lilla Amalia om underhåll och afkastning af Ekolsund?” 
<sec/>
Jag känner också det, kanhända. 
<sec/>
”Troligen kan hon icke förvissa sig om konungens bifall härtill?” 
<sec/>
Det lär hon knappt våga försöka. 
<sec/>
”Konungen skall ju dock vara så lätt ledd?” 
<sec/>
Stundom; men man kan icke göra sig säker härpå. 
<sec/>
”Jag inser det!” 
<sec/>
Emellertid tror jag, att grefvinnan utkastat sin plan för detta ändamål ganska väl. 
<sec/>
”Jag är nu så långt ifrån att vilja motarbeta henne häruti, att jag tvärtom, i fall jag kunde, ville söka hjelpa henne.” 
<sec/>
Den rena hjertlighet och frihet från elaka, mörka afsigter, hvartill Robert Augustin kommit, hade börjat gifva hans uttryck ett sällsynt behag. Ögats blick hade öppnat sig och antagit en högre glans. Anletet, utan att vara vackert, visade dock icke mer denna dragning åt det hemska, vidskepliga och derjemte illfundiga, som förut ej sällan vanställde det. Någonting menskligt, af bättre och enklare slag, steg fram allt mer och mer i uppsynen. 
<sec/>
”Detta lilla vackra barn har sett ljuset i år?” fortfor han. 
<sec/>
Ja, svarade fru Parmenter. Men för Guds skull ..! 
<sec/>
”Kan ni tvifla på min tystlåtenhet, efter allt hvad vi sagt hvarann?” 
<sec/>
Nej, min grefve, jag gör det ej. För öfrigt .. den vård, som blifvit anförtrodd åt mig, skall snart upphöra; lilla Hedvig Amalia skall snart föras från Fiskbrunna till Ekhammar, dit hon egentligen hör, för att der njuta en omvårdnad, som .. 
<sec/>
”Ekhammar nära Tibble? Det ligger längre än Fiskbrunna från Ekolsund, och kan således vara bättre egnadt till den farliga hemlighetens bevarande: ja!” 
<sec/>
Detta är, som grefven lätt inser, icke enda bevekelsegrunden för grefvinnan. På Ekhammar lefver den, som för lilla Hedvig Amalia står närmast, utom grefvinnan sjelf. Det är således klart, att hon på intet bättre ställe kan njuta sin första omvårdnad. Jag tror också, att aldrig hvarken hon eller han kunna komma att flytta till sjelfva Ekolsund; man kan icke utsätta sig för faran deraf. 
<sec/>
”Men huru skall då grefvinnan kunna bemedla saken så, att dessa för henne så kära personer bekomma afkastningen af Ekolsund?” 
<sec/>
Det skall ske genom en annan, till hvilken grefvinnan sätter det högsta förtroende, den oinskränktaste tillit. 
<sec/>
”En annan?” 
<sec/>
Det är ett fruntimmer. 
<sec/>
”Jag förvånas! Hvem då?” 
<sec/>
Jag vill och får icke säga det, svarade fru Parmenter med en blick, full af eld och tillika af en bestämdhet, som afvisade hvarje närmare inträngande i denna hemlighet. Så mycket kan jag endast nämna, tillade hon, att grefvinnan ämnar behandla saken på ett sätt, att detta fruntimmer bekommer Ekolsund såsom sitt gods .. att efter grefvinnans död besitta helt och hållet såsom sin och sin mans egendom, i fall hon gifter sig nemligen .. men hvarvid detta fruntimmer, troget och redligt som guld, och utan att vilkoret finnes skriftligt eller på annat sätt juridiskt uttryckt, likväl af Ekolsund lemnar rikligt underhåll åt de der kära personerna på Ekhammar. 
<sec/>
”Jag uppskattar högt denna plan. Den är god; den är vacker. Den är ock kanske för grefvinnan den enda möjliga, då hon ej kan gå till konungen öppet i saken. Detta förtrogna fruntimmer är således icke ännu gift?” 
<sec/>
Nej. 
<sec/>
”Men om hon gifter sig .. ” 
<sec/>
Så gör hon det icke med någon annan, än en, på hvilken hon kan lita lika mycket, som grefvinnan litat på henne sjelf, att den Ekolsundska saken utföres till de omtalade älsklingarnes fördel. 
<sec/>
”Underbart!” utbrast Robert Augustin, och steg upp. Han gjorde flera slag öfver golfvet i djupa tankar. ”Att hysa ett dylikt förtroende är skönt!” sade han; ”och att värdigt emotsvara det, är lika intagande!” 
<sec/>
Efter ett ögonblick satte han sig ånyo vid fru Auroras sida. Man öfvergick till andra talämnen. 
<sec/>
Ifrån det ena till det andra, kom man slutligen också att taga sjelfva Fiskbrunna, dess historia, dess vidd, dess fördelar, dess läge i betraktande. Fru Parmenter dolde ingenting. Hon lade allt med den största uppriktighet i dagen. Öppenhjertighet smittar stundom ganska starkt. Grefve Robert, som eljest kunde vara rätt inbunden, sluten och otillgänglig, fann sig road af att till och med nämna sin egen ställning. Han vistades väl under riksdagen mest i Stockholm, sade han, men besatt för öfrigt en liten egendom i hufvudstadens grannskap, som gjorde honom till proprietär, ehuru af litet slag. 
<sec/>
”Litet kan räcka länge, och mycket kan snart förgå!” sade fru Aurora, med upprepande af ett redan den tiden kändt ordspråk. 
<sec/>
Sant! svarade Robert. Han fattade sin värdinnas hand, och kysste den med stor värme. 
<sec/>
Ifrån denna stund tog samtalet dem emellan den förtroligaste vändning. Begge hade en beröringspunkt i grefvinnan Taube, som de ofta nämde; och begge öfverenskommo att fortfarande utgöra ett par de redligaste vänner åt henne. 
<sec/>
De kunde också kallas hvarandras vänner. Men de talade mindre härom, än de lifligt kände det. Såsom Robert Thott af fru Aurora erhöll bestämd visshet, att riksgrefvinnan denna dag ej skulle hemkomma till Ekolsund förrän sent på aftonen, så vida hon ej dröjde borta ända tills morgondagen på det besök hon gjort; så antog han förslaget, att anse Fiskbrunna som sitt logis, tills han fann lämpligt, att göra uppvaktningen på slottet. Han hörde Arnö vara ett ställe, dit grefvinnan rest på besök. Robert Augustin kände icke Arnö. Men han fick den underrättelsen, att Fiskbrunna hade sitt läge emellan Ekolsund och Arnö; hvarföre grefvinnan, på hemvägen ifrån det sednare, troligen kom att passera Fiskbrunna, såsom vägen den tiden gick. Förträffligt! tänkte han: det ena lämpar sig då icke illa till det andra! Jag dröjer tills jag får se grefvinnan resa förbi här. Eller kanske stannar hon ock ett ögonblick? stiger ur, går in, och gör sin bästa vän ett besök på denna lilla intagande gård. Hvem vet? Jag skulle vilja se henne och Aurora tillsammans, om ej annat .. för den märkvärdiga jemförelsens skull! 
<chapter/>

<chaptername>SEXTIOFJERDE KAPITLET.</chaptername>

<chaptername>GÅFVORNA.</chaptername>

<sec/>
Jag tyckte det var så roligt, att vi begge voro lika fattiga. 
<sec/>
På Kullinge vistades Åke och Clas Thott, lika litet som von Drachenmilch, länge inne: det kan man lätt begripa. Det lilla rum, som Didriks mor beredt dem, var i sitt slag rätt trefligt; men de förehade helt andra saker, än att dröja på Kullinge. 
<sec/>
Likväl fans också här ett vigtigt ändamål att ej förbise. De menniskoälskande grefvarne Thott hade beslutit göra den lilla Kron-Lottas lycka, hvartill de dessutom kände sig förpligtade genom de stora tjenster, hon under dessa dagar bevisat dem. Grefve Clas hade, under det att Åke i sällskap med den Hessiske fänriken företagit sig ett litet stradaj utåt vägen fram emot Wiggby, för att göra sig hemmastadde i nejden, tagit Lotta i enskildt förhör på tu man hand. Under många tårar berättade hon sina händelser, och af hvad anledning hon blifvit invecklad med riksdalersfolket. Lottas mor hade begått ett snatteri för tredje gången: för att rädda och hjelpa henne hade Lotta åtagit sig detta såsom sitt. Hon hade således bekänt snatteri på sig. Såsom beträdd för första gången, slapp hon väl med en lindrigare näpst; men fick emellertid detta vanrykte om sig. Den ena svårigheten räckte den andra handen. Snart nog råkade Lotta i sällskap med några af dessa qvinnor, som anvisade henne herr Gaspolins såsom det säkraste hemvist. Hon upptäckte innan kort med grämelse hvart hon råkat. Ej långt derefter inträffade händelsen med major Åke Thott. 
<sec/>
Grefve Clas ville icke höra mera. ”Efter den nya vändning, som det nu tagit för dig, Lotta!” sade han, ”fortfar som du börjat, och det skall gå väl.” 
<sec/>
Lotta de Croën aftorkade sina tårar och betraktade grefve Clas med ögon, såsom såg hon framför sig ett Guds redskap. 
<sec/>
”Men säg mig en sak öppenhjertigt, min flicka: hvad tycka Didriks gamla mor och hans syster om dig?” 
<sec/>
Lotta slog ned ögonen. Dock slog hon ånyo upp dem, fulla af hopp och förtröstan på honom, med hvilken hon talade. 
<sec/>
”Jag förstår,” sade grefven; ”men du skall blifva varse, att det innan kort blir helt annorlunda, när Didriks mor och syster få höra, att du eger ett halft mantal i Husby Sjutolft.” 
<sec/>
Eger jag ..? utbrast Lotta med högsta förvåning. 
<sec/>
”Det gör du,” svarade han. ”Du har förvärfvat det i kriget, Lotta.” 
<sec/>
I kriget? 
<sec/>
”Ja; vet du icke, att tappra krigare eröfra slott, egendomar och gods?” 
<sec/>
Lotta de Croën runkade på hufvudet, med ett tviflande och sorgset utseende. I krig kommer jag aldrig! sade hon oskuldsfullt. 
<sec/>
Men du har varit! utbrast grefven, och undertryckte genom ett småleende utbrottet af sin djupare känsla. ”Du har kämpat och segrat, Lotta.” 
<sec/>
På Kungshatt, ja! ..sade hon, och minnet häraf återgaf hennes sköna ansigte åter den färg och glädje, som dystra tankar ett ögonblick förjagat. 
<sec/>
”Nå, hvad menar du nu? Tror du, att Gud skulle tycka om mig, om jag icke gaf dig någonting?” 
<sec/>
Gud tycker alltid om grefven, om grefven ger mig något eller intet, svarade hon. 
<sec/>
”Är det så säkert?” 
<sec/>
Jag har aldrig hört, att Gud är ond på grefvar! yttrade hon, till hälften skalkaktigt; men tillade genast i en allvarsammare ton: nog är det sant, att jag hade litet göra vid Kungshatt; men så har jag också haft en oändlig glädje deraf! 
<sec/>
”Men, Lotta, denna kan ökas derigenom, att jag gifver dig den gåfva, hvarom jag talar. Tro icke, att jag skämtar! Det är icke mitt sätt.” 
<sec/>
Lotta de Croën kastade på grefve Thott en lång och genomträngande blick. Efter en paus sade hon halfhögt: och jag får ett halft mantal i Husby Sjutolft? 
<sec/>
”Det får du.” 
<sec/>
Får jag det, så får jag också gifva bort det .. 
<sec/>
”Det blir en annan fråga: det är icke så sagdt.” 
<sec/>
Hvad är det då värdt med gåfvan? Min nådiga grefve, jag trodde jag fick hvad grefven gaf mig. 
<sec/>
”Ganska rätt. Men det kommer an på, huru och åt hvem du vill gifva bort min gåfva.” 
<sec/>
Det står mig då icke fritt, att ega det jag får? 
<sec/>
”Jo .. låt se!” inföll grefven afbrytande; ”det är klart, Lotta, när jag tänker bättre efter. En gåfva, som du fått, måste du kunna göra med huru du behagar. Nå?” 
<sec/>
Nu är jag glad! 
<sec/>
”Låt höra .. ” 
<sec/>
Jag skänker bort ett halft mantal i Husby Sjutolft! Det var präktigt! Ack .. 
<sec/>
”Nå, men ..” 
<sec/>
Skall jag också säga för grefven huru jag tänker ställa till? 
<sec/>
”Jag skulle tacka dig, om du gjorde det, Lotta. Men har du ej förtroende för mig, så ber jag dig icke derom.” 
<sec/>
Förtroende? O min Gud .. 
<sec/>
”Jag menar det.” 
<sec/>
Skulle jag icke hafva förtroende för grefven! 
<sec/>
”Har du det, så fägnar det mig.” 
<sec/>
Men grefven blir ond på mig, om jag talar om huru jag gör med mitt halfva mantal i Husby Sjutolft .. 
<sec/>
”Ond skall jag icke blifva, Lotta! blott du är uppriktig.” 
<sec/>
”Uppriktig, ja. Få nu se, om min nådiga grefve blir ond och ledsen på mig .. jag ville nog, om jag finge, skänka den der halfva gården åt en person ..” 
<sec/>
Lotta nedslog sina vackra ögon. 
<sec/>
”Du behöfver icke rodna för dina tankar, Lotta; jag har redan gissat hvad du ämnar. Du tycker kanske, att ”mesen” skulle hafva godt af denna gåfva?” 
<sec/>
Den stackars flickan kastade sina frågande ögon på sin välgörare. 
<sec/>
”Tror du, att jag skulle blifva ond häröfver?” fortfor grefve Clas. 
<sec/>
Hm, min grefve. 
<sec/>
”Men jag skall säga dig, att Didrik behöfver icke den gåfvan af dig .. ” 
<sec/>
Jo, jo, jo. 
<sec/>
”Jag försäkrar dig!” 
<sec/>
Ack jo, herr grefve. Han är fattig. Han har nog en präktig tjenst nu som betjent hos en så god herre; men i sig sjelf eger han alldeles intet. Det har han sagt mig! Sin mor vill han ej hafva det minsta ifrån; och deruti gör han rätt. 
<sec/>
”Men vet du icke, Lotta, att Didrik också är egare af en half gård här i socknen?” 
<sec/>
Didrik ..! utbrast Lotta och steg ett par steg tillbaka. 
<sec/>
”Hvad förskräcker dig så?” 
<sec/>
Är Didrik rik! O Gud .. jag som hoppades och trodde, att Didrik skulle vara fattig! 
<sec/>
”Hoppades du? Hvarföre gjorde det dig så glad?” 
<sec/>
O min herre, det kan jag icke säga: det var illa tänkt af mig. Men .. jag hoppades Didrik skulle vara lika fattig som jag. 
<sec/>
”Denna glädje har du ju också nu?” 
<sec/>
Nej: det har jag icke, då han har ett halft mantal .. det har han aldrig sagt mig! 
<sec/>
”Men då du äfven eger ett halft mantal, så äro ju du och han lika rika?” 
<sec/>
Lika rika? Jag tyckte det var så roligt, att vi begge voro lika fattiga. 
<sec/>
”Hvarföre det, Lotta? Du tänkte väl, att Didrik skulle älska dig mera, om ni vore fattiga begge två?” 
<sec/>
Älska? sade Kron-Lotta med en fin och skär rodnad. Hvem har sagt just, att han skulle älska mig? 
<sec/>
”Nå, lika mycket, Lotta. Jag kan säga dig mera än det: du älskar Didrik, min goda Lotta: har jag icke rätt? Hvarföre skall du hålla detta hemligt för mig? Och var viss: du och Didrik skola hålla hvarann kära äfven då ni nu eger så mycket, som jag talar om för er. Hör, min goda Lotta! låt mig få vara såsom far för dig i denna sak.” 
<sec/>
O, herr grefve .. huru har Gud kunnat komma att tänka på mig med så mycket? 
<sec/>
”Tacka honom och var glad, Lotta. Lefva din egen far och mor?” 
<sec/>
Nej, nej. Min mor är död; och min far .. 
<sec/>
”Är han också död?” 
<sec/>
Jag vet icke. 
<sec/>
”Icke?” 
<sec/>
Jag har aldrig haft någon far, hviskade Lotta. 
<sec/>
”Stackars barn!” yttrade grefve Clas med rörelse. ”Har du ej den ringaste spaning derom?” 
<sec/>
Ack nej, herr grefve. Jag vet blott, att min mor tjenade vid hofvet: i en mycket liten befattning, det förstås, men ändå vid hofvet. 
<sec/>
”Så! låt oss då icke tala vidare härom. Allt är nu väl, Lotta de Croën; tacka Gud, och låt hädanefter din vandel gå sin nya, goda bana.” 
<sec/>
Lotta närmade sig och fattade grefvens hand, tydligen i mening att kyssa den. Men han tillät det ej. 
<sec/>
Grefve Clas öppnade dörren, som ledde ut till den allmänna stugan. Han inkallade Didrik, och underrättade honom om allt. 
<sec/>
Grefve Thott ville icke missunna Didrik och Lotta nöjet att med hvarann uppgöra utkastet till den framtid, som förestod dem. En half gård, och en half till, det gör en hel gård: det är lätt att säga. Men huru många tusende tankar förknippa sig icke härmed? Huru många rika utsigter? hvilka planer? 
<sec/>
”Tag mor derute till råds!” sade grefve Clas, när han gick ur kammaren, och nickade ett godt farväl åt dem begge, hvilka han lemnade åt sig sjelfva i den älskvärda nya verld, som upplät sin himmel för deras ögon. 
<chapter/>

<chaptername>SEXTIOFEMTE KAPITLET.</chaptername>

<chaptername>UPPMANINGEN.</chaptername>

<sec/>
Om här skulle yppas underliga tider, såsom herr grefven nyss trodde, så förvånade det mig på intet sätt. 
<sec/>
När grefve Clas Thott steg ut från Didriks mor i Kullinge, gick han framåt vägen och såg sig om åt alla kanter, för att varseblifva sin bror Åke eller von Drachenmilch. Men ingendera ville visa sig. 
<sec/>
Såsom det måste vara major Åke Thotts ändamål, att ju förr ju hellre komma till Segersta hos Wefverstedt, för att framlemna konungens bref och få slag i den Gaspolinska saken, var det troligast, att han hade sett sig om efter någon god ridhäst, för att med lika mycken snabbhet, som heder, utföra denna sin färd. Clas Thott ville icke längre än till Ekolsund, och dit kunde man ganska väl promenera från Kullinge. Men han kunde ju göra sin bror sällskap hela denna del af vägen, och således äfven rida? I dessa tankar hade han redan låtit Didrik hos grannarne tillsäga om en god häst; ty den tiden nöjde sig mindre bemedlade kavaljerer med att äfven när de ej voro i sjelfva hufvudstadens närhet, sätta sig på bondkampars rygg, så fort djuren voro någorlunda försvarliga, väl ryktade och skinande på länden. 
<sec/>
I sjelfva verket hyste Åke Thott och von Drachenmilch alldeles samma tankar. De hade väl tagit sig en liten spatsertur till fots, medan de väntade; men dessa herrar voro på det hela mindre vänner af vandring, än ridt; och von Drachenmilch dolde för ingen sin grundsatts, att en krigare utan häst var sämre än en häst utan krigare; hvilket likväl såsom maxim är falskt. 
<sec/>
Det dröjde således ej länge, förrän Clas Thott fick öga på sina vänner, gående tillsammans på en liten gångstig emellan ett par gärdesgårdar, utgörande hvad man i byarne kallar en gata. De kommo tydligen från några bönder i grannskapet, och när grefve Clas träffade dem, fick han höra, att de efter en liten stund skulle hafva sig ett par goda klippare, färdiga att emottaga sadlar och betsel. 
<sec/>
”Jag,” inföll den Hessiske fänriken, ”har visserligen icke något ärende till den sköna landtgård, som herr major Thott ämnar besöka. Men, mina herrar! till hvad har jag väl ärende? Majoren har tillåtit mig göra sig följe, blott och bart såsom sällskapare; och då jag ingenting har att skaffa på Kullinge, fyller jag oändligen gerna en vapendragares plats åt herr majoren.” 
<sec/>
Det är förträffligt, sade Clas Thott. Det är klart, att vi ej kunna dröja på Kullinge, der vi endast tagit in för att hafva ett hemvist, utan att obeqväma någon annan. Vi befinna oss nu på andra sidan om Ekolsund; och måste resa litet tillbaka, för att komma såväl dit, som till Segersta. Jag har äfven tillsagt om häst för min egen räkning; ty jag ämnar icke uppskjuta mitt besök på slottet till morgondagen. 
<sec/>
”Vi få då sällskap alla tre, och det glädjer mig,” svarade grefve Åke. ”Uppriktigt taladt, skulle jag tycka allramest om, att bror Clas följde mig ända till Segersta, i fall det läte sig göra. Det är likväl en småsak. Jag känner icke personligen den der Wefverstedt, som konungen tillskrifvit; men ryktet säger, att det skall vara en slipad man. Jag vet icke, om det kan ligga i hans lynne, att vilja gå på sidan om hans majestäts ordres; men jag har flera gånger erfarit, att jag för min del duger bättre i bataljer, än i diplomati. Jag såge derföre rätt gerna en civil person vid min sida i detta värf. Du är numera civil.” 
<sec/>
Vi få talas vid derom, sade Clas. Är ställningen på Ekolsund sådan, att jag passande kan aflägsna mig, och rida öfver till Segersta, så gör jag det gerna för din skull, min bror. 
<sec/>
”Se der komma hästarne!” utbrast fänriken. ”Skönt! jag går förut och sadlar upp.” 
<sec/>
Sålunda samtalade dessa trohjertade kavaljerer, och det dröjde ej länge, förrän de alla tre sutto till häst på gården i Kullinge; och de redo derifrån under Didriks, Kron-Lottas och hennes blifvande svägerskas bugningar och nigningar, som ödmjukt och länge yttrade sig från farstubron, der de stodo och åskådade herrarnes affärd. 
<sec/>
Något ståtligare kunde man också icke se, än Åke Thotts och von Drachenmilchs resliga gestalter ofvanpå ett par hästar, som likväl, jemförelsevis, kunde hafva varit litet större, för att göra taflan ännu vackrare. Clas Thott var mindre ansenlig till växten, och såg derföre bäst ut, i anseende till sin öfverensstämmelse med hästen. 
<sec/>
Man trafvade i gladaste mod vägen framåt Wiggby, och nalkades Ekolsund. Vädret var det skönaste; man lefde i Juni. Åke Thott, såsom förnämligast, red emellan: Clas på hans högra sida; den Hessiska fänriken på hans venstra. I allmänhet trafvade man, såsom det redan är sagdt; men stundom försökte man galoppera, för att göra ridten mera ridderlig och vacker, hvilket likväl Husbysjutolftshästarne icke rätt begrepo eller efterfrågade. 
<sec/>
Under det att de på detta sätt i godt och trefligt mak intogo det ena vägstycket efter det andra, förnummo de oförmodadt ett buller bakom sig. Clas Thott såg sig tillbaka, och märkte en som kom ridande i sträckande fyr. Dammet rykte om honom, så att det var omöjligt att utforska hvem ryttaren kunde vara. Snart uppnådde han de tre kavaljererne. Men med samma hastighet, som han kommit, red han dem förbi, utan att helsa. Han fortsatte sin väg lik en stormil. Åke Thott tyckte sig kunna sluta af mannens uniform, hvilken han skönjde vid den skyndsamma omfarten, att det var en så kallad landsgevaldiger, eller kanske snarare blott en postiljon, af det slaget, som landshöfdingarne brukade skicka med rapporter till regeringen, eller med befallningar till underlydande fogdar och länsmän. 
<sec/>
Hvad står på? tänkte major Thott; men efter sin vana sade han mindre än han tänkte. 
<sec/>
”Den karlen hade mycket brådtom,” anmärkte Clas Thott. ”Var det en landsgevaldiger, och han ämnar sig till Stockholm, så begriper jag ej hvarifrån han kunde komma; ty här i närheten gifves ej någon landshöfding, som kunde sända honom från sitt residens; såvida mannen ej kom ridande ända från Westerås.” 
<sec/>
Från Westerås? ja, det är ganska sant, svarade Åke. I fall landshöfdingen i Westerås har något märkligt att inrapportera till Stockholm, så måste budet färdas denna väg. 
<sec/>
”Det spörjs väl!” sade Clas; ”vi lefva i underliga tider.” 
<sec/>
Ah, mina herrar! utbrast von Drachenmilch, kan man hafva annat än underliga tider i ett land, som Sverige, som sjelf är det underligaste land? 
<sec/>
”Det är sant, att här går icke allt rätt till,” sade Åke Thott. ”Men står rättvisan bättre i andra länder? blir man icke äfven i Hessen stundom beröfvad sitt gods?” 
<sec/>
Rättvisan? derom talar jag icke. Bortröfvadt gods finner man också öfverallt; hvad är det att säga om? Nej, jag talar om detta lands oerhördt långa landsvägar och vidsträckta nejder, stora som furstendömen åt alla håll, och hvari man ändå nästan aldrig träffar anledning till ridderliga företag och sådana bragder, för hvilka man lefver. Huru många mil hafva vi ej tillryggalagt dessa dagar, men ingen skärmytsel har inträffat? Här måste ej gifvas några egentliga röfvare i Sverige. Man har sagt mig, att vägarne skulle vara osäkra, och jag beredde mig på någonting. Men det sker ej det bittersta! 
<sec/>
”I det fallet lyckönskar jag Sverige, att vara ett underfullt land,” inföll Clas Thott. ”Men har man då icke äfven säkerhet i Tyskland?” 
<sec/>
Säkerhet? hvem talar om säkerhet? Visst har man det, genmälde von Drachenmilch. I Hessen är det tätt emellan städerna; och alldeles icke som här. I dem äro öfverallt rådhus, rätter och betjenter. I byarne, hvilka äfvenledes ligga tätt, har man amtmän; och ett rättvisare land än Hessen gifves ej. Men man har också godt om folk, fallne att göra napptag. Man kan räkna på ett artigt slagsmål en eller två gånger om dagen; man har sysselsättning, nöje och öfning. Jag begär icke röfvare; blott man kunde träffa andra personer med vapen och stridslust. I Stockholm var det ändock något; men härute på bygden fullkomligen intet. Jag begriper icke detta land! och om här skulle yppas underliga tider, såsom herr grefven nyss trodde, så förvånade det mig på intet sätt. 
<sec/>
”Vi skola ej sqvadronera,” sade Clas Thott; ”vi kunna derigenom uppmana något ondt att hända.” 
<sec/>
Något ondt? har jag då talat om något ondt? frågade von Drachenmilch. Äfven det hör till det besynnerliga, att begreppen här i landet äro upp- och nedvända, och jag har märkt att man knappt kan göra sig förstådd. Jag har yttrat mig om ridderliga bragder, hvilka måste vara den högre menniskans mål. Herrarne tala om rättvisan: nå, så sägen mig, hvartill skulle rätter vara, med domare och skrifvare, om icke något vore att döma? Således måste ju äfven för dessa sakers bestånd slagsmål, kif, händelser och sammanträffningar ske? Huru skulle det eljest gå med domstolarne? Man måste väl begripa hvad som är hufvudsaken och det egentliga. 
<sec/>
”Det kan allt så vara,” sade Åke Thott. ”I Sverige ser man dock sakerna annorlunda. Jag nekar ej, att man bör hafva värjan vid sidan; hvarföre också jag är rätt glad, att i stället för min, som jag förlorat under Kungshatts-striderna, hafva fått låna mig en annan af en bekant bland hoffolket vid Stäke. Jag undviker således icke fäktning; men jag anser ej slagsmål för lifvets hufvudsak. Jag skall säga herr fänriken, att jag under dessa dagar tagit honom i betraktande, och funnit, att han eger ett redligt, varmt och förträffligt hjertelag, hvilket jag önskar tillhörde hvarje menniska; men hvarmed herr fänriken parar mycket besatta tankar, som jag anser att herr fänriken och andra böra aflägga, ehuru de må utgöra adlighetens sjelfva kärna.” 
<sec/>
Clas Thott, som såg att von Drachenmilch härvid rynkade ögonbrynen på ett Hessiskt sätt, sökte afleda missämjan genom att göra herrarne uppmärksamma på omgifningen. En sanning var också, att utmed vägen till höger började man nu se en stenmur. Innanför den blefvo löfträden allt talrikare och högre. När man kom ännu litet längre fram, märkte man, att detta var Ekolsunds park. Till venster syntes åkrar, och derjemte några byggningar för ekonomien. 
<sec/>
Men midt för dessa byggningar satt en grind i stenmuren, som omgaf parken. Genom denna grind lopp en mindre väg upp till slottets norra flygel. ”Håll litet här, mina herrar!” sade Clas Thott; ”jag stiger af på ett ögonblick och går dituppåt, för att efterhöra, när det skulle vara skickligt för mig att göra den uppvaktning, jag har i sinnet att aflägga hos riksgrefvinnan.” 
<sec/>
Med dessa ord steg han af sin häst. Han tyckte sig se skymten af några personer mellan träden bort i parken; han förmodade dem tillhöra slottet. 
<sec/>
”Jag skall icke dröja länge,” fortfor han. ”Vill bror Åke rida utan mitt sällskap fram till Segersta, så gör det. Men annars kommer jag snart tillbaka, sedan jag inhemtat min underrättelse; och då åtföljas vi vidare.” 
<sec/>
Jag dröjer och inväntar dig, svarade gref Åke Thott. Jag stiger också af min häst, och slår några slag under de sköna träden, medan du besöker slottet, eller ger dig i tal med någon. 
<sec/>
Med dessa ord svängde sig begge grefvarne af sina hästar. 
<sec/>
Von Drachenmilch såg detta. ”Mina herrar!” sade han, ”när tre hästar stå tillsammans på ett ställe, af hvilka tvenne sakna ryttare på sina ryggar, då sitter icke jag på den tredje; ty sådant ser ut som när en bonde rider i vall.” 
<sec/>
Med dessa ord steg också han af sin häst. De bundo nu alla tre vid den lilla grinden och stego in i parken. Clas Thott aflägsnade sig från de andre, för att gå upp till den hitåt vättande slottsflygeln; och såg icke de personer, han förut skönjt åt ett annat håll. Men Åke Thott tog i sällskap med fänriken vägen till venster in åt den täta och löfrika lund, som här utgjorde parkens skönaste del. 
<sec/>
De började snart ett samtal, och fördjupade sig allt mer bland de skuggrika träden. Von Drachenmilch hade inträdt på kapitlet om företrädet af den kyller, som förfärdigades af hjorthud, framför all annan. Åke Thott hade sympathier för kalfskinn, hvilket han påstod vara ännu smidigare och lika starkt, när det garfvades väl. Frågan var icke lätt att slita ute i det gröna. Von Drachenmilch bad grefven, till upplysning, taga med fingrarne och känna på den kyller han bar: lenheten, mjukheten och styrkan af lädret i hans pantalonger kunde näppeligen bestridas. Grefve Åke ämnade sätta upp sin fot på en stubbe, för att derigenom få sitt knä nog högt, att erbjudas till påkänning och tumning af fänriken tillbaka; då i detsamma ett genomträngande skri nådde de begge kavaljerernas öron, och gaf deras tankar en annan riktning. 
<sec/>
Det lät som jemmerrop från någon illa slagen eller anfallen person. Ljudet kom längst bort till venster från parkens yttersta sida; således i motsatt håll från slottet. Det kunde ej vara från Clas Thott, som gått ditupp. Men det menniskoälskande och ridderliga sinnet förmådde Åke och den ädle Hessaren, att genast skynda den ropande till hjelp. 
<sec/>
När de springande kommit ett långt stycke in på parkens skummaste gångstigar, och förmodade sig vara ganska nära den som ropat om hjelp, hörde de icke längre något skrik. De sågo sig om åt alla sidor. I detsamma sprungo tre män fram, och omringade von Drachenmilch. 
<sec/>
”Halt, kamrat!” ropade Snakenborg, en af de tre. 
<sec/>
Hvad för kamrat? utbrast fänriken till svar. 
<sec/>
”Så? du vill icke mer kännas vid dina vänner i Nattjuntan! men lika godt ..” 
<sec/>
Tarteiffel! jag tror jag ser Martholin? och är det icke du. Snakenborg? Hvem af er har ropat om hjelp här i gröngräset? 
<sec/>
”Hahaha! din stora tok!” 
<sec/>
Hvad menar du, din nattgrinare? 
<sec/>
”Hör, von Drachenmilch,” sade Martholin torrt och allvarsamt; ”du befinner dig i ganska dåligt och orimligt sällskap.” 
<sec/>
Jag? Hvilken skurk vågar tala så .. 
<sec/>
”Snacka nu inga Hessiska dumheter, utan var en äkta knekt i juntan, såsom du bör, och alltid förr varit. Vi hafva spanat efter er, och sett er rida utefter landsvägen. Men hvar är den tredje?” 
<sec/>
Hvilken tredje? sade grefve Åke Thott, i det han rynkade pannan och lade handen på fästet till sin pallasch. Han igenkände de personer, han förut i dag sett rida förbi Tibble; och ehuru han icke hade fullständig kännedom om dem, tyckte han sig dock i den ena spåra en man från Riksdalershuset. Det var Frank, hvilken ännu höll sig i bakgrunden. 
<sec/>
”Hörpå, grefve Thott,” inföll Martholin, utan att omedelbart svara på hans fråga: ”ni har er bror, pagen, med er. Hvar är han? jag ser honom icke nu i ert sällskap, ehuru han nyss red med er på vägen?” 
<sec/>
Min bror Clas? Hvad angår det er? 
<sec/>
”Vi hafva ett ord att tala med honom.” 
<sec/>
Det kan ni säga mig, så skall jag föra fram det åt honom. 
<sec/>
”Er ..” 
<sec/>
Ja, mig. 
<sec/>
”Hahaha! När jag vill tala med en, så talar jag icke med en annan.” 
<sec/>
Ni vill således icke tala med mig? 
<sec/>
”Nej!” 
<sec/>
Så vill jag i stället språka ett ord med er .. röt Åke Thott. 
<sec/>
”Om hvad då, din dj–l?” 
<sec/>
Jo, om eldsvådan! sade grefven. Ni tillhör bestämdt det helvetiska pack, som röfvat min egendom. 
<sec/>
”Din egendom, trasgrefve? Du skulle då hafva haft någon!” skrek Snakenborg. 
<sec/>
Du är en Gaspolinare! 
<sec/>
”Vet hut!” 
<sec/>
Åke Thott hade dragit sin värja, och Snakenborg var icke sen att göra detsamma. 
<sec/>
”Halt!” ropade Martholin. ”Jag tar er begge öfrige, herrar Frank och von Drachenmilch, till vittnen, att grefve Thott här gjort anfall på min vän och kamrat, von Snakenborg af Fyllingarum; och det inom sjelfva konungens borg. Ty denna park tillhör ett kungligt slott, och dess mark måste vara fridlyst. Det skall en dag blifva ett artigt straff för grefve Thott! Men hör på, ni begge kavaljerer, som känna törst efter hvarandras blod; jag föreslår er att lemna parken och gå ut på landsvägen, eller åkern, eller någon annan plats, då striden ganska väl kan gå för sig, utan brott mot konungaborgens helgd; och der vi skola vara edra sekundanter.” 
<sec/>
Ja väl! ropade Snakenborg. 
<sec/>
”Må ske!” svarade Åke Thott, som ej anade listen i detta förslag. 
<sec/>
Finnes här ute på landsbygden någon plats för ridderliga bragder? sade von Drachenmilch; det hade jag i Sverige aldrig trott. 
<sec/>
”Låt oss gå! fort! fort! eller ränner jag värjan obesedt i denna förb–de trasgrefve!” ropade Snakenborg. 
<sec/>
Skurk utan gård och ärligt namn! utbrast Åke Thott och stannade ånyo, för att måtta en stöt åt Snakenborg. 
<sec/>
Men Martholin, i hvars afsigt det låg, att få Thotten bort ur parken, gick emellan, tog värjspetsarne i hvar sin hand, och sade: ”sticken svärden i skidorna och följen mig!” 
<sec/>
Huru långt skola vi gå? skrek Snakenborg med tillgjord häftighet; och låtsade sätta sig emot Martholins förslag. 
<sec/>
”Blott en liten bit, din hetlefrade satan!” svarade denne. 
<sec/>
Må gjordt! inföll Åke Thott tryggt; att slåss inom kungsborgen, är icke det rätta. 
<sec/>
Man skyndade nu efter Martholins ledning ut ur parken. Det begrips, att han icke förde sällskapet uppåt slottssidan, utan till en aflägsen trakt af lundarne, nära stenmuren, utanför hvilken landsvägen strök. I en afkrok här hade Gaspolinerne sina hästar bundne. 
<sec/>
När man kommit utanför muren och stod på landsvägen, utbrast Snakenborg: ”se så, fega grefve! nu kan ingen längre skylla på konungens borg och den fridlysta marken: drag!” 
<sec/>
Nedrige ljugare! feg för dig? skrek Åke Thott. Det är icke jag, som fört oss hit; jag skulle gerna hafva ränt värjan genom dig derinne. 
<sec/>
”Håll! håll! mina herrar,” ropade Martholin med hög och varnande röst: ”när jag besinnar mig, så är också landsvägen en fridlyst plats. Det är ett stort brott att bryta vägfriden. Vi skola söka oss in i något hus ..” 
<sec/>
Nå än se’n? Man får ju icke heller bryta husfriden? Låt oss gå midt ut på åkern!” ropade Snakenborg. 
<sec/>
”På åkern? fy!” sade Martholin. ”Att stå och duellera på en åker bland kokor, fåror, rågstånd och vildsenap!” 
<sec/>
Fatta raskt ett beslut, inföll Åke Thott med gäsande vrede. Ute på en åker ställer jag mig icke. 
<sec/>
”Der har man intet fotfäste bland stybbe och uppkörd mull,” sade fänriken med en kännarblick. 
<sec/>
Ja, mina herrar, jag finner det: jag skall utsöka er ett hus, svarade Martholin. 
<sec/>
”Men husfriden .. hahaha!” sade Snakenborg. 
<sec/>
Om sådan blir endast frågan i hus som bebos, återtog Martholin lakoniskt. Vi skola finna ett uthus, en loge. Der känner lagen ingen husfrid, som kan brytas. Kom! kom! jag ser redan en sådan byggnad der framme. 
<sec/>
Man skyndade bortåt vägen med stor ifver. Snakenborg tillkännagaf allt emellanåt ett knappt återhållbart begär att slåss, hvarigenom han allt mera retade grefve Thott, och underhöll hans vrede i en sådan kokning, att han saknade besinning, och betogs förmågan att inse det försåt, som utlades. 
<sec/>
De öfrige herrarne upptäckte ej det hus, hvartill Martholin ämnade ställa sin kosa. Det var också klart; ty han viste icke sjelf af något sådant. Han ville endast hafva Åke Thott bort från närheten af slottet, hvarifrån undsättning kunde komma. Han kände icke byggningarne i nejden så noga, att han viste, om någon af dem dugde till gömsle. Men han tänkte: under det att vi gå här, hittar jag alltid på någon! Han ville fånga Thotten lefvande; men en duell, som i följd af Snakenborgs vildhet kunde leda till mord, ville han afböja, emedan han ganska väl insåg, att ett sådant, utom största nödfall, ej skulle vara Wefverstedt i smaken. 
<sec/>
Under det de framskyndade på vägen, utbrast von Drachenmilch: ”herrar! vi äro alla kräk; hvarföre rida vi icke?” 
<sec/>
Rida? 
<sec/>
”Ja, jag frågar det? Det ser ut att blifva långt, innan Martholin hittar huset, der vi böra gå in. Vore det då icke skäl att taga våra hästar och rida, så komme vi fortare?” 
<sec/>
Minsann! 
<sec/>
”Fänriken säger något!” 
<sec/>
Men nu äro vi ju redan aflägsnade från hästarne? 
<sec/>
”Någon af oss kan skynda efter dem, medan de andra vänta ett ögonblick.” 
<sec/>
Godt! sade Martholin, som i ögonblicket uppfattade fördelen af denna vändning. Ingen har snabbare och längre ben än von Drachenmilch: vandra hastigt åstad, min hjertans fänrik! efter edra hästar. Frank går efter våra! 
<sec/>
”Det låter väl göra sig,” svarade fänriken; ”men kom ihåg, att våra hästar stå vid en grind mycket längre härifrån, än edra; om således Frank kommer hastigare tillbaka med edra hästar, än jag med de andra, så dröj och invänta mig!” 
<sec/>
Det är gifvet, svarade Martholin. Fort bara! 
<sec/>
Von Drachenmilch och Otto Frank lade i väg på ett ganska flinkt vis. Under tiden stodo Åke Thott, Snakenborg och Martholin stilla; ehuru det icke var lätt för de förra begge, att tillbakahålla utbrotten af den sjudande vreden. 
<sec/>
På återvägen kommo Frank och Hessaren ganska snart till stället, der Gaspolinernes tre hästar stodo. Frank tog dem. Von Drachenmilch skildes nu vid honom, för att gå längre bort, upp till grinden, der hans och grefvarnes hästar voro bundne. 
<sec/>
Frank återkom snart till platsen med de tre förträffliga klippare, han hade att föra, och som utgjorde välfödda, ståtliga kungsgårdshästar, bekomna från Segersta. 
<sec/>
Von Drachenmilch hade ett icke obetydligt stycke väg att tillryggalägga. 
<sec/>
När han ändtligen hann till grinden, förargade det honom att se Kullingehästarne modstulna och med hängande hufvuden. Utom att sjelfva jemförelsen med de ståtliga djur, han nyss skådat, var ofördelaktig för hans stackars hästar, syntes de dessutom äfven vara af ett obeskrifligen tungt humör. 
<sec/>
Just som von Drachenmilch stod och gjorde sina betraktelser öfver bondhästars karakter, och redan hade löst sina betsel, såg han Clas Thott komma gående från slottet. 
<sec/>
”Jag är färdig att följa er!” sade han. 
<sec/>
Godt! skynda er då, min grefve, ropade von Drachenmilch. 
<sec/>
”Hvar är min bror?” frågade grefve Clas förvånad. Han är icke mera här. 
<sec/>
”Nej, det ser jag nog.” 
<sec/>
Han har .. 
<sec/>
”Har han sjunkit?” 
<sec/>
Ånej. 
<sec/>
”Då har han flugit .. hvar är han?” 
<sec/>
Han har gått i batalj; och det skadar icke, att vi begifva oss dit efter. 
<sec/>
”Har han råkat i färd med några?” 
<sec/>
Ja, till min förundran, hafva vi verkligen till sluts här på landsbygden träffat personer, färdiga att slåss. 
<sec/>
”Att slåss?” 
<sec/>
Det kan jag bevittna. 
<sec/>
”Hvad var det för folk?” 
<sec/>
Ett par, tre, af mina förra vänner. 
<sec/>
”Aha. Dem tror jag icke om godt! Är det långt härifrån?” 
<sec/>
Tre eller fyra goda böss-skott. 
<sec/>
”Åke är till fots? Jag ser hans häst här.” 
<sec/>
Ja, han går. Vi gingo begge, när vi oförväntadt kommo i sällskap med desse herrar. Men jag skall hemta hästarne efter till dem. 
<sec/>
”Låt oss icke dröja. Edra förriga vänner, sade ni? Hvilka menar ni?” Åh, jag vet icke hvad jag skall kalla dem. 
<sec/>
Jag gissar de äro af juntans medlemmar?” 
<sec/>
Rätt tänkt. 
<sec/>
”Huru många?” 
<sec/>
Tre. 
<sec/>
”Fort i sadeln! Herr fänrik, ni har begått ett dumt streck, då ni lemnade min bror ensam efter er.” 
<sec/>
Grefven? er bror? Han är så god som två och en half. 
<sec/>
”Men de äro tre, sade ni?” 
<sec/>
Nå ja; två och en half måtte väl kunna slå tre. Det är ej för mycket. Jag vet tillfällen, då jag ensam skött fyra. 
<sec/>
”Men nattjuntans män förena list med styrka. De äro, med er tillåtelse, stora skurkar.” 
<sec/>
Någre af dem äro små. Men det gör lika mycket. 
<sec/>
De sutto nu begge i sadlarne. Von Drachenmilch förde den tredje hästen i tygeln. De jagade af i god traf. 
<sec/>
När de kommo fram till platsen, funno de icke dem de väntade. Det syntes ingen skymt, hvarken af Åke Thott eller af Gaspolinerne. 
<sec/>
”Blitz und Regen! man har ljugit som storljugare!” utbrast von Drachenmilch och såg sig om åt alla kanter. ”Det som har händt, är för oss den största uppmaning att blifva ursinniga!” skrek han; ”men jag svär, att taga en lysande hämnd! en hämnd, som skall lysa lik en ljungeld från Cassel ända till Darmstadt, såsom man säger hos oss: och deruti har man rätt!” 
<sec/>
Rätt! skrek Clas Thott, men först af allt måste vi skaffa reda på dessa afgrundsskurkar, edra vänner, hvilka helvetet utkastat i något ögonblick, då icke en gång det ville hysa dem längre! 
<chapter/>

<chaptername>SEXTIOSJETTE KAPITLET.</chaptername>

<chaptername>FÄNGELSE IMPROMPTU.</chaptername>

<sec/>
Åke Thott hvarken såg, hörde eller kunde tala. 
<sec/>
På landsvägen hade Åke Thott stått midt emellan Martholin och Snakenborg, när de andra begge begifvit sig åstad för att hemta hästarne. Han kastade sina ärliga, men högst vresiga blickar utefter landsvägen, och märkte icke, att de andra vexlade blickar med hvarann. 
<sec/>
Då von Drachenmilch och Otto Frank voro så aflägsnade, att de icke mera sågos, blickade Martholin omkring sig åt alla håll. Han fann landsvägen i detta ögonblick tom från resande. 
<sec/>
”Nu!” sade han halfhögt. 
<sec/>
Snakenborg började genast med ett ursinne utan like svärja och förbanna den stund han råkat i sällskap med grefven, som han skyllde för alla sina olyckor. 
<sec/>
Åke Thott begrep icke hvad han menade, emedan allt hvad han sade, saknade sammanhang. Men orden förfelade dock icke sin verkan, att i hög grad reta honom, och blodet steg honom i ansigtet till den grad, att ögonen skeno helt rödsprängda. 
<sec/>
Martholin drog upp en stor näsduk. ”Begge två är ni ett par så utförskummade karlar att vara heta,” sade han, ”att er make icke gifves; och du, Snakenborg, borde löga dig för att blifva svalare.” I detsamma gick han till diket vid landsvägen, som låg och flöt af det tjockaste vatten. Martholin lade sig på knä utmed dikeskanten; och, så van som han var vid råa och utomordentliga äfventyr, betydde det ingenting för honom, att sticka ned sina händer i vattnet och i blåleran, hvaraf diket öfverflödade. Han grep deraf flera göpnar och lade i sin näsduk. När denna hastigt blifvit fylld med blålera, steg han upp, vände sig till Snakenborg och röt: ”nu, din brinnande krabat! skall jag kyla af dig!” 
<sec/>
Knappt hade Martholin yttrat dessa ord, förrän han upplyfte sin stora näsduk med begge händerna, och kastade den med hela sitt våta innehåll öfver ansigtet på Åke Thott, hvilken minst af allt väntade detta anfall, då det var till Snakenborg Martholin hade vändt sig med sitt hotande tal. Blåleran slog sig som kitt omkring alla hans anletsdrag, betäckte hans ögon, och hade så när betagit honom andedrägten genom att nära tilltäppa både näsa och mun. Grefven var ur stånd att hemta sig från sin förvåning. Ögonblickligt vardt det nu klart, att Martholin endast nyttjat den finten att tilltala Snakenborg, för att derigenom afvända grefve Thotts uppmärksamhet från sig sjelf. Åke var nära att falla omkull, på en gång bemäktigad af den djupaste förargelse öfver att känna sig mål för ett så löjligt anfall, och tillika af plågan att ej kunna se, och blott med möda kunna andas. Snakenborg var icke sen, att fatta och hålla hans begge armar, under det att Martholin knöt näsduken i knut bak i hans nacke. Han stod der nu värre än en blindbock. Martholin öppnade på näsduken framtill allenast så mycket, att andedrägten kunde hemtas genom näsan; men kring öronen hade den mjuka, lena och smidiga blåleran slagit sig så tätt, att grefve Åke ej hörde det ringaste. I munnen sattes en kafle, i hast hopvriden af en annan näsduk. 
<sec/>
Frank kom nu ridande med de tre Segerstahästarne. Martholin blickade skarpt utåt vägen, för att efterse, om von Drachenmilchs återkomst ännu skulle vara att befara. Men han sågs icke till. 
<sec/>
”Han kan ej ännu hafva hunnit, men är snart efter oss!” sade Martholin; ”fort i sadeln!” 
<sec/>
Otto Frank, som i längd och krafter nära kunde mäta sig med Åke Thott, tog, med de andre begges biträde, grefven upp i sadeln till sig, der han höll honom i sin famn. Snakenborg band som hastigast hans händer, och Martholin slog en rem om hans fötter. Derefter hoppade de opp i sadeln på sina egna hästar. Nu bar det utaf på fyren. 
<sec/>
När Martholin, som anförde tåget, kommit på landsvägen så långt som till postmästarens stuga, utanför den östliga ändan af parken, bad han de andra två hålla litet med sina hästar, under det att han sjelf steg af och gick in. 
<sec/>
Martholin fann den hederlige och godmodige postmästaren i det yttre rummet; och han tilltalade honom: ”min bästa herre! nöden har ingen lag, och jag anhåller hos er, å herr generalauditören Wefverstedts vägnar, om logis på en liten stund för en sjuk. Det är en af auditörens slägtingar, som, anfallen af en häftig sinnesyrsel, begifvit sig bort från Segersta, och nu af oss blifvit igenfunnen i ett dike, dit den olycklige i en paroxysm af raseri kastat sig. Vi hafva endast med stor möda lyckats draga upp honom derutur.” 
<sec/>
Postmästaren var genast beredd att efterkomma en mans önskan, som talade på generalauditörens vägnar, denne mäktige herres, under hvars befäl hela Ekolsund stod, och hvilken postmästaren sjelf nästan räknade som förman. Han anvisade den fremmande ett af sina rum. 
<sec/>
Martholin gick ut till sina kamrater. Åke Thott hvarken såg, hörde eller kunde tala. Han utstötte visserligen hemska, vilda ljud, ej olikt ett qväfdt vrålande; men postmästaren lyssnade endast derpå med skakningar på hufvudet. När han såg hans händer och fötter bundna, kunde han begripa, hvilken stor grad af ursinnighet här varit för handen. Men såsom en god och vis rådgifvare, ville han likväl göra Martholin uppmärksam på det mindre fördelaktiga, att hafva en näsduk så tätt knuten om den sjukes ansigte och hufvud. 
<sec/>
”Häruti har ni fullkomligt rätt,” svarade Martholin, ”men vi kunde i hastigheten ej göra någon bättre förbindning kring den olyckliga herrns hufvud som han under fallet i diket skadat så betydligt, att det måste omlindas.” 
<sec/>
Hvilken händelse! Han har smutsat ner sig alldeles förbålt! sade postmästaren, med en blick på grefvens leriga kläder. 
<sec/>
Martholin var ganska angelägen, att icke dröja med grefvens inbärande. Han kunde hvarje ögonblick hafva att vänta ankomsten af den Hessiska fänriken, som säkert icke skulle förstå sig på skämt. 
<sec/>
Så fort derföre Åke Thott blifvit införd i ett rum, der han öfverlemnades åt Snakenborgs vakthållning, skyndade Martholin till hästarne, förde dem från vägen och band dem vid en sida af huset, der de icke kunde ses af förbifarande. Derpå gaf han Frank befallning, att genast rida utför till Segersta, och tillsäga rättaren om en hövagn, som borde ankomma så fort som möjligt. Otto Frank svängde sig upp på sin häst, och aflägsnade sig i fyrsprång. Han for öfver den lilla bron vid Hjelstavikens utlopp, der man nu betalar penningar, men fordom reste för intet; och begaf sig snart derefter åt höger fram till Segersta, der han, utan att särskildt besvära generalauditören, snart bekom det han önskade. 
<sec/>
Under allt detta var det, som von Drachenmilch och Clas Thott ankommit till platsen på landsvägen, der den förre med skäl väntade sina efterlemnade kamrater. Han och gref Clas sågo sig om åt alla kanter: förgäfves. Sedan de alltså funnit sig narrade, och utöst alla de förbannelser, de för tillfället ansågo lämpliga, beslöto de att utan all vidare kringskådning fortsätta ridten. De satte af i sporrsträck utefter landsvägen, och kommo snart till det lilla postmästarhuset, hvilket de förbiforo, utan att deråt lemna den ringaste uppmärksamhet. 
<sec/>
När de hunno till bron öfver Hjelstavikens utlopp, träffade de en åkande, som höll och vattnade sina hästar. Denne måste väl hafva varit här någon stund, tänkte grefve Clas, och frågade honom, om han icke nyss sett fyra män till häst rida förbi. 
<sec/>
Mannen runkade på hufvudet till nekande tecken. 
<sec/>
”Men hör, von Drachenmilch!” sade grefve Clas, ”är ni säker på, att de voro fyra?” 
<sec/>
Jag vet, att jag såg Martholin, Snakenborg och en dessutom, hvars namn jag icke har mig bekant, men som jag nu räknar för en lika stor skurk. När jag härtill lägger er bror, så måste det göra fyra. 
<sec/>
”Men min brors häst föra vi med oss. Huru har Åke då i hast kommit derhän, att rida? Såg ni, om de der karlarne hade någon reservhäst med sig, utom dem de sjelfve begagnade?” 
<sec/>
Jag varseblef endast tre hästar derborta vid stenmuren, svarade fänriken. 
<sec/>
”Huru vill ni då förklara detta?” 
<sec/>
Förklara? 
<sec/>
”Ja.” 
<sec/>
Jag har aldrig förklarat något, och tänker icke heller nu göra det. 
<sec/>
”Men säg mig, herr fänrik, huru hänger det egentligen ihop med hela historien? Ni behagar väl icke drifva ..” 
<sec/>
Clas Thott påminde sig från eldsvådsnatten, att den Hessiske fänriken tillhört motpartiet, ehuru han sedan genom händelsernas föranledande kommit på Thottarnes sida. Dessa herrar, om hvilkas ankomst von Drachenmilch nu talade, utgjorde då hans vänner. Grefve Clas viste således ett ögonblick icke hvad han skulle tänka om saken. Likväl förekom honom fänriken så bottenärlig, att det knappt var möjligt att misstänka en sådan man. 
<sec/>
Vid de sista ord, Clas Thott fällde såg Hessaren på honom. ”Hvad menar ni?” sade han; ”en bra karl talar ej till hälften!” 
<sec/>
Jo, jag menar, svarade grefven, att den här tilldragelsen, sådan ni förtäljer den för mig, är mig så obegriplig, att .. 
<sec/>
”Jag skall säga grefven,” inföll von Drachenmilch med högt allvar: ”alltsammans härleder sig från den onde fienden.” 
<sec/>
Hvad menar ni med det? 
<sec/>
”Jo, det var på samma sätt med eldsvådan i den der underliga gränden – Diderifix, såsom de säga – och hvilken den onde fienden också tillställde. Martholin var äfven då med. Och jag börjar taga för säkert, att så fort den karlen visar sig, har jag att räkna på f-n bakom honom.” 
<sec/>
Nå godt. Men i alla fall måste väl min bror hafva tagit vägen någonstans: han kan väl icke hafva sjunkit. 
<sec/>
”Jo, det är hvad jag tror.” 
<sec/>
Har han sjunkit? 
<sec/>
”Utan tvifvel.” 
<sec/>
Ner i jorden? 
<sec/>
”Jag vet icke, ner i hvad man eljest skulle kunna sjunka.” 
<sec/>
Man kan komma i vattnet. 
<sec/>
”Men der vid vägen fans ingen sjö.” 
<sec/>
Låtom oss ej borttaga tiden med onyttigt tal, herr fänrik: jag måste hafva reda på min bror, och jag håller mig till er. Ner i jorden har han med visshet icke kommit. Långt hellre har han flugit genom luften. 
<sec/>
”Genom luften, herr grefve? nej. Endast käringar fara den vägen: och äfven de blott skärthorsdagsnatten.” 
<sec/>
Men begriper ni icke, att man far genom luften, när man rider fram på en eldig häst? 
<sec/>
”Det kan vara sant. Men grefve Åke Thott hade ingen eldig häst. Hans klippare för jag här i betslet: och han är så utan eld, att jag knappt får honom ur fläcken längre, och jag ger honom f-n.” 
<sec/>
Hörpå, det faller mig någonting in. Bror Åkes afsigt var, att begifva sig till en gård, vid namn Segersta, der han skulle träffa en viss herr Wefverstedt. Troligen har han farit dit, ehuru jag icke kan förklara hvarken på hvad sätt han gjort det, då hans häst är qvar här, ej heller hvarföre han skulle göra det utan vårt sällskap, som han förut ganska gerna såg. Det bästa blir, att vi rida dit. 
<sec/>
”Segersta? jag har hört talas derom.” 
<sec/>
Clas Thott vände sig ånyo till mannen vid bron, som nu slutat vattnandet af sina hästar, och stod i begrepp att betsla upp dem. ”Ni har då alldeles icke sett någon rida förbi här, min vän?” sade han. 
<sec/>
Någon, jo. En red här nyss. 
<sec/>
”En?” 
<sec/>
Ja, en ja. Men ni frågade ju ihjons om fyra? 
<sec/>
”Vi gjorde så. Men nu tacka vi Gud, om vi åtminstone få reda på en. Hur såg han ut?” 
<sec/>
Som folk. 
<sec/>
”Var det en liten, kort karl?” 
<sec/>
Nej vasstre. 
<sec/>
”Lång? mycket lång?” 
<sec/>
En lång, svartmuskig räckel var det. 
<sec/>
”Det slår in på Åke. Gick han, eller red han? 
<sec/>
Han red, vet jag. 
<sec/>
”Hvartåt?” 
<sec/>
Vägen fram. 
<sec/>
”Ah .. kanske bonden menar den der enspännaren eller postiljonen, hvilken for om oss, då vi lemnade Kullinge,” sade grefven till von Drachenmilch. ”Är det en stund sedan?” fortfor han till bonden. 
<sec/>
Nej, det var just nyss. 
<sec/>
”Alldeles nyss?” 
<sec/>
Ja, straxt innan herrarne kommo. Jag tror nästan han synes ännu. 
<sec/>
Bonden pekade framåt Segerstahållet. 
<sec/>
Nå, då kan det icke hafva varit enspännaren,” sade Clas Thott. 
<sec/>
Men, inföll fänriken, er bror skulle då i hast hafva blifvit ensam. 
<sec/>
”Ja, hvarför icke?” 
<sec/>
Det förefaller mig omöjligt, ty han skulle gå i duell med de der Stockholmsherrarne. 
<sec/>
”Hvad säger ni? i duell? Och det har ni icke nämt förrän nu!” 
<sec/>
Ja, hvad var det också att tala om? Grefve Åke och von Snakenborg hade råkat i tvist, och ville ränna värjan genom hvaran: det var alltihop. 
<sec/>
”Nå, än se’n?” 
<sec/>
Martholin skilde dem åt, och ville att de skulle slåss på ett mera passande ställe, än på landsvägen, som han påstod vara frid .. fridsam .. fridlyst, eller någonting hvad det heter. 
<sec/>
”Det har sin riktighet. Landsvägar äro fridlysta.” 
<sec/>
Så? det skulle då ej vara i sin ordning att slåss hvar som helst? Och landsvägen skulle ej finna sig hedrad deraf? Men lika mycket: i Sverige får man ej räkna på något förnuft, och jag säger numera ingenting. Med ett ord: de skulle söka sig ett hus, der de kunde gå in och slåss. 
<sec/>
”Ett hus?” 
<sec/>
Ja, så var Martholins förslag. 
<sec/>
”Ni förundrar mig mer och mer, herr fänrik.” 
<sec/>
Nyss ville ni ju hafva förklaring? 
<sec/>
”Nå ja, men på det sättet skulle vi ju hafva att söka min bror i någon byggning, men icke på landsvägen?” 
<sec/>
Det är min fulla tanke. 
<sec/>
”Då kunde det icke hafva varit han, som efter bondens utsago red öfver bron?” 
<sec/>
Nej. Ånej. Den, som red öfver bron här, så der helt nyss .. 
<sec/>
”Säg ut, hvad tror ni?” 
<sec/>
Det var visst ingen annan än den onde fienden sjelf, som begaf sig sin väg, hals öfver hufvud, sedan han ställt till allt detta. 
<sec/>
”Så; äro vi nu här igen.” 
<sec/>
Hvar skulle vi eljest vara? 
<sec/>
”Så fort något förefaller, som ni icke begriper, är det genast djefvulen, som förorsakat det.” 
<sec/>
Säg då sjelf, hvem annars gör obegripligheter? 
<sec/>
Grefve Clas vände sig omkring på hästryggen, såg åt alla kanter, och sade: 
<sec/>
”Jag grubblar så att jag kan dö: att rida till Segersta är oklokt, i fall min bror skulle befinna sig i något hus här i grannskapet, kanske i de värsta skurkars händer, hvilkas råa tillgrepp jag ganska väl påminner mig från Kungshatt; men att icke rida till Segersta, är äfven illa, i fall han just der skulle som bäst behöfva oss.” 
<sec/>
Herr grefven har fullkomligt rätt. Intetdera duger. 
<sec/>
”Hvilket beslut skola vi då fatta?” 
<sec/>
Vi skola icke stanna på den plats, der vi nu sitta. 
<sec/>
”Det bästa blir, att vi rida tillbaka till Ekolsund, och derifrån sätta folk i rörelse. Då dessa riksdalers-skurkar äro i farten, förehafva de säkert någonting gement, kanske af vidt utseende slag: man måste uppsöka dem, och stäfja dem i deras planer.” 
<sec/>
Vissare är ingenting. 
<sec/>
”Ifrån Ekolsund får jag lätt ett ilbud till Segersta.” 
<sec/>
Hittade jag dit, så for jag sjelf för att tjena grefvarne med min person. 
<sec/>
”Ni säger något! gör det, von Drachenmilch! På det sättet kunna vi uppfylla begge ändamålen. Är min bror vid Segersta, så bistår ni honom der; och skulle han befinna sig här i nejden, så blir jag hans trogna stöd. Jag skall genomforska hvart hus. Jag känner Åke af gammalt, och sist sedan händelserna vid Kungshatt och Drottningholm; han är stark som en björn, men låter lätt lura sig, och är då svagare än ett barn genom sin ohändighet och omdömesbrist.” 
<sec/>
Jag rider mycket gerna till detta Segersta, som jag aldrig sett, och till någon herr Wefverstedt, som jag aldrig skådat, svarade Hessaren. Jag skall efterforska grefve Thott, var viss derpå. Men peka, åt hvad håll jag bör rida. 
<sec/>
”Jag känner icke vägen sjelf. Åt den der sidan skall Segersta vara, så mycket vet jag,” sade grefve Clas och betraktade venstra stranden af viken nedanför bron. 
<sec/>
Så. Nå, då hittar jag väl. Militärer behöfva aldrig på rekognosceringar veta mera än väderstrecket, så göra de sig väg sjelfva. Farväl! 
<sec/>
”Farväl och lycka till, min fänrik!” 
<sec/>
De begge kavaljererne nickade ett vänligt och godt afsked åt hvarann; hvarpå de svängde om sina hästar åt hvar sitt håll. Clas Thott emottog sin brors häst, som von Drachenmilch förut fört i betslet bredvid sin. Hans afsigt var, att först rida upp till slottet och der lemna ifrån sig denna besvärliga fyrbenta följeslagare, samt sedan genast begifva sig ut på efterforskningar. Han verkställde detta också genast. Under det att von Drachenmilch försvann ur synkretsen på det ena hållet, skyndade Clas Thott upp till Ekolsunds gård, der han nu för andra gången, efter ett litet uppehåll, ingick och samtalade med sin älskade vän. Det gladde Marie Susanne att så snart återse honom; men då hon frågade honom om orsaken till hans snara och oförväntade återkomst, berättade han om sin brors plötsliga undankommande, och om sitt beslut, att genast resa ut och uppsöka honom. 
<sec/>
Medan allt detta förehades, hade Otto Frank hunnit till Segersta, och derifrån bekommit en parvagn, till hälften fylld med hö, såsom Martholin befallt. En dräng körde vagnen, och Frank red framföre. Vägen emellan Segersta och Ekolsunds postgård är icke alltför lång. Han framkom hit utan att hafva mött von Drachenmilch, som, utan kunskap om den kortaste vägen, svärmade omkring i nejden på vinst och förlust. 
<sec/>
Martholin hade hela tiden haft ett ganska vaksamt öga på landsvägen, som han iakttog från ett fönster i postmästarens byggning. När han för en stund sedan varseblef huru Clas Thott och den Hessiska fänriken redo förbi, kunde han knappt hålla sig från att skratta; men då han såg grefve Clas litet derefter återkomma ensam, steg hans fröjd i höjden, emedan han nu märkte, att äfven dessa begge kavaljerer skilts ifrån hvarandra. Nu skall det blifva en lätt sak att öfvermanna dem, hvar för sig, sade han till sig sjelf. 
<sec/>
Frank stannade utanför porten, och hövagnen jemte honom. Martholin gick in till Snakenborg, som bevakade fången i det impromtufängelse, han och hans vän så egenmäktigt vetat bereda honom. Utan barmhertighet hade Snakenborg bundit Åke Thotts armar och händer med änn starkare band än förut; och Martholin tillade nu goda råd om fötternas ytterligare fängslande. I denna bedröfliga ställning bars grefven ut ur rummet, och sattes i hövagnen. Man öfverhöljde honom icke med hö; men gjorde likväl en så djup grop, att, när Åke Thott blifvit nedpackad deruti, kunde ingen förbifarande märka, att en menniska fördes i lasset. Den goda postmästaren var sjelf behjelplig i företaget, beklagade den stackars sinnessjuke, och berömde mycket den kloka omsorgen att hafva skaffat ett åkdon, deruti han så mjukt och beqvämt kunde föras hem. 
<sec/>
Martholin och Snakenborg togo ett afsked af honom, som han med värme besvarade, och bad derjemte om sin ödmjuka helsning till generalauditören. Martholin, Snakenborg och Frank reste af med sin fånge. 
<sec/>
Sedan en stund förflutit, och hvarken hövagn eller ryttare mera syntes från postmästarens hus, kom grefve Clas Thott ridande åt detta håll ånyo. Han hade lemnat slottet, och redan gjort besök i närliggande hus och framför allt lador; emedan han från Hättan på Kungshatt påminde sig, att det djerfva riksdalersfolket hade för sed att sky ingenting, och väl kunde hafva narrat in hans bror i något uthus, för att der öppna tvist och batalj med honom. Förgäfves. Clas Thott upptäckte ej minsta spår. 
<sec/>
Då han landsvägen framåt kom till postmästarens boning, ansåg han klokt att äfven här stiga in och fråga sig för. Han kunde väl ej föreställa sig möjligheten, att i ett ordentligt och godt hus träffa de onda vildbasare han efterletade; men postmästaren förmådde kanske gifva honom några upplysningar. Han steg in. 
<sec/>
”Jag kommer i ett besynnerligt ärende,” sade han, när han träffade värden. 
<sec/>
Välkommen: var så god och stig in! svarade han. Med hvem har jag äran tala? Förmodligen efterhöras bref? 
<sec/>
”Visserligen nyheter, men icke bref, min herre.” 
<sec/>
Bref bruka innehålla nyheter, fast icke alltid goda, genmälde den hederliga, rödlätta och en smula fetlagda mannen. 
<sec/>
”Icke alltid goda? nej, minsann. Sådana nyheter kan man till och med få utan bref.” 
<sec/>
Ganska sant! Min herre kommer från slottet, såsom jag ser; och är .. 
<sec/>
”Mitt namn är grefve Thott.” 
<sec/>
Grefve Thott? Allraödmjukaste tjenare! 
<sec/>
”Jag kommer för att göra herr postmästaren en besynnerlig fråga; och jag vet knappt huru jag rätt skall begynna .. ” 
<sec/>
Har någon olycka händt på slottet? 
<sec/>
”Nära nog så.” 
<sec/>
Jag förskräcks .. riksgrefvinnan .. jag vet, att hennes helsotillstånd icke varit det bästa. 
<sec/>
”Om henne talar jag icke nu. Jag önskade veta, om herr postmästaren sett några personer i duell här nära vid?” 
<sec/>
I duell? Gud bevare mig! 
<sec/>
”Icke alls?” 
<sec/>
Som jag säger: dueller åser jag aldrig; jag kunde blifva kallad till vittne i ett högst ohyggligt förhör. Det är ej min sak, herr grefve. Jag har den grundsatts, att menniskor icke böra döda menniskor. 
<sec/>
”Har herr postmästaren ej nyligen sett några personer?” 
<sec/>
Jo bevars. 
<sec/>
”Hvilka?” 
<sec/>
Jag glömde efterfråga deras namn. 
<sec/>
”Det har då verkligen några varit här?” 
<sec/>
Ja visst; helt nyss. 
<sec/>
”Och de slogos?” 
<sec/>
För ingen del. 
<sec/>
”Men de tvistade likväl?” 
<sec/>
Visst icke. 
<sec/>
”Åtminstone kan jag ej tro, att de voro goda vänner?” 
<sec/>
Jo säkert. De voro de bästa vänner i verlden: hjelpsamma, omtänksamma, på allt sätt förträffliga. 
<sec/>
”Min Gud! då var det icke dem jag söker.” 
<sec/>
Herr grefven söker några? 
<sec/>
”Ja! några utförskummade skälmar.” 
<sec/>
Hvad hör jag? elaka menniskor? 
<sec/>
”Jag letar efter två, tre de värsta ..” 
<sec/>
Rackare? 
<sec/>
”Spetsbofvar af första sorten.” 
<sec/>
Men hvad skall herr grefven med dem? Jag får säga, att jag för min del letar aldrig efter dylika. Jag nästan undflyr dem. Det är minsjäl min grundsatts. 
<sec/>
”Gud! huru skall jag finna dem?” 
<sec/>
Jag begriper icke det. Jag får säga, att jag känner inga elaka menniskor; och jag tror, att rackare gifvas icke alls här i orten. 
<sec/>
”De, som jag söker, höra också ej till orten.” 
<sec/>
Det är en annan sak. 
<sec/>
”Herr postmästaren skall veta, att min bror befann sig bland dem.” 
<sec/>
Oerhördt! bland spetsbofvarne? och dock en grefve Thott! 
<sec/>
”Jag fruktar, att de innästlat honom genom ett listigt påfund, för att döda eller fånga honom.” 
<sec/>
Här voro nyss trenne medlidsamma menniskor, utsände från generalauditören på Segersta, för att hemta tillbaka en stackars sjuk, som i ett anfall af yrsel sprungit hemifrån. 
<sec/>
”Jag beklagar! en sjuk? från Segersta?” 
<sec/>
Ja. 
<sec/>
”Hvem var det? en af generalauditörens slägtingar?” 
<sec/>
Jag tror nog. Han hade lupit från gården, och i sinnesoro kastat sig i ett lerigt dike. Också såg han ut derefter, Store Gud! 
<sec/>
”Hvar hade den olyckan tilldragit sig?” 
<sec/>
Här bredvid, sade man mig. 
<sec/>
”Här bredvid? och helt nyss?” 
<sec/>
Ja; man for härifrån för en handvändning sedan. 
<sec/>
”Man for? Man åkte således?” 
<sec/>
Den sjuke återfördes i en vagn: det var till och med en hövagn. Men männen från Segersta voro till häst. 
<sec/>
”Ah .. huru många voro de, sade herrn?” 
<sec/>
Tre; jemt tre. 
<sec/>
”Min Gud! tre? Tänk, om det skulle kunna vara .. Men den sjuke, åkte han?” 
<sec/>
Nej; hit kom han i en högst eländig och beklaglig ställning. Han fördes i famnen på en af ryttarne, hvilken höll honom framför sig på sin häst. 
<sec/>
”Så?” 
<sec/>
De skickade sedan efter en vagn, och läto honom åka inbäddad i den. 
<sec/>
”Men hvad sade den sjuke sjelf?” 
<sec/>
Ingenting. 
<sec/>
”Hvad? ej det minsta?” 
<sec/>
Jag försäkrar, att han teg fullkomligt. 
<sec/>
”Då kunde det ej hafva varit min bror!” 
<sec/>
Jag såg ej en gång hans ansigte. 
<sec/>
”Det var besynnerligt! hvarföre såg ni ej hans ansigte, herr postmästare?” 
<sec/>
Han hade en näsduk knuten om hufvudet, som tillika dolde det mesta af anletet; han kunde knappast mer än hjelpligen andas. 
<sec/>
”Hvarföre bar han denna bindel?” 
<sec/>
Emedan han rysligt skadat sig i fallet. 
<sec/>
”Ha! jag anar något ..” 
<sec/>
Ja; det är ganska ohyggligt. Jag har knappt någonsin bland menniskor sett en mera nerlerad person. 
<sec/>
”Hade han ler på sig? Hvad menar herr postmästaren med det?” 
<sec/>
Jag menar blålera. 
<sec/>
”Ni skämtar?” 
<sec/>
Jag skämtar aldrig med sådant. 
<sec/>
”Här har bestämdt föregått någonting helt annat, än herrn förmodar.” 
<sec/>
Hvad menar grefven? 
<sec/>
”Jag tror att .. jag vet icke hvad jag skall säga: men det synes mig högst misstänkt.” 
<sec/>
Jag skulle också mycket gerna vilja misstänka någonting. Hvad gissar grefven? 
<sec/>
”Jag kan ej yttra mig vidare; men jag måste eftersätta den der vagnen.” 
<sec/>
Ingenting är lättare. De kunna ej vara långt komna. 
<sec/>
”Men jag begriper icke, huru de kunde säga sig vara af Wefverstedts folk. Kände herr postmästaren igen någon af dem från Segersta gård?” 
<sec/>
Nej, det gjorde jag icke. Och när jag tänker efter, så är det besynnerligt; ty jag har dock eljest väl reda på Segerstaboerne. 
<sec/>
”Var det icke tilläfventyrs tre Stockholmare?” 
<sec/>
Stockholmare? Från hofvet? nej. De buro ej hoflakejuniformer. 
<sec/>
”Åh, det begrips.” 
<sec/>
Det är sant: vänta! drängen, som kom med hölasset, kände jag igen, och det var en sannfärdig Segerstakarl. Då måste ju också de andra förskrifva sig derifrån? ty de och drängen voro bekanta. 
<sec/>
”Skulle Wefverstedt vara öfverens med dessa bofvar? Kan det vara möjligt? Detta döljer en förfärlig intrig, eller också har jag helt och hållet bedragit mig. Farväl, herr postmästare! jag måste begifva mig efter dessa ädelmodiga sjukväktare!” 
<sec/>
Clas Thott lyfte på hatten och nickade åt postmästaren, hvilken med en djup bugning besvarade hans artighet. 
<chapter/>

<chaptername>SEXTIOSJUNDE KAPITLET.</chaptername>

<chaptername>SKOGSHUSET.</chaptername>

<sec/>
Är det icke sant, att herr grefven misstänker mig? 
<sec/>
Clas Thott sprängde med raskt traf af på vägen, och kom snart ånyo till den lilla bron öfver Hjelstavikens utlopp, der han för ej längesedan befann sig med von Drachenmilch. Jag skulle nu hjertligen önska, att jag hade honom vid min sida, tänkte han; jag undrar, om denna tappra officer kan vara långt borta? 
<sec/>
När grefven kommit öfver på andra sidan, stannade han ett ögonblick med sin häst, för att se sig om. Han kunde ingen von Drachenmilch upptäcka. Men längst bort mot skogskanten på en liten väg, som gick åt höger, tyckte han sig upptäcka en hövagn, som kördes af en dräng, och vid hvars sida några ryttare skönjdes. 
<sec/>
Der har jag dem! sade Clas Thott till sig sjelf. Det må nu vara hvilka som helst, så måste jag begifva mig dit, för att undersöka och fråga 
<sec/>
Han red således åt det hållet. Han märkte på afstånd åtskilliga arbetare ute på åker och äng, hvilket gladde honom, i händelse af en öfverrumpling. 
<sec/>
Han upphann likväl icke hövagnen förrän den redan var kommen inom skogskanten, och med god fart begaf sig allt djupare mellan träden, som här temligen tätt omgåfvo vägen. 
<sec/>
Clas Thott var ganska nära det ridande sällskapet, innan han fick en skymt af deras anletsdrag. Nu vände sig en af dem tillbaka, och grefven erfor, ej utan häpnad, att det måste vara en af de personer, han sett antingen vid eldsvådan eller i Riksdalershuset. 
<sec/>
Han såg sig om, och märkte, att han redan kommit ur sigte af folket på åkern och ängarne. Nu kall blod! tänkte han. 
<sec/>
Ett ögonblick var han färdig att vända om, för att rida tillbaka och samla folk, sedan han af hvad han redan sett, ansåg sig kunna vara förvissad om saken. Men i detsamma närmade sig en af det ridande sällskapet på sin häst, och vände sig till honom med dessa ord: 
<sec/>
”Misstar jag mig icke, så har jag den äran att se framför mig herr grefve Thott; och ingenting skulle jag i detta ögonblick kunna räkna för en lyckligare händelse.” 
<sec/>
Det var Martholin som yttrade detta med den hederligaste uppsyn. Han var också en af de tre, som Clas Thott minst misstänkte, emedan han icke påminde sig honom. Han svarade således: 
<sec/>
Min herre har ej misstagit sig. Hvad rör frågan? 
<sec/>
”Herr grefven kommer oändligen väl till pass, ty ingen kan vara närmare, än herr grefven sjelf, att bistå oss ..” 
<sec/>
Bistå er? hvad vill det säga? 
<sec/>
”Jo, kort sagdt, vi hafva träffat herr grefvens bror. Han befinner sig derframme i hövagnen. Hans tillstånd är icke godt; och ingen kan vara närmare än herr grefven, att ..” 
<sec/>
Min bror? sade Clas Thott högt. Detta slog visserligen in med hans egen förmodan; men det förvånade honom att finna den fremmande med så mycken öppenhet omtala detta. Skulle det till sluts ligga sanning till grund för postmästarens berättelse? tänkte han. Han närmade sig derföre med sin häst till den ryttare, som öppnat samtalet med honom, och upprepade ännu en gång: min bror, säger ni? 
<sec/>
”Ja,” fortfor Martholin. ”Det är ingen annan än herr major Åke Thott jag talar om; och han befinner sig derframme i vagnen, nerbäddad i höet; jag ansvarar herr grefven för hvad jag säger.” 
<sec/>
Nå, af hvad orsak befinner han sig der? 
<sec/>
”Han är sjuk, eller, egentligen taladt, högst eländig.” 
<sec/>
Huru har han blifvit så eländig, min herre? utbrast Clas Thott och blickade skarpt på sin medtalare. 
<sec/>
”Åjo, det kan jag väl berätta,” inföll den andre. ”Men jag skall uppriktigt säga, att jag fruktar grefven tror mig icke. Vi hafva haft den olyckan, eller lyckan, hvilketdera jag skall kalla det, att af herr grefven blifva kända under omständigheter, lysande visserligen, men kanske ej ändå fullt klara för oss, åtminstone icke i herr grefvens tankar. Är det icke sant, att herr grefven misstänker mig? eller dock ej har den bästa föreställning om mig?” 
<sec/>
Ni bedrar er icke i den tanken, min herre. 
<sec/>
”Nåväl, säg mig då, om ni, hindrad af personlig hätskhet mot mig eller mina vänner här, vill låta bli att bistå er egen bror i ett kanske för sjelfva hans lif farligt ögonblick?” 
<sec/>
Tvärtom, det är hvad jag både vill och ämnar. Hvaruti består saken? 
<sec/>
”Jag kan icke sjelf fullkomligen säga hvad det rör,” svarade Martholin. ”Jag och ett par af mina vänner voro stadda på en resa i denna trakt, och färdades ganska fredligt fram ..” 
<sec/>
Derom är jag nästan alldeles örvertygad! inföll Clas Thott med en dragning på munnen. 
<sec/>
”Herr grefven skall vara af den godheten och höra mig till slut,” sade Martholin med en ärlig och något förolämpad mans hela allvar. ”Grefven och vi hafva stått i spändt förhållande till hvarann men deraf följer icke, att vi nödvändigt skola göra hvarann orätt i allting. För öfrigt begriper jag icke, hvad grefven menar med sin spefulla blick. Grefven må tänka om mig och mina vänner hvad han behagar i och för eldsvådan, så är det likväl nu frågan om något helt annat, ja, om någonting motsatt, nemligen vatten, hvari grefvens bror varit på väg att omkomma.” 
<sec/>
Hm, tänkte Clas Thott, detta sammanstämmer ej så illa med postmästarens ord. Men hans berättelse härflöt kanske blott från dessa herrars utsago. Nåväl, vatten alltså? svarade han högt. 
<sec/>
”Vatten, ja; lerigt vatten till och med: är det passande mål för skämt?” 
<sec/>
Stundom. 
<sec/>
”Men om ens egen bror fallit deri ..” 
<sec/>
Än se’n? 
<sec/>
”Och man träffar dem, som tagit sig mödan att draga upp honom derur, bör man då bemöta dem ..” 
<sec/>
Som de förtjena, utan tvifvel. 
<sec/>
”Herr grefven hade kanske hellre sett, att jag och mina vänner tänkt så här: låt den besten ligga der: det är en af våra fiender! – Nu, för att vi tänkte motsattsen, för att vi sade till hvarann: låt vara, att han varit vår ovän: i nödens stund böra vi likväl hjelpa honom! så få vi här den tacken, att hans egen bror ser oss med sneda ögon.” 
<sec/>
Martholin yttrade detta med en vrede, full af redlighet. 
<sec/>
Något träffad, svarade Clas Thott: jag skall tro er, min herre, om ni närmare beskrifver för mig ett par omständigheter. Var min bror ensam, när ni fann honom? 
<sec/>
”I diket var han ensam,” svarade den andre. ”Men en officer, vid namn von Drachenmilch, som jag personligen något känner, såg jag med hastiga steg vandra bort på vägen från stället, der er bror låg.” 
<sec/>
Hvad? utbrast Clas Thott. Att von Drachenmilch var i Åkes sällskap, det vet jag .. 
<sec/>
”Nå, har ni ej sjelf sedan träffat den Hessiska fänriken? Han kunde bäst upplysa er af hvad anledning er bror kommit i vattnet: såvida han vill nemligen. Men Hessaren torde hafva sina orsaker, att ej just afgifva den berättelsen i sanna ordalag; och det är klart, att man skall tro en Tysk mera än sina egna landsmän!” 
<sec/>
Skulle von Drachenmilch kunna hafva ljugit för mig? sade Clas Thott för sig sjelf. Hörpå, min herre! ropade han och nalkades Martholin allt närmare, ni känner ju den der utländska kavaljeren? 
<sec/>
”Jo, gör jag så,” genmälde Martholin med antagen liknöjdhet, under det han lät sin häst skrida allt närmare hövagnen, dit Clas Thott nu också drog sig, i det tåget kom allt mer och mer in i skogen. 
<sec/>
”Jag måste väl känna den karlen,” fortfor Martholin, ”då han, liksom jag, tillhör nattjuntan. Och om någon kan räknas som fiende till er, så måste det vara han, menar jag.” 
<sec/>
Det är sant, att von Drachenmilch velat duellera med mig .. 
<sec/>
”Nå ja. Och han är personlig fiende till er bror, major Thott, det måste ni väl veta, då majoren i honom sett första upphofvet till den förb–de eldsvådan, för hvilken andra sedan fått skulden .. ty hvar finnes sanning? Ha, det är absurdt att lefva numera!” 
<sec/>
Det är ganska visst, att von Drachenmilch befann sig i en rätt misstänkt ställning till elden den der natten, sade grefve Clas, och att min bror måhända erfarit åtskilligt derom. 
<sec/>
”Har ni aldrig hört Hessaren yttra ovänligheter mot er bror?” 
<sec/>
Nej, tvärtom. 
<sec/>
”Då är Tysken mera slipad, än jag väntat af honom.” 
<sec/>
Det enda jag, till och med just i dag, sport, är, att von Drachenmilch beklagade sig öfver bristen på tillfälle till strider härute på landet. 
<sec/>
”Der har ni härftråden. Och han var en stund ensam med er bror, Åke Thott?” 
<sec/>
Ja, han och min bror spatserade tillsammans i Ekolsunds park på en stund, medan jag var uppe i slottet. 
<sec/>
”Så. Då tycker jag det vore mera skäl för er, att vända edra gemena tankar emot den troliga gerningsmannen, som otvifvelaktigt, under ett ögonblick af uppkommen tvist, brottades med er bror och lyckades störta honom i ett djupt, af vatten uppfyldt dike vid vägen, än taga oss för hufvudet, som räddat er bror från att drunkna?” 
<sec/>
Jag vet icke hvad jag skall tänka. 
<sec/>
”Nå, hvar befinner sig nu von Drachenmilch? hvarföre har ni ej honom med er?” 
<sec/>
Vi hafva skilts åt. 
<sec/>
”Jag kan förmoda det: han fann troligen ert sällskap mindre trefligt, efter den der händelsen. Vill ni icke för ro skull se i hvad belägenhet han försatt er bror? Det är någonting hiskeligt, vet herr grefven; och endast en Tysk har kunnat bära sig åt på det sättet. Påhittet är på en gång infernaliskt och löjligt. Som jag säger: det är så fantastiskt, att det allenast kunnat uppspringa ur en Tysk hjerna.” 
<sec/>
I detta ögonblick var Clas Thott alldeles upptagen af tankarne på von Drachenmilchs möjliga förräderi, oaktadt all den ärlighet han hos honom tyckt sig upptäcka, men hvilken dock möjligen hade blifvit öfverväldigad af hetta och kamplust. Dertill kom nu nyfikenhet, att lära känna hvari det omtalade fantastiska påhittet bestod, tillika med begäret att skaffa sin bror en snar hjelp. Det var således icke underligt, att han följde Martholin ända fram till vagnen. Han egde i denna stund ingen uppmärksamhet för sin egen ställning och fara midt ibland dessa äfventyrlige män. 
<sec/>
”Ser ni?” sade Martholin, och pekade på den i hövagnen nedbäddade. ”Känner ni igen er bror?” 
<sec/>
Hvarföre har han hufvudet ombundet? 
<sec/>
”Ni kan icke gissa det?” 
<sec/>
Nej! 
<sec/>
”Skall jag säga er det?” 
<sec/>
Det är just min önskan. 
<sec/>
”Men ni skall hissna.” 
<sec/>
Tala! 
<sec/>
”Jag kan icke beskrifva det: ni måste se det sjelf.” 
<sec/>
Men, min evige Gud! så säg då hvaruti det består? utbrast Clas Thott i högsta spänning. 
<sec/>
”Hör, herr grefve! Fänriken, er brors vän och spatserkamrat, har, under tvisten, troligen först .. jag kan icke förklara det annorlunda .. slagit sin näsduk, full af blålera och vatten, öfver er brors ansigte, hvarigenom han förtagit honom syn och hörsel, samt sedan störtat honom i diket, der vi funno honom liggande, med endast benen och fötterna synliga uppe på dikesrenen!” 
<sec/>
Det är förfärligt! Men hvarföre har ni icke lossat näsduken från hans ansigte? jag ser icke en gång munnen? 
<sec/>
”Vi hafva försökt lossa honom; men .. jag kan ej omtala det, utan på en gång skratt och fasa .. leran hade bitit så in i hullet, att skinn och kött ville följa med, när vi försökte taga bort näsduken.” 
<sec/>
Hvad? det är då en ganska skarp och ovanlig lera. Emellertid måste det ske genast; man kan ej låta honom hafva det der qvar öfver sig. 
<sec/>
”När vi komma fram, torde det lyckas, att med varmt vatten mjuka upp allt; men härute kan det icke låta sig göras.” 
<sec/>
Jo, det kan det! utbrast Clas Thott. Jag fördrar ej, att se min bror i denna belägenhet. 
<sec/>
”Om då grefven sjelf vill försöka, att lossa bandagen, som von Drachenmilch fastknutit. Följer något af köttet från ansigtet dervid med, så må herr grefven, såsom anhörig, taga det på sig. Men vi vilja icke stå till ansvars för att hafva rifvit skinnet ur synen på en grefve Thott.” 
<sec/>
Godt; jag tar den saken på mig, utropade Clas Thott, som omöjligen kunde anse leran så styfnad ännu. 
<sec/>
”Var då så god och stig upp i vagnen till er bror, och gör hvad ni finner för godt!” sade Martholin artigt och stannade med sin häst. ”Håll stilla der med vagnen!” vinkade han åt drängen. 
<sec/>
Clas Thott hoppade hastigt och raskt af sin häst. Snakenborg och Frank, som äfven stigit af sina hästar, hjelpte grefven upp i hövagnen. 
<sec/>
I detta ögon blick gaf Martholin leende sina kamrater en vink, som de ganska väl förstodo. 
<sec/>
Clas Thott befann sig redan i höet och närmade sig sin bror, för att fatta hans händer; då han häpnade vid upptäckten, att se dem bundne, hvilket han förut ej märkt, emedan hö varit utbredt öfver dem. Han tyckte sig till och med märka en hopvirad stor lapp till kafle i sin brors mun, som han nu började se litet af. Han ämnade just ropa till, och fråga huru härmed hängde tillsammans, då han i blinken såg en vid näsduk flyga öfver sitt eget hufvud och omgifva ansigtet. Det var Snakenborg, som stod bakom honom i höet, och på detta sätt helt oförmodadt förvandlade honom till blindbock. Med detsamma tog han honom också i axlarne, hvälfde ned honom på rygg i höet, och sade: 
<sec/>
”Tyst, tyst bara! ropa icke, grefve Clas! Det skulle ej tjena er till något gagn på denna skog, der ingen menniska nu är, mer än vi; men ni skulle derigenom tvinga oss att tillstoppa er mun med en propp, hoprullad af en annan näsduk; ty jag bör säga er, att vi lida ingen brist på dylika linnen.” 
<sec/>
Men hvad .. hvad .. hm .. Grefven uppgaf dessa ord såsom begynnelsen till ett häftigt anskri. 
<sec/>
”Tyst som muren, säger jag er!” utbrast Snakenborg och gaf honom ett så starkt slag i hufvudet, att han nära domnade. 
<sec/>
Var obekymrad! inföll Martholin, som red bredvid vagnen, hvilken nu ånyo blifvit satt i gång. Det skall icke hända er det ringaste ondt. Vi förehafva blott en lustfärd upp till ett litet hus här på skogen, hvartill vi snart anlända. 
<sec/>
”Fins här ingen enda ärlig menniska, som kan ...” ropade grefve Clas; men Snakenborg, som höll sig bakom honom i höet, satte sin stora hand för hans mun och afbröt fortsättningen af hans ord. 
<sec/>
Vi måste impromtu förfärdiga en kafle och sätta i hans mun, likasom vi gjort med den andra; det hjelps ej med mindre! sade han och tog upp någonting ur fickan, som kunde tjena härtill. 
<sec/>
”Var vid godt mod, grefve! vi äro snart der vi skola,” fortfor Martholin, som red vid sidan. ”Ni kan väl begripa, att alltsammans blott är ett skämt, ämnadt till ett par personers öfverraskning,” tillade han. ”Ni skall blifva oändligen road af upplösningen och gladare än ni tror.” 
<sec/>
Grefven hörde väl dessa ord; men som han nu ingenting vidare förmådde svara, förblef det ovisst, huru öfvertygad han kände sig om sakens egenskap att blott vara ett skämt. 
<sec/>
Det är också troligt, att Martholin gaf allt denna förklaring, blott på det att Wefverstedts dräng, som körde hövagnen, skulle uppfatta saken så, och derigenom skiljas från misstankar, som kunde blifva farliga för sällskapet. När denna dräng först anländt med vagnen till postmästaren och sett den sjuke utbäras, hade detta ej hos honom väckt någon tanke om bedrägeri. Men Martholin fruktade med skäl, att han, såsom vittne till behandlingen af den sist funne grefven, kunde draga öronen åt sig, och antingen skynda bort efter personer till hjelp, eller dock, hemkommen till Segersta, utsprida händelsen bland folket, till mycken olägenhet för generalauditören och för sjelfva nattjuntans härvarande medlemmar. 
<sec/>
Martholin fortfor alltså i sin angenäma utläggning, vänd med sitt tal till Clas Thott, men egentligen ämnad åt Segerstadrängen. 
<sec/>
”Den åsyftade öfverraskningen skall blifva oöfverträfflig,” sade han med munter stämma. ”Hvilken bal skola vi ej tillställa! så här uppe på skogen skall det allt taga sig ypperligt ut. Hör du, min vän, om jag ej misstager mig, har man ett stort golf deruppe i ladan, dit vi fara: icke sant?” 
<sec/>
Åjo, golfvet är bra, svarade drängen; men nu är allt en svår mängd sjögräs der i ladan. Vi bärga ditin all starren, vassen och ängdunet, som vi skära vid stranden här nere; och vi hafva skogsladan dertill. 
<sec/>
”Godt; men jag vill minnas, sedan jag för ett par timmar sedan var och gick här på skogen och besåg detta hus, att derinne måste vara flera rum?” 
<sec/>
Der äro väl några små afplankningar, likasom kalfkättar; men intet vidare heller. 
<sec/>
”Kalfkättar? det är ändå alltid något.” 
<sec/>
Se der hafva vi skogshuset, utbrast Frank, som red en liten bit i förväg. 
<sec/>
Vagnen vek af till venster, hvarigenom den kom ännu mera in bland mörka träd. Här varsnades en nybyggd och i ganska godt behåll stående lada. Dörren var ny, men icke tillåst. 
<sec/>
Frank öppnade den. 
<sec/>
Martholin steg af sin häst, tog i hast ur sin plånbok ett papper, hvaraf han ref en hvit lapp, och skref derpå med plånbokens blyertspenna dessa ord: ”allt har lyckats: jag kommer genast ner till Segersta.” Han vek derefter ihop lappen, satte munlack på, och skref utanskrift till generalauditören. 
<sec/>
”Tag detta till din herre!” sade han åt drängen. ”Så fort de åkande personerna stigit ur, far du genast hem med vagnen; men talar om ingenting, annars än blott för din herre, emedan allt är stäldt på att hållas hemligt för nöjets och öfverraskningens skull, såsom du lätt begriper.” 
<sec/>
Drängen strök på foten och tog biljetten. Då hans husbonde var med om saken, kunde han icke vara emot någonting. 
<sec/>
Man hjelptes nu åt. Ena stegen lyftes af hövagnen, hvarefter det sedan blef ganska lätt att införa Åke Thott i ladan. Man satte honom i ett litet rum till venster om stora golfvet. Denna afplankning var blott till hälften fylld med gräs, och gaf således tillfälle till godt utrymme för en person, som icke derinne ville svänga sig alltför mycket. 
<sec/>
Man gick nu ut att hemta den andra grefven. Då han kände sig bäras, började han sparka och hofvera på ett förfärligt sätt, så att Snakenborg sade: ”vi måste slå ett rep om hans armar och ben. Har du ingen lasso på dig, Frank?” 
<sec/>
Jo, se här; slikt går jag ogerna utan, svarade denne. 
<sec/>
När Clas Thott förnam ordet lasso, kände han en kallsvett öfver sin rygg. Men hans mun var tillstoppad; han kunde ej yttra sig. 
<sec/>
Då drängen såg honom inbäras, och märkte hans häftiga rörelser, runkade han på hufvudet: ”f-n till öfverraskning!” sade han halfhögt. ”Här måste snart bli ett odrägeligt nöje, och glädjen kommer att stå upp i taket!” 
<sec/>
Grefve Clas infördes i en afplankning på andra sidan om det stora golfvet. Härinne var mera sjögräs och temligen hård starr. Men Snakenborg gjorde snart i ordning en kätte, så god man i dessa omständigheter kunde hafva den. 
<sec/>
Martholin hemförlofvade drängen, och gick derpå in till grefve Clas. 
<sec/>
”Ni kan blifva befriad från kaflen, hvilken icke torde smaka bra i munnen, emedan den är hopvriden af blott vanligt huslärft,” sade han; ”men då måste ni lofva tiga. Det vill säga: ni får inlåta er i det förnuftiga samspråk, som jag med er vill börja; men begynner ni försöka det ringaste rop eller skrik, så har ni kaflen genast på rätta stället igen; och skulle ni väsnas alltför mycket, så ..” 
<sec/>
Snakenborg slog på sitt värjfäste. 
<sec/>
Clas Thott såg denna rörelse och begrep, att han var i mördares händer. 
<sec/>
”Tro ej, att vi skrida till ytterligheter, derest ni förhåller er stilla,” inföll Martholin. 
<chapter/>

<chaptername>SEXTIOÅTTONDE KAPITLET.</chaptername>

<chaptername>KNÄFALLET.</chaptername>

<sec/>
Ni skall tala fullt öppet till mig, såsom jag nyss till er. 
<sec/>
”Tag nu, Frank, och försök göra den der ohyggligt nerlerade grefven fri från sin ansigtsmasque,” sade Martholin. ”Behöfver du vatten härtill, så har jag under min vandring sett en källa här i skogen på litet afstånd.” 
<sec/>
Frank gick för att verkställa denna befallning. 
<sec/>
Martholin tog nu Snakenborg afsides för att rådslå. ”Det vigtigaste, hvarom jag måste skaffa oss och generalauditören underrättelse, är, huruvida dessa stolta herrar talat med hans majestät; ”och, i sådant fall, hvad han sagt dem.” 
<sec/>
Detta måste tvingas ur dem, antingen med godo eller ondo, svarade Snakenborg; och du skall få se, att det senare blir den slutliga och enda utvägen. 
<sec/>
”Möjligen går det derhän; men jag skall emellertid försöka hvad jag på godt manér förmår öfver majoren.” 
<sec/>
Major Åke? Det är ju den värsta af dem? en ordentlig björn! Den andra är ett lamm emot honom. 
<sec/>
”Du bedrar dig: du dömer blott efter utseendet.” 
<sec/>
Nå, lycka till! 
<sec/>
”Jag väntar blott tills Frank fulländat rentvagningen. Dig, Snakenborg, tillhör att emellertid noga bevaka pagen.” 
<sec/>
Grefve Clas, ja. Med din tillåtelse, Martholin, skall jag med honom anställa mina försök. Få se, om jag icke bekommer några uppgifter! 
<sec/>
”Men ett vilkor, Snakenborg! inga våldsamheter: så mycket du vet. Skulle vi omsider nödgas tillgripa dylika, så får det icke ske utan mogen öfverläggning och efter samråd.” 
<sec/>
Ska’ bli. Jag skall bjuda till att vara så listig som du. 
<sec/>
”Listig? det är icke rätta sättet.” 
<sec/>
Hvad menar du då? 
<sec/>
”Ärlig, menar jag.” 
<sec/>
Ärlig? 
<sec/>
”Ja, just ärlig. Icke lurar man ur en menniska någonting med list; det enda slags bedrägeri, som duger och förslår till något, är ärlighetens.” 
<sec/>
Detta förstår jag ej; men lika mycket, vi få väl se hur det slutas. Då du talar om ärlighetens bedrägeri, så menar du naturligtvis något, som blott har sken af ärlighet, men i sig sjelf är motsattsen. 
<sec/>
”Du begriper mig icke. Men se här kommer Frank. Nå, min vän Otto?” 
<sec/>
Gref Thott eger för närvarande ansigte. 
<sec/>
”Förträffligt. Men du har väl icke lossat händer och fötter? eller borttagit kaflen?” 
<sec/>
Nej; det spörjs nog. Här i ladan skulle icke då vara så tyst. 
<sec/>
”Med hvad ögon blickar grefven omkring sig, der han sitter?” 
<sec/>
Med sina egna. 
<sec/>
”Hahaha! de lära då icke vara för milda?” 
<sec/>
De äro snart sagdt ohyggliga; jag vill säga: förtviflade. 
<sec/>
”Hvilken mes! Och detta skulle utgöra en hjelte från Finska kriget? Farväl på en stund, Snakenborg: jag skall uppvakta vår höga gäst. Frank går patrull utomkring, och spanar noga, att ingen obehörig nalkas skogshuset.” 
<sec/>
Snakenborg begaf sig in till grefve Clas, att se om honom och trösta honom. Frank fattade posto under ett par granar, hvarifrån han hade den bästa utsigten åt alla håll. Martholin stod ett ögonblick och öfverlade tyst. 
<sec/>
Efter en paus nickade han bifall, likasom åt sig sjelf, och inträdde i afplankningen, der major Åke Thott förvarades. 
<sec/>
När denne blef honom varse, började hans kinder antaga en högröd färg och syntes brinna af raseri. Martholin låtsade ej varseblifva någonting, utan satte sig med största lugn vid hans sida. 
<sec/>
”Jag vill hafva ett öppet och rättfram samtal med er, min grefve!” sade han och vände sig till sin fånge. ”Ni är nu åter försatt i det tillstånd, att ni både hör och ser. Men ni kan icke ännu tala. Jag skall genast gifva er äfven denna förmögenhet, sedan jag först yttrat ett par ord, hvari jag önskar icke blifva afbruten.” 
<sec/>
Åke Thott gaf honom ett det hiskligaste ögonkast. 
<sec/>
”I korthet, min grefve: ni är högst vred på mig, och ni har dertill det fullkomligaste skäl. Jag har genom någonting, som ni utan tvifvel skall kalla både list och våld, gjort er till min fånge. Jag har gjort er dertill, emedan ni, efter de upptäckter och erfarenheter ni bekommit vid eldsvådan, på Riksdalershuset och hos Gaspolins på Lugnet, är mig så ytterst farlig, att jag, för att försvara mig, måste försätta er i tillstånd att ej kunna skada mig. Ni skall icke gilla detta som ursäkt för mig; och det får ni låta bli. Emellertid, min grefve, stå nu sakerna så, att ni fullkomligt beror af mig. Jag släpper er icke. Jag dödar er icke. Men jag är beredd att göra det .. och kan det utan fara för mig på denna plats .. om ni icke ingår på att uppfylla min begäran. Jag skall nu taga kaflen ur er mun, på det att ni må kunna svara mig; men jag ber er låta bli att upphäfva rop, emedan de skulle tjena till intet, men tvinga mig att åter göra er stum. Skulle ni blifva alltför ursinnig, så är här mitt blottade svärd (han utdrog det ur skidan), och det kan säga er hvad som utgör höjden af uppriktighet från min sida.” 
<sec/>
Martholin pauserade och såg på sitt offer; men hvarken argt eller häftigt, utan obeskrifligen fredligt. 
<sec/>
”Hvad jag vill veta af er, herr grefve,” fortfor han, ”är huruvida ni talat vid hans majestät om de Gaspolinska omständigheterna; hvad ni, om så är, sagt honom; och hvad Fredrik sagt er. Ni skall tala fullt öppet till mig, såsom jag nyss gjorde till er.” 
<sec/>
Efter denna förklaring, som på den redlige Åke Thott gjorde ett sällsamt intryck, emedan den utan tvifvel, oaktadt all ondska, var helt och hållet ärlig, drog Martholin kaflen ur hans mun, och bad honom svara med all den stillhet, som var honom möjlig. 
<sec/>
”Med stillhet? din utförskummade dj–l!” ropade Åke Thott, så fort han kunde begagna sig af talets herrliga gåfva. 
<sec/>
Min bästa grefve, afbröt Martholin, nyttja icke en så stark röst. Jag har redan sagt er, att ingen här kan höra eller hjelpa er; så att skrik, äfven det mest stormande, blir fullkomligen gagnlöst. Men vi kunna öfverlägga med mera ro, om grefven sjelf tar allting simplare. 
<sec/>
”Ni retar mig till döds på detta sätt! Jag säger, att ni är Leviathan; och om ingen menniska hör mig, så skall Gud höra mig.” 
<sec/>
Han hör grefven i alla fall, utan att grefven behöfver så anstränga sig. Lyd derföre mitt råd. 
<sec/>
”Hvad vill ni, förb–de? Döda mig så gerna straxt. Hvartill tjena dessa långsamma marter?” 
<sec/>
Jag har sagt grefven hvad jag vill. 
<sec/>
”Det har jag icke hört!” 
<sec/>
Så? 
<sec/>
”Nej, usling!” 
<sec/>
Jag talade nyss om hans majestät. 
<sec/>
”Hvad vill ni med konungen, ni?” 
<sec/>
Jag vill med honom helst ingenting; men frågan är, om också han vill ingenting med mig? 
<sec/>
”Just det ja! var öfvertygad, att han skall låta er höra ett och annat.” 
<sec/>
Jag förmodar det, herr grefve. 
<sec/>
”Han skall undersöka er! upptäcka er! bestraffa er!” 
<sec/>
Jag hoppas, att hans majestät tänker låta rifva ned Riksdalershuset. 
<sec/>
Grefve Thott såg på sin medtalare, och kunde, oaktadt sin sjudande förargelse, ej undvika att något smittas af hans köld och derjemte öppenhet. 
<sec/>
”Riksdalershuset?” utbrast han, ”det låter som om ni sjelf vill hafva detta infernaliska näste nedrifvet?” 
<sec/>
Det kan väl herr grefven hafva den godheten förstå, att jag icke vill, så vida det icke sker för att få huset repareradt. Det utgör mina närmaste vänner Gaspolinernes hemvist. 
<sec/>
”Gaspolin! Gaspolin! ha .. nämn ej den mest inpiskade satan! jag förgås blott jag hör hans namn! Men konungen vet redan allt! jag har sagt honom mer än allt .. och han skall oförtöfvadt göra slut på Lugnet!” 
<sec/>
Jag finner grefvens ord icke underliga. Önskar grefven en drick vatten? Det är allt hvad jag har att bjuda på här. Vin saknar jag helt och hållet; och jag har icke en gång glas. 
<sec/>
”Hahaha! du är ojemförligt nedrig; men var säker, att konungen skall hitta dig, och göra slut på din älskvärdhet.” 
<sec/>
Jag förmodar, att hans majestät med det allra snaraste skrider till verket. Jag tyckte jag hörde någon säga, att han redan skickat folk till Lugnet? till Gaspolin? 
<sec/>
”Har han?” ropade Åke Thott och spratt till af glädje. ”Konungen har skickat vakt och manskap till Lugnet, säger ni? O Gud, jag andas! Har ni äfven hört om Gaspolin ännu är hängd? Han måste hänga; ty han är falsk myntare.” 
<sec/>
Jag har ej hört, att det skett. 
<sec/>
”Så sker det, var öfvertygad. Det behöfs ej mera, än att jag säger ett ord åt generalauditören Wefverstedt. Jag har ordres till honom från kungen. Ha! jag glömmer min ställning: det blef mig icke gifvet att träffa honom, som jag skulle.” 
<sec/>
Önskar herr grefven tala med herr generalauditören Wefverstedt? 
<sec/>
”Om jag vill tala med honom!” 
<sec/>
Ja, jag frågar det. Jag vill gå grefvens önskningar till mötes i allt billigt. 
<sec/>
”Jag måste väl vilja tala med Wefverstedt, då jag har hans majestäts ord att framföra till honom, och derjemte ett skriftligt bref.” 
<sec/>
Huru lyckligt! Vi äro ej långt från Segersta, der generalauditören just nu befinner sig. 
<sec/>
Åke Thott blickade skarpt på Martholin. ”Ni talar om Wefverstedt som om ni kände honom,” utbrast han. 
<sec/>
Jag känner herr generalauditören mycket väl. 
<sec/>
”Ni?” 
<sec/>
Jag, ja: jag har nyligen träffat honom, och talat med honom på det förtroligaste. 
<sec/>
”Ni? ni är bekant med Wefverstedt?” 
<sec/>
Utan tvifvel. 
<sec/>
”Nära bekant? Förtrolig, säger ni?” 
<sec/>
Så der temligen. 
<sec/>
”Min Gud! Då är hans majestät bedragen!” 
<sec/>
Åter förifrar ni er, min grefve. 
<sec/>
”Konungen har satt sitt förtroende till Wefverstedt, och Wefverstedt ligger inne med Gaspolins! Det är förfärligt: o mitt fosterland! hvilka tider? hvilka seder? hvilka händelser?” 
<sec/>
Jag börjar finna, att grefven är mera sjuk, än jag trodde. Eller kan det komma af ren okunnighet hos er? Vet ni då icke, att regeringen sjelf är med om det vi göra? att Gaspolin handlar i ett riksråds tjenst? att konungen .. 
<sec/>
”Tig, skändlige förtalare!” 
<sec/>
Jag märker, att grefven ej ligger djupt i politiken. 
<sec/>
”Men jag skall beslå er med edra egna uttryck. Ni hoppades ju, sade ni, att konungen skulle låta rifva ned ert fördömda Riksdalershus? Det var edra egna ord.” 
<sec/>
Jag hoppas det verkligen; ty huset är mycket gammalt. Det behöfver nybyggas, så att vi blifva bättre logerade. 
<sec/>
”Himmelska Gud!” 
<sec/>
Hvad myntningen på Lugnet beträffar, så hoppas jag också vigtiga förbättringar för den. Konungen måste låta flytta inrättningen in i hufvudstaden, så allt kan gå lugnare. 
<sec/>
”Ni är ytterst oförskämd!” 
<sec/>
Det låter som om grefven icke viste någonting. Var icke kung Carl XII Sveriges store och dyre konung? 
<sec/>
”Nämn icke hans namn, gudlöse!” 
<sec/>
Och kung Carl XII var falsk myntare. 
<sec/>
”Alla helvetes qval, att jag skall vara bunden till händer och fötter, och ej få slå dig på din hädiska mun, satan! Det var Goertz, som gjorde mynttecken och värdelösa penningar, och på det sättet, om ni vill, var falsk myntare; men icke kung Carl!” 
<sec/>
Som ni behagar. Också är det här Gaspolin och Craveland, som förfärdiga myntet. Ni vet väl, att konungen aldrig gör någonting. 
<sec/>
”Sting er värja genom mig!” 
<sec/>
Hvad? 
<sec/>
”Så undgår jag höra dylikt!” 
<sec/>
Grefven har bref från konungen till Wefverstedt .. 
<sec/>
”Ja!” 
<sec/>
Och grefven begriper ingenting om det brefvet? 
<sec/>
”Begriper? hvad skall jag begripa? Jag fattar ej ..” 
<sec/>
Icke det minsta? 
<sec/>
”Så säg då din tanke, din hiskliga skurk!” 
<sec/>
Jag säger, att det just är på Wefverstedts befallning jag gjort grefven till fånge här; och det just för att grefven kommit under fund med Gaspolinaderna. Begriper grefven något nu? 
<sec/>
”På Wefverstedts befallning?” 
<sec/>
Skall jag upprepa det? 
<sec/>
”Är det Wefverstedt, som fångat mig?” 
<sec/>
Ganska visst. 
<sec/>
”Och hvarföre?” 
<sec/>
Det sade jag nyss. Egentligen har det skett derföre, att grefven har bref till honom från konungen. 
<sec/>
”Skulle jag fångas, för att jag bär konungens bud till honom?” 
<sec/>
Det är svårt, att tala med en person, som icke känner abcd. 
<sec/>
”Bof!” 
<sec/>
Nog kunde väl ändå herr grefven finna så mycket, som att hans majestät ej skulle se med nöje, att grefven kommit under fund med de der sakerna, och råkat sticka sin näsa i Gaspolins grytor, kittlar och smältugnar? 
<sec/>
”Hans majestät skulle icke se det med nöje ..” 
<sec/>
Nej, minsann. Men sedan den olyckan skett, måste hans majestät vara högst angelägen att tvinga grefven till tystnad. Ty om saken utdunstade i publiken, skulle ständerna och många andra ... förstår ni något ännu? 
<sec/>
”Ha! jag är den olycksaligaste!” 
<sec/>
Kan ni utfundera, hvad hans majestät befallt sin förtrogne generalauditör? 
<sec/>
”Att hemligen fängsla mig!” 
<sec/>
Just. Nu är ni på spåret. 
<sec/>
”Men hör .. Wefverstedt har ju icke ännu fått det bref från konungen, som jag bär på fickan?” 
<sec/>
Tror ni då, stackars grefve, att konungen ej kan få befallningar fram till Wefverstedt på annat sätt, än blott genom er? 
<sec/>
”O Gud!” 
<sec/>
Nå, hvad tänker ni? 
<sec/>
”Men hvarföre skulle då konungen lemna mig ett bref att framföra till Wefverstedt?” 
<sec/>
För att roa er. För ert nöje, er tillfredsställelse: det är ju klart. Vet ni icke, att konungar alltid önska göra sina undersåtare glada, äfven då de låta fängsla dem? Det händer till och med, att de glädja dem på schavotten, invid sjelfva stupstocken, med tillropet om nåd, sedan de en tid marterats af dödsångest; och de fägnas med lifstidsfängelse. Har ni aldrig hört talas om dylikt? 
<sec/>
”Oh ..” 
<sec/>
Det finnes mera fröjd till i verlden, än ni förmodar. 
<sec/>
”Lifstidsfängelse!” 
<sec/>
Man är alltid, så länge det räcker, fullkomligen säker om sitt lif. 
<sec/>
”Grufligt!” 
<sec/>
Kan ni icke ännu inse, hvarföre konungen skickat er till Wefverstedt? 
<sec/>
”Gud gifve jag vore så blind, som för en liten stund sedan!” 
<sec/>
Brefvet bekom ni, på det ni för egen räkning skulle känna er satisfierad och lycksalig af konungens nådiga huldhet emot er; men i synnerhet för att med visshet begifva er åstad till Wefverstedt. 
<sec/>
”Hvad?” 
<sec/>
Ja. Konungen kunde ju på intet sätt säkrare få er att genast resa till Wefverstedt, och derigenom ögonblickligt falla i händerna på den, som skulle gripa er? 
<sec/>
”Gud i himmelen ..” 
<sec/>
Nå, säg sjelf: har det icke också gått så? 
<sec/>
Åke Thott skakade på hufvudet. Han sänkte det mot bröstet, och kastade en blick af djup bitterhet och förtviflan mot golfvet. 
<sec/>
Ännu en gång, min grefve: att ni är fångad, ser ni: att jag gjort det, vet ni: att jag gjort det på Wefverstedts tillsägelse, kan ni få höra af honom sjelf; och att Wefverstedt utgör konungens högra hand, måste ni icke vara i okunnighet om. Fast ni var blind för en stund sedan, kände ni väl, att ni åkte? Ni åkte i en vagn från Segersta: ni for efter kungsgårdshästar; och en Wefverstedts dräng, som vill säga detsamma som konungens dräng, körde er. Behöfver ni höra mer? 
<sec/>
”Jag har hört för mycket!” 
<sec/>
Ni kan väl också inse, att menniskor ej kunnat gå till så djerfva handlingar, som vi här i dag, utan att veta sig hafva beskydd och tillstånd dertill från högre ort? 
<sec/>
”Jag är förlorad. Stackars Louise Bonauschiöld!” 
<sec/>
Er enkefru? Gräm er icke onödigtvis för henne. 
<sec/>
”Den fördömda biljetten bränner mig på bröstet.” 
<sec/>
Hvilken? 
<sec/>
”Konungens bref: detta Urias-bref, hvarmed han skickat mig för att falla i Wefverstedts händer. Och ..” 
<sec/>
Nå, det lumpna brefvet hade jag verkligen glömt. 
<sec/>
”Lumpna bref! Detta, hvarpå jag satte mitt hopp, men som fullkomnat min olycka och gjort mig till fånge för andra gången!” 
<sec/>
Förarga er icke öfver den uselheten. Det bref, ni bär, innehåller ingenting. 
<sec/>
”Ingenting?” 
<sec/>
Ja, det måste ni väl nu inse. Wefverstedts ordres, att låta hemligen fängsla er, fick han på annan väg; men den biljett, kungen gaf er, var blott för att förmå er genast fara till Segersta. Den behöfde således icke hafva något innehåll, blott en utanskrift. 
<sec/>
”Men jag såg sjelf, att konungen skref någonting der, innan han förseglade.” 
<sec/>
Hahaha! såg ni? såg ni också hvad han skref? 
<sec/>
”Nej. Hur skulle jag kunna det? jag stod på afstånd. Och dessutom, hur skulle jag hafva vågat kasta en blick på .. jag var loyal .. jag var god rojalist .. min Gud!” 
<sec/>
Nå, efter edra undersåtliga ögon icke dristat läsa de kråkfötter, Fredrik raspade till en rad eller två der i brefvet, så kan jag sjelf säga er innehållet. 
<sec/>
”Ni? är ni en trollkarl?” 
<sec/>
Nej; mindre behöfs för detta. 
<sec/>
”Så säg mig då hvad konungen skrifvit? Jag är i detta ögonblick så djupt förargad öfver detta skändliga Urias-bref, att om jag hade fria händer, skulle jag rycka det upp ur min ficka och slänga det bort i den föraktligaste vrå. Det bränner mig som svafvel på bröstet, hvaröfver det ligger.” 
<sec/>
Hm, min grefve. Den tjensten kan jag göra er, att svalka er från ett sådant svafvel. 
<sec/>
Martholin föll på knä framför Åke Thott, der han satt i sjögräset, knäppte upp hans rock, stack handen ned i hans bröstficka, och uttog ett litet bref. Han läste på utanskriften: 
<sec/>
”Der Auditeur Johann Veverstet.” 
<sec/>
Det är det rätta, sade han. 
<sec/>
”Nå, hvad innehåller detta falska, infernaliska konungabref?” 
<sec/>
Jag anser det icke tillständigt för mig, att uppbryta min konungs bref till en annan, svarade Martholin, under det han fortfor att stå på knä, och som hastigast förde brefvets sigill till sin mun. 
<sec/>
”Jag märker, att ni är en konungatjenare!” röt Åke Thott. ”Rif sönder brefvet och kyss det icke! säger jag er.” 
<sec/>
Det skulle kosta mig hufvudet, minst. 
<sec/>
”Nå, hvad tänker ni göra med det?” 
<sec/>
Jag skall lemna det till sin egare, generalauditören. 
<sec/>
”Ha! Nå, det betyder ingenting: det kan gerna ske nu: jag är i alla fall redan fängslad. O Fredrik, är det lifstidsfängelse du ämnat mig?” 
<sec/>
Lifstidsfängelse? upprepade Martholin, och steg upp. 
<sec/>
”Ja. Skall jag afföras till Warberg eller Bohus, för att jag råkat se in i Gaspolins hemligheter, och för att jag förlorat allt mitt silfver och guld i hans ugnar?” 
<sec/>
Jag vet icke. Det tycker jag vore synd. 
<sec/>
”Har ni ej hört något derom?” 
<sec/>
Icke ännu. Men det torde snart visa sig. 
<sec/>
”Lifstidsfängelse, o min Gud! hvad har jag då brutit?” 
<sec/>
Martholin såg ned på honom med en viss medömkan, och runkade smått på hufvudet. Huru feg i sin stora kropp? tänkte han. 
<sec/>
”Menniska!” utbrast Åke Thott, ”hvem ni ock är ..” 
<sec/>
Martholin är mitt namn. 
<sec/>
”Martholin? ..det lyktas som Gaspolin!” 
<sec/>
Och som Vargentin. Nå, hvad menar ni med menniska? Man plägar eljest kalla mig herre. 
<sec/>
”Men jag vill tala till er som menniska. Att ni är rojalist och en trogen konungatjenare, det finner jag ..” 
<sec/>
Ni har god uppfinningsgåfva. 
<sec/>
”Skämta icke. Jag har något att bedja er om, Martholin!” 
<sec/>
Att bedja mig? Vill ni jag skall fälla förbön för er hos Wefverstedt, eller kanske hos konungen, att ni måtte slippa lifstidsfängelse? 
<sec/>
Åke Thott gaf honom en bister eldblick. ”Nej!” utbrast han. ”Är detta mitt öde, så må det ske. Men ni måste utverka, att jag får tala vid en af mina bröder, innan jag afföres.” 
<sec/>
Hahaha: en ringa begäran. Önskar herr grefven ingenting mer? 
<sec/>
”Jag ville hafva ett bud till fru Bonauschiöld; jag önskar, att min bror underrättar henne om min och hennes olycka.” 
<sec/>
Hvilken af grefvens bröder skulle uträtta detta? 
<sec/>
”Min bror Clas betror jag mest.” 
<sec/>
Han kan icke göra det. 
<sec/>
”Kan han icke?” 
<sec/>
Nej; ty han har också blifvit fängslad. 
<sec/>
”Hvad hör jag? Store Gud, och hvarföre?” 
<sec/>
Emedan äfven han behagat lära känna Gaspolinaderna. 
<sec/>
”Få vi samma fängelse?” 
<sec/>
Ånej. 
<sec/>
”Hvilken grymhet! Vi kunde dock samtala och trösta hvarann!” 
<sec/>
Jag kan ej hjelpa det. Men den tjensten kan jag gerna göra herr grefven, att underrätta fru Bonauschiöld om den olycka, hvari grefven råkat. 
<sec/>
”Ni?” 
<sec/>
Ja; tror grefven mig icke om att vilja eller kunna framföra detta? 
<sec/>
”Jag ville gerna hafva ett bättre och hjertligare budskap.” 
<sec/>
Stackars grefve, det undrar jag icke på. Jag vill icke såra hvarken grefven eller frun onödigtvis. När ni kommer i ett bättre fångrum, der ni kan få lösa händer och lefva som en karl, skall jag äfven skaffa er skriftyg; och ni skall uppsätta edra tankar och ert afsked till fru Bonauschiöld. 
<sec/>
”Afsked ... himmel! det har då kommit derhän? Får jag aldrig mera se Louise?” 
<sec/>
Louise? Jag kan ej svara derpå. Det beror på konungens nåd. Tror ni, att er enkefru skulle vilja dela ert fängelse? 
<sec/>
”Louise i fängelse! Hon skulle väl vilja det; men icke jag. Hon är nu fattig, ensam, fullkomligen olycklig!” 
<sec/>
Kronan kan icke belasta sig med att föda och kläda henne i sina fängelser. Ni har rätt, herr grefve: ni bör icke vilja, att hon delar Warberg med er. Och hon får det sannerligen icke: hon måste söka sin utkomst på annat sätt. 
<sec/>
”Sin utkomst? store Gud .. derhän är det nu kommet, att Louise måste .. hafva sin utkomst!” 
<sec/>
Det är förfärligt. Var nu emellertid vid godt mod, goda grefve; jag lemnar er på en stund, och begifver mig till Wefverstedt. Sök få en liten angenäm slummer, en blund, en smula stärkande hvila. Det gör er godt, min grefve 
<sec/>
”Sofva, jag!” 
<sec/>
Farväl; jag skall icke öfvergifva er; ni ser mig snart åter. 
<sec/>
Åke Thott gaf honom en sträf nick till afsked. 
<sec/>
Martholin aflägsnade sig. När han kom ut, såg han med nöje Frank på sin post, och allt stilla. De tre hästarne stodo bundne vid några trän, och betade skogsfoder. 
<sec/>
”Men hörpå, Frank,” sade han, ”jag tycker att här borde vara fyra hästar?” 
<sec/>
Fyra? Vi hafva aldrig haft fler än tre. 
<sec/>
”Nej; men hvar har den tagit vägen, som grefve Clas red på, när han kom hit? Då ni lyftade grefven upp i hövagnen, så blef hans häst ledig.” 
<sec/>
Ja, det är sant. 
<sec/>
”Hvar är han?” 
<sec/>
Jag vet icke, sade Frank och såg sig om åt alla håll. Han har väl aflägsnat sig, och går och betar här någonstans i backarne. 
<sec/>
”Vi böra taga honom till vara. Det kan alltid vara godt att hafva en häst i beredskap; vi veta icke hvad som kan stunda.” 
<sec/>
Nu mins jag, ropade Frank. Den der löshästen följde med hövagnen, när Segerstadrängen körde sin väg härifrån. 
<sec/>
”Var han bunden vid vagnen?” 
<sec/>
Nej; han sprang jemte. 
<sec/>
”Det var skada. Men vi kunna nu ej hjelpa det. Har du ej hört af Snakenborg?” 
<sec/>
Jag har icke sett honom, sedan han gick in till grefve Clas Thott i den högra kalfkätten. 
<sec/>
”Hahaha! du är muntrare i dag, Ledsamson, än du brukar vara.” 
<sec/>
Jag är alltid gladare ute i det gröna, än när jag håller vakt på det otäcka Riksdalerspalatset och har göra med Gafvel. Det är en menniska, som kan förvandla den yraste glädting till en trumpen karl. 
<sec/>
”Du har rätt, Otto Frank. Låt se, att du bevakar allting noga, medan jag spatserar ner till Segersta. I förtroende sagdt: haf ett öga på Snakenborg, att han ingen våldsamhet begår mot fångarne.” 
<sec/>
Var säker! svarade Frank. 
<sec/>
Martholin trädde bort från skogshuset; men valde sådana vägar, att han ej kunde blifva för mycket sedd. Han ville äfven komma in på Segersta och träffa generalauditören, utan att upptäckas af hans ankomna Stockholmsfremmande, såsom Wefverstedt sjelf tillsagt, då han bortsände sina vänner af nattjuntan. 
<sec/>
Hvad han skall blifva glad, när han får i sina händer det lilla bref jag uppsnappat! sade Martholin till sig sjelf. För denna tjenst skall han hålla mig räkning, och allt skall till sluts gå fullkomligt väl. 
<chapter/>

<chaptername>SEXTIONIONDE KAPITLET.</chaptername>

<chaptername>SKÖNHETENS UPPTÄCKT.</chaptername>

<sec/>
Han snarare gnolade, än sjöng nu likväl. 
<sec/>
Då Snakenborg såg Martholin aflägsna sig för att gå till Segersta, steg han först ut att slå filosofiska slag kring skogshusets fyra knutar, och gick derpå åter in. Han hade under Martholins samtal med major Thott hållit sig gömd i ladans golf, såsom det stora och egentliga rummet kallades. Han uppfattade väl icke hvarje ord, som de samspråkande vexlade med hvarann; men han förnam likväl, att Åke Thott ej blott medgaf sig hafva talat med konungen, utan äfven bekommit ett bref, som Martholin lyckats bemäktiga sig. 
<sec/>
Snakenborg tänkte: hafva begge bröderna tillsammans uppvaktat konungen på Stäke, så är det väl icke troligt, att hans majestät talat med hvardera serskildt; men hvem vet likväl? Kanske har för detta hofpagen, den vackra gref Clas, också erhållit något bref att föra fram? Det vore ypperligt! Kunde jag, å min sida, komma mig till detta, så vore äfven jag rekommenderad. Våld? Nej, våld får jag icke bruka, sade Martholin. Det vore att bryta edsöre, kan jag tro? likasom vi ej redan gjort edsörebrott, då vi bundit och fängslat frie män? Nå godt: jag måste lyda Martholin. 
<sec/>
Men list .. fortfor han för sig sjelf, den som bara vore listig! Olyckligtvis är icke Clas Thott lika inskränkt, som major Åke. Jag tror icke dylika finter skulle kunna brukas med honom. 
<sec/>
Snakenborg tog sig ånyo ett par hvarf omkring den onekligen vackert belägna ladan. Det duger ej! det duger ej! sade han allt emellanåt halfhögt för sig sjelf. 
<sec/>
Han såg Frank stå på utkik, och det så visligt, att han både, om det behöfdes, kunde kasta sina blickar in i ladan genom ”golfvets” stora dörr, och äfven skåda om sig i nejden, för att upptäcka alla möjliga ankommande. 
<sec/>
Jag undrar om icke Frank skulle kunna gå in till grefve Clas, utspana honom, och aflocka honom hans bref, i fall han har något? Frank har i lynnet den der ärligheten. Jag är listig: och det listiga duger icke, sade Martholin. Dessutom har den der Otto en frank blick, som ingifver förtroende; jag deremot för att vara rätt uppriktig mot mig sjelf, ser ut som en Snakenborgare. Jag kunde låta honom gå in och försöka sig; och jag sjelf kunde under tiden i hans ställe fatta posto härute? 
<sec/>
Men, tänkte han vidare: om Frank lyckas, så blir det han och icke jag, som gör lycka. Det vill jag icke. Clas Thott är min; jag har fått honom på min lott. Har han tilläfventyrs bekommit ett sådant der kungabref, så vore det onekligen ett herrligt fynd, att taga och se hvad det innehöll, utan att låta hvarken grefven eller brefvet sedan komma fram till sin bestämmelse? 
<sec/>
Det gifves ett så enkelt medel! fortfor han. Clas Thott sitter bunden i högra kätten, likasom hans bror i den venstra. Jag behöfver blott låta honom hafva linnevalken qvar i munnen, så att han ej kan ropa; derpå knäppa upp hans rock, och taga allt i hans bröstficka. Nå ja; men detta är våld! Och jag hörde bestämdt huru Otto Frank af Martholin fick hemliga ordres, att i smyg bevaka äfven mig och hindra mig från allt tockeder. Alltså står jag under Franks kommando, och det är hyggligt. 
<sec/>
Lika godt, Tobias Snakenborg! sade han och såg upp: nu har jag hittat mig sjelf, och uppfunnit mig, der jag är i min riktighet. Jag skall bruka något, som hvarken är list eller våld; efter den förra icke duger, och det om det sednare heter: det duger icke! Jag får icke taga till makten, kantänka. Bravo, nattjuntister! kan ni svara mig hvad som hvarken är listigt eller våldsamt? Det är idylliskt. 
<sec/>
Sagdt och gjordt! Jag skall försöka någonting idylliskt med Clas Thott. Vi få se. Det torde misslyckas; och det är ej då annat än hvad som händt Tobias Snakenborg förr. Idylliskt? hahaha: låt mig se? jag måste väl hafva någon bok i fickan? Jag plär aldrig gå utan Turturdufvan i Norden. 
<sec/>
Efter dessa tirader med sig sjelf trädde han fram till Frank och sade: ”jag går in i ladan på en stund. Du vakar här noga. Ledsamson! Ingen fremmande käft får nalkas ladan på hundra steg. Jag går in till högra grefven, och sätter mig att prata bort en stund med honom, under det jag afbidar Martholins återkomst.” 
<sec/>
Gå in herrn och prata, svarade Frank med en butter blick, som ej saknade sin höghet i uttrycket. Gud bevars! fortfor han, herrn är icke son åt någon ledsam; visst icke. Jag lyckönskar grefven, som får höra alla herrns Snakenborgiader. 
<sec/>
”Hm, vasserra!” sade den andre halfmumlande, och gick in. ”Frank skall vara qvick, och låta förstå att han tittat i bok. Gasconader, Henriader, Myriader, Snakenborgiader .. kantänka, allt på – ader .. det är bokvett! Tralà, tralelà, tralelittan, lattan, lalelalelà!” fortfor han sjungande, och utvecklade sig småningom till en melodi: 
<sec/>
Denna nyligen utkomna älskade visa, om ”Hjeltarnes samtal med den tappre och omisteliga herr Malcolm Sinclair, förrädeligen mördad den 19 Juni 1739,” var nu i hvar mans mun, och Snakenborg föll in i den af vana. Men snart fann han, att detta just också kunde blifva den rätta inledningen för honom, att komma i godt och förtroligt samtal med grefve Clas, som han säkert antog vara så romantiskt stämd, att han skulle älska sången om Sinclair och kung Carl den Tolfte. 
<sec/>
Snakenborg egde en vacker röst. Han snarare gnolade än sjöng nu likväl, för att icke genom någon högljuddhet förråda för folk i grannskapet, att någon var i ladan. Äfven såsom gnol, lät den i sig sjelf intagande visan icke illa. Clas Thott, så djupt förargad han var, kunde icke undvika att höra derpå med ett visst nöje. Snakenborg steg allt längre in i skogshuset och sjöng: 
<sec/>
Ja, rätt! detta är idylliskt,” sade sångaren till sig sjelf, och fortfor med allt ljufligare röst: 
<sec/>
Du skall få höra mycket,” upprepade Snakenborg utan melodi, och trädde in till grefve Clas, vid hvars sida han intog plats i starrgräset, till efterhärmning af hvad han sett Martholin göra, då han satte sig ned hos grefve Åke. I öfrigt ämnade han icke imitera honom, emedan han af flera grunder ansåg grefve Clas helt annorlunda än den andra. Blott i ett enda afseende till ville han anslå en ungefär likartad sträng med Martholins, och sade: 
<sec/>
”Det är klart som dagen, att herr grefven, som fånge, skall hafva lika tråkigt som jag, som fångvaktare. Det är ledsamt nog, att tjenare, eller hvad jag vill kalla undersåtare, måste lyda sina beherrskare; i dag hafva vi på hög befallning tagit grefvarne och skola kanske hänga upp dem i någon tall; i morgon eller öfvermorgon komma grefvarne på lika hög befallning och gripa och hänga upp oss. Ty det gifves ingen säkerhet. Låtom oss derföre vara glada tillsammans, och roa hvarann bäst vi kunna. Här, min grefve, tager jag nu ånyo kaflen ur er mun, på det vi måtte kunna idka entretien; ty min tanke är, att vi böra fördrifva vår ängsliga tid såsom herdar, jag vill säga såsom Celadon och Damon, här i den sköna lunden, dit höga vederbörande sändt oss att vakta, jag vill icke säga får, men dock hvarandra.” 
<sec/>
Höga vederbörande? hvad gör ni för anspelningar? sade Clas Thott, som nu återfick talegåfvan, men af de tvingande omständigheterna likväl fann rådligast, att icke skrika eller yttra för högljudd förargelse, så länge han ännu befann sig bunden och vid sidan såg en man, på en gång med värja och utan betänkligheter. 
<sec/>
Den föreställningen, att han skulle vara fångad på höga vederbörandes vägnar, plågade honom emellertid alltför mycket, att han kunde återhålla sin motsägelse. Tydligt blef likväl, att om någon skymt af sanning låg häruti, så kom Snakenborg derigenom för honom i ett något mildare ljus. 
<sec/>
Hvad är er tanke? tala tydligare! utbrast han derföre. 
<sec/>
”Min tanke är kortligen,” svarade Snakenborg så hjertligt han förmådde, ”att vi begge två äro lika lyckliga; jag vill säga: lika olyckliga. Ty det äro vi. Om ni en förmiddag blir hängd i en tall, och jag på eftermiddagen i en gran, hvad är skillnaden? Men så mycket är det, att det är idylliskt. Tralelà, lalelà: 
<sec/>
Haha, minsann! utbrast Clas Thott, som knappt, oaktadt sin belägenhet, kunde afhålla sig ifrån att falla in i den kära Sinclairska vismelodien. Han var just på väg att sjunga jemte, då han påminde sig det fasliga, han nyss begrundade, och afbröt hastigt genom att utropa: men hvad är det då för vederbörande, som icke blott skulle gilla allt det här, utan till och med anbefalla det? 
<sec/>
Snakenborg skakade på hufvudet, och fortfor med sin sång. Emellan verserna sade han: ”vederbörande? ni känner då icke dem?” 
<sec/>
Men hvilka? 
<sec/>
”Dem, som underhålla Riksdalerspalatset, bibehålla Hättan och vidmakthålla Lugnet .. 
<sec/>
Ja, säg! hvilka äro de? 
<sec/>
”De äro desamma som de, hvilka taga andras gods och deraf göra falska pengar till glupskaste öfverflöd, hvaraf menniskor samt andra kreatur hafva sitt bedrägliga uppehälle. De äro också desamma som de, hvilka taga hvarann till fånga ute på gator och landsvägar, och sätta in hvarann med kaflar i munnen, och slutligen hänga upp hvarann vid halsen, emedan de icke hänga upp hvarann vid fötterna.” 
<sec/>
Ni är en infernalisk pratmakare . 
<sec/>
”Och allt det der, finner grefven lätt, skulle omöjligen kunna ske i Sveriges rike, derest icke höga vederbörande såge genom fingren; och det skulle samma vederbörande omöjligen kunna göra, om icke deras finger vore mera långa och smala, än korta och tjocka, så att de oändligt väl kunna se igenom dem; jag vill säga: emellan dem.” 
<sec/>
Hm! utbrast grefven, och det stack till i bröstet på honom med den smärtsammaste känsla. Nog vet jag, att Sverige är sönderslitet af partier, sade han sorgset, men jag trodde icke, att något af dem skulle kunna förmå sig att begå nidingsdåd! 
<sec/>
”Hvad är det man annars skulle begå?” inföll den andre med en högst enfaldig blick, som hade mycket bukoliskt uti sig. ”Grefven vet väl, att vi hafva riksdagar, och der äro vi ståndaktige. Men vi skulle icke kunna hålla stånd, utan att lefva friskt lite grand; och dertill behöfvas pengar, och för pengar fordras guld och silfver att göra dem af. Jag är adelsman som alla andra, tar pengar som de fleste, och gör pengar som de högste. Hvem kan hjelpa det? Det kan icke hjelpas. Gubben Fredrik är med i juntan så mycket han för sitt hufvud kan; både han och vi alla äro djupt invecklade; det bär väl af till hin håles bergshåla till sluts; och vi draga alla, såsom här grefvarne, med oss; vi ville kanske draga oss tillbaka, men det är för sent. Tralelà: 
<sec/>
Gode Gud, ställningen är sådan: jag har i många fall insett det! inföll grefven eftertänkande, djupt melankoliskt. Det är i sig sjelf högst förskräckligt! 
<sec/>
”Ja, i sig sjelf är det så. Låtom oss derföre vara idylliska; ty, gode grefve, hvad hjelper det? Hvad är lifvet? Det är futtigt. Ni anser mig för en dålig menniska; och, kände ni allt nogare, så skulle ni inse, att ni har mera rätt i det, än ni sjelf nånsin tror. Ni är icke en dålig menniska, ni, hvad det beträffar; men ni är i de dåligaste omständigheter, och kan icke utan hög befallning komma derutur. Hvad är då icke dåligt? uselt? erbarmligt? Ack, grefve! jag kan icke blott balladen om Sinclair, utan äfven Hönsgummans Visa, som den qvicka saten Dalin gjort. Men när jag besinnar mig, är det bättre, att vi icke sjunga; det kunde gå någon der längst borta på åkrarne, som genom sången kunde blifva tankspridd i sitt arbete; han kunde så hvete, och det uppväxte råg i distraktion. Derföre skall jag icke sjunga, utan läsa och berätta. Jag har ganska säkert med mig ”Den sörjande Turturdufvan”, som nyss skådat ljuset, och som jag aldrig går utan. Få se? nej: det måste vara ”Sagan om Hästen”; med den kan man också hafva en idyllisk stund. Nej se: hvad är det här? några blad ur ”Den Svenska Sanningen”. Det kan jag tro; det är mycket qvickt: handlar om alla osanningar, hvarmed Svenskar uppehållit hvarann sedan 1739. Nej; det båtar alltsammans till intet. Här, se här: hvad är detta? jo riktigt! den skrifna berättelsen af min vän Yenkenberg: den skall grefven få böra: det är om en herdinna och en herde!” 
<sec/>
Yenkenberg? 
<sec/>
”Ja, Yenkenberg har för nöje lånat mig papperet, som är en hemlig och farlig skrifvelse.” 
<sec/>
Politisk? 
<sec/>
”Nej.” 
<sec/>
Huru kan den då vara farlig? 
<sec/>
”Det handlar om ett fruntimmer och en karl.” 
<sec/>
Af hvardera slaget finnas många. 
<sec/>
”Men fruntimret är förnämt, och herren .. borde vara det.” 
<sec/>
Är det blott en berättelse? eller sanning? 
<sec/>
”Det är en idyllisk sanning.” 
<sec/>
Hvad menar ni med det? 
<sec/>
”Att händelsen eger sin riktighet, men att personernas namn äro ljufligen förändrade.” 
<sec/>
Personerna lefva kanske? 
<sec/>
”Det händer.” 
<sec/>
Och äro af ryktbart, af högt uppsatt slag? 
<sec/>
”Derpå tviflar jag icke.” 
<sec/>
Man skrifver om dem under förtäckta namn? Jag gissar det är någonting skändligt. 
<sec/>
Snarare sorgligt; men lika mycket. Det var en gång en ung herdinna, vacker som den skönaste aprildag i maj, när junisolen strålar deröfver; intagande, mild, behaglig. Glädje och kärlek afmålade sig i hennes täcka ögon med en himmelsk glans, säger skrifvelsen; och tillägger, att rosorna på hennes kinders skära hy icke kunde jemföras med annat, än munnens ömma behag, som hade ingen sin like. Grefven har sjelf sett denna utmärkta person, om hvilken jag blott må nämna, att det icke är mademoiselle Cederlöf.” 
<sec/>
Hvarföre inblandar ni mig och henne i denna berättelse? 
<sec/>
”För ingenting. Men när man är idylliskt stämd, så gör man så.” 
<sec/>
Ni skulle kunna vara dräglig att höra, om ni icke pratade på ett odrägligt sätt. 
<sec/>
”Grefven skall veta, att i samma trakt, som den unga, sköna herdinnan, lefde också en mycket gammal och rik herde. Han besatt en odräglig mängd oxar, får och kalfvar, hvilka alla lydde hans vink och idislade hans foder. När han sade åt den ena: kom! så gick han; och när han sade åt den andra: gack! så kom han till honom. Ty oxar och kor hafva det sättet. Icke desto mindre var den gamle herden stolt öfver sina djur, och ansåg sig för grossmächtig.” 
<sec/>
Hvad? 
<sec/>
”Han fattade tycke för den unga herdinnan, och bad henne bo hos sig. Hon satte värde på hans boskap, såsom herdinnor göra. Hon flyttade till honom och blef hos honom, hvilket var illa gjordt. Hon fann nu, att den gamle herden blef allt otäckare till själen, såsom han alltid varit, och äfvenledes till kroppen. Hon såg en ung herde af ålder, skönhet och hjertelag just för henne. Han hade så godt som ingen boskap alls. Hon gaf honom af de kalfvar, som den gamle herden skänkte henne, och han lefde deraf. Så älskade den unge herden och herdinnan hvarann, och den gamle viste intet deraf. Den unga herdinnan vågade ej tala om det för honom, ehuru gubben alltid varit god emot henne. Men detta tärde på hennes hjerta, så att hon fick ondt i bröstet. Grefven vet, att lungorna ligga nära hjertat.” 
<sec/>
Kom icke med edra nedriga sidoinfall! Huru gick det? 
<sec/>
”Det gick icke, Det stod; och det står ännu.” 
<sec/>
Står det? Hvad menar ni med det? 
<sec/>
”Yenkenbergs historia, hvarur jag kortligen berättat det idylliska, säger mot slutet, att herdinnan Zaletta, med den gamle Damon på ena sidan och den unge Celadon på den andra, befinner sig i den svåra och outhärdliga ställningen ännu. Så står det.” 
<sec/>
Nå, men huru går det? 
<sec/>
”Det går nog så, att Zaletta får lungsot; ehuru många tro, att hon redan bekommit något annat, som drar henne i grafven inom ett år. Hon sörjer mest öfver, att i hennes tankar Celadon icke sörjer så mycket, som han borde.” 
<sec/>
Sörjer icke Celadon? 
<sec/>
”Jo, nog sörjer han i sin herdegrotta på det sköna Ecamaria, der han bor och har sin boskap ..” 
<sec/>
Ekhammar? 
<sec/>
”Men Celadon sörjer sig dock icke ända till lungsot. Han har ett skönt och intagande landtställe, som Zaletta i hemlighet beredt honom, utan Damons vettskap; och hon har bragt till verlden en liten Celadonia, som Damon tror vara sin, ehuru det är Celadons ..” 
<sec/>
Min Gud! 
<sec/>
”Zaletta älskar denna lilla flicka öfver allting, och ville helst hafva henne hos Celadon ..” 
<sec/>
Det är klart! 
<sec/>
”Men hon är rädd för Damon, som hon skyr, men icke kan säga åt, att hon skyr honom. Huru skall hon göra?” 
<sec/>
Det måste väl stå i den der Yenkenbergs historia? Jag tänker, att till sluts blef dock Skönheten upptäckt? 
<sec/>
”Hahaha! herr grefven förstår väl, att detta är en apokryfisk novell, uti hvilken ingenting är sant, mer än alltihop?” 
<sec/>
Jag anar ganska väl meningen, som säkert syftar på en viss olycklig, hög person, vid hvilken den offentliga malicen gerna måste vilja fästa sig, och till egen förlustelse om henne uppgöra sina förklädda sagor. Det skulle roa mig att veta huru Yenkenberg, såsom ni kallar honom, slutligen utvecklat sin sak. 
<sec/>
”Yenkenberg?” 
<sec/>
Sade ni icke så? 
<sec/>
”Ja, han har en afskrift af den hemliga chronique scandaleuse, som cirkulerar bland goda vänner; men icke har han hopsatt historien.” 
<sec/>
Yenkenberg måste således vara en hedersman. Men har hans afskrifna historie intet slut? 
<sec/>
”Jag tror grefven blifvit nyfiken? Det skulle fägna mig.” 
<sec/>
Hm .. 
<sec/>
”Grefven måste medgifva, att man har mycket roligare när man är nyfiken, än när man sitter och frågar efter ingenting. Och jag ville roa grefven: det var hela min afsigt.” 
<sec/>
Så utför den än vidare. 
<sec/>
”Säg mig på hvad sätt, och jag skall göra det genast.” 
<sec/>
Låt mig höra huru Zaletta på en gång sökte tillfredsställa Damon, värna sig sjelf, och bereda Celadons lycka? 
<sec/>
Det underligaste är, att berättelsen låter förstå, likasom att Zaletta sjelf önskar dö, för att derigenom få allt tillrättastäldt. Ty mycket illa har hon gjort.” 
<sec/>
Himmel! Vidare? Den der apokryfiska idyllen måste vara upptecknad af någon, som har hum om något? 
<sec/>
”Det vet jag icke. Ty, hvad vet jag? Jag är sjelf ingen Celadon och ingen Damon, ehuru jag skulle önska mig vara begge delarne i en person.” 
<sec/>
Hvem är Yenkenberg? 
<sec/>
”En man af nattjuntan.” 
<sec/>
Ha? återigen: dessa ohyggliga och föraktliga menniskor ligga då inne i det högsta? 
<sec/>
”Det är hvad jag redan sagt. Vi äro en hemlig orden.” 
<sec/>
Det borde kallas ett röfvarband, men ej en orden. 
<sec/>
”Det skulle nog så kunna; men namnet röfvarband passar icke för ett sällskap, hvari konungen är medlem.” 
<sec/>
Ni är ytterst förgriplig! Konungen skulle vara med i sådant? 
<sec/>
”Nå, jag vill icke påstå, att konungen är långt kommen inom vår orden; vi hafva ej släppt honom in högre än i andra graden.” 
<sec/>
Till sluts lär det väl vara er mening, att icke konungen befaller öfver eder, utan ni öfver konungen? 
<sec/>
”Det har varit vår mening från början, och är så alltigenom.” 
<sec/>
Om detta skulle innehålla någon sanning, så är det icke underligt, att en Yenkenberg ibland er kan vara invigd i hemligheten af vissa händelser .. 
<sec/>
”Det är icke underligt alls, ty han är arkivarie.” 
<sec/>
Arkivarie och mordbrännare! 
<sec/>
”Åh, han är ännu mycket mera. Han vet sättet att bereda hemliga gifter. Han har varit i Italien och studerat aqua tophana.” 
<sec/>
Hvad är det? Derom har jag icke hört talas. 
<sec/>
”Tacka er Gud, min grefve. Men han har också studerat konsten, att göra pulver och parfymer, så fina, att man kan parfymera papper dermed, utan att det syns eller käns på lukten; men ändå sådana, att man dör en tid efter att hafva inandats ångan från ett sådant papper.” 
<sec/>
Afskyvärdt! Men hvartill tjenar sådant? 
<sec/>
”Det tjenar, om man vill afdagataga någon med bref.” 
<sec/>
Med bref? 
<sec/>
”Yenkenberg förstår den der konsten; jag begriper den icke. Jag vet, att han förskaffat konungen sådant brefpapper.” 
<sec/>
Då skulle ju konungen vara död genom inandandet af ångan derifrån? 
<sec/>
”Papperet blir ej giftigt förrän man skrifver derpå med ett visst bläck, hvars saft blandar sig med papperets innehåll.” 
<sec/>
Det är förfärligt. Men man har intet exempel på någon händelse, uppkommen härigenom. 
<sec/>
”Icke? Icke ännu kanske; men det blir väl.” 
<sec/>
Jag fasar vid denna tanke! 
<sec/>
”Men när man vill blifva af med farliga och förhatliga personer, är det vigt. Och det är naturligt, att ångan ej blott skall verka på personen, som får brefvet, öppnar det och läser; utan äfven på brefbäraren, ehuru i något mindre grad, emedan han förer brefvet hopviket. Har icke grefven ondt i hufvudet?” 
<sec/>
Jag? 
<sec/>
”Eller i bröstet? i magen?” 
<sec/>
Hvad menar ni med det? 
<sec/>
”Grefven för med sig ett bref: det ser jag bestämdt på herr grefvens hy, som blifvit mycket blek på en stund.” 
<sec/>
Ett bref? jag behöfver ej göra hemlighet af att jag för ett sådant med mig; men .. 
<sec/>
”Det må vara godt och väl, att konungen derigenom vill göra sig qvitt Wefverstedt, som han haft till förtrogen, men som börjat blifva honom mycket besvärlig.” 
<sec/>
Wefverstedt? jag har ej något bref till honom. 
<sec/>
Aha? till hvem då! tänkte Snakenborg; men låtsade den största liknöjdhet. ”Det är väl möjligt.” sade han, ”att det kan vara någon, som konungen ännu hellre och förr önskar rödja ur vägen genom ångan från ett bref. Ty hvem finner sig icke förtjust af att bekomma en skrifvelse från konungens egen hand? hvem öppnar och läser ej sådant?” 
<sec/>
Ni talar som en skändlig menniska, och jag tror er icke. 
<sec/>
”Jag bryr mig icke om att grefven tror mig. Här är blott frågan om att tillbringa en idyllisk stund; derföre talade jag om gamle Damon, Zaletta och Celadon, som ni icke heller trodde, och icke behöfde tro.” 
<sec/>
Om Zaletta? om riksgref .. ah! deruti var någonting, som jag viste var att tro. 
<sec/>
”Om Damons bref, och verkan deraf, inhemtar ni nog också visshet en vacker dag ..” 
<sec/>
Damons bref? Det låter som om ni viste något? 
<sec/>
”Ni har sjelf sagt, att ni förde ett bref. För öfrigt rör det mig icke, och ej heller er, vidare, än om ni får ondt deraf i hufvudet, bröstet, magen, ryggen och den öfriga kroppen. Känner ni något? Ni ser så högst tänkande ut!” 
<sec/>
Grefve Clas kastade en föraktfull blick på sin medtalare. Men han grubblade mera, än han sjelf ville tillstå, på berättelsen om Damon och Zaletta, hvari han trodde sig tydligen se kung Fredrik och fröken Taube. Att historien var sann i anspelningen på en Celadon, en älskad vän, en person af adlig ätt, i tyst och okänd stillhet boende på Ekhammar, det viste han också. I ett dystert ögonblick föll det honom in, att den rysliga skildringen om – förgiftade bref icke behöfde vara fullkomligt ogrundad; och att höga personer ofta med en viss godhet, i sätt att tala, tänka och vara i en mängd enskilda fall, kunde förena mycken grymhet i andra, derom påminde han sig många exempel. Det skulle ju kunna vara tänkbart, att den bukoliskt såkallade Damon upptäckt sin Zelattas förhållande till Celadon, och i vrede ville hämnas, eller på ett hemligt, ouppdagligt sätt skilja henne från sig? Denna tanke om konungen var emellertid så djupt ohygglig, att en man med grefve Clas Thotts rena själ kastade den ifrån sig med afsky. Och likväl kunde han icke fullkomligt aflägsna den ifrån sig; ty alltför mycket godt viste han ej om konungen, hvilken visserligen oftast framställde sig godmodig, men af grefven ej kunde fritagas från åtskilliga fulheter, bekanta för få blott, men bland dem af honom. Skulle det kunna vara möjligt, att jag medförer ett bref, som skall breda dödens sky öfver riksgrefvinnans ögon, när hon öppnar och läser det? Åter bortkastade han denna föreställning med vämjelse. Till styrka för konungens oskuld, ville han påminna sig, att när brefvet skrefs på Rännarskedet, togs papperet på mor Karin Stridsbergs bord, och, såsom det måste förmodas, af hennes. Men å andra sidan kunde det likväl alltid qvarstå som en möjlighet, att konungen sjelf medfört detta papper, ehuru han af någon orsak kommit att lägga det ifrån sig på bordet. Grefve Clas var genom dagens olycka och andra svåra omständigheter blefven misstänksammare, såsom det alltid händer: vid lugnare sinnesstämning skulle han hafva klarare insett den mindre rimligheten af att tillägga kung Fredrik detta försåt. Nu satt han i sitt fängelse och tänkte, och tänkte. Försigtighet kan i all händelse icke skada! slöt han, och han föresatte sig att ej framlemna brefvet till Hedvig Taube, utan i högsta nödvändighet, eller utan någon förberedelse, som kunde göra det oskadligt. 
<sec/>
Snakenborg iakttog honom under det ögonblicks tystnad, som uppstått. ”Ja, nog ser grefven mycket tänkande ut,” började han, ”och det upprepar jag. Men på det förgiftade brefvet är icke värdt att grubbla, så fort icke Wefverstedt är den, som skall hafva det.” 
<sec/>
Icke det? Hvarföre icke? 
<sec/>
”Ty konungen kan ej behöfva tillgripa sådana hemliga utvägar med någon annan; såvida det icke skulle vara ett fruntimmer, i hvars urvägenrödjande han ej heller kan handla öppet.” 
<sec/>
Snakenborg såg, att grefve Clas skakades af någon känsla, som han emellertid sökte dölja. Hvad? sade han till sig sjelf: det är ganska säkert bref till ett fruntimmer han medför! 
<sec/>
”Ja,” fortfor han högt, och vände sig liknöjdt åt sidan, ”historier om fruntimmer, som blifvit afdagatagna genom bref, utan att någon kunnat ana saken, har jag många.” 
<sec/>
Grefve Clas häftade på sin medtalare en ganska bekymrad blick. 
<sec/>
”Jag vet en dame, bland mina bekanta,” fortfor Snakenborg, ”som jag frälste från en sådan olycka.” 
<sec/>
Ni frälste henne? 
<sec/>
”Ja. Hon, eller rättare jag, hade en liten aning om faran, som ett visst till henne anländt bref kunde medföra. Vi rökte då brefvet på ett sätt, det vill säga, i ett kemiskt preparat, så att giftkraften förtogs. Sedan kunde hon öppna och läsa allt utan att dö. Hon kände sig icke en gång ledsen deraf; ty brefvet innehöll en anvisning på penningar, hvaraf hon försträckte mig hälften, såsom jag också förtjenat.” 
<sec/>
Alltid infernaliska tillägg! Men emellertid, fortfor Clas Thott och blickade betänksamt ned i sitt sköte, aldrig kunde en sådan försigtighet vara skadlig. 
<sec/>
”Jag ser på er, att ni vill röka ert bref.” 
<sec/>
Det kan hända, att jag låter röka det, innan jag framlemnar det. 
<sec/>
”Ni låter röka det? Hahaha! Ni skulle kunna det då.” 
<sec/>
Skulle jag ej kunna det? 
<sec/>
”Vet ni hvad ni skall röka det med? Vanlig tobaksrök, kanske? Eller rök af björkkol? kakelugnsos? ljusos? Jag tackar.” 
<sec/>
Dermed blir väl någon utväg. 
<sec/>
”Visserligen, i fall ni känner den. Ni måste väl ej föreställa er, att gift kan fördrifvas med hvad som helst?” 
<sec/>
Det är sant. Det tror jag icke. Men ni är troligen ej större kemist än jag. 
<sec/>
”Troligen? Men efter jag är bekant med Yenkenberg, som förstår gifter och motgifter, och efter jag en gång räddat ett fruntimmer, så kan jag utan skryt påstå, att jag har kunskap om denna röknings ingredienser, utan att vidare vara kemist för öfrigt.” 
<sec/>
Grefve Clas såg på sin sällskapare. Hade vi någon eld och rök här, sade han, så skulle jag bedja er försöka. 
<sec/>
”Det är onödigt; och jag bryr mig alls icke om något bref.” 
<sec/>
Men .. 
<sec/>
”Men eld behöfs icke oumgängligt till giftångans fördrifvande.” 
<sec/>
Huru skall ni eljest få rök? 
<sec/>
”Rök är icke oumgänglig. Giftet kan äfven fördrifvas genom en annan method.” 
<sec/>
Det vore förträffligt. 
<sec/>
”Men det kan ej ske här.” 
<sec/>
Det kan jag tro .. 
<sec/>
”Likväl .. det beror på storleken .. kan ni säga mig huru stort ert bref är?” 
<sec/>
Om jag komme åt, skulle jag visa er det. 
<sec/>
”Om ni så behagar.” 
<sec/>
Jag har det i en af mina fickor. 
<sec/>
”Vill ni, att jag skall taga fram brefvet åt er?” 
<sec/>
Om ni ville göra det .. 
<sec/>
”I hvilken ficka ligger det?” 
<sec/>
I venstra rockfickan. 
<sec/>
Snakenborg nedstack sin hand, och kände en obeskriflig glädje vid inhändigandet af ett bref, som det således lyckats honom att bemäktiga sig utan allt våld. 
<sec/>
Han hade redan uppdragit det, besåg utanskriften och utropade: ”ha! hvad finner jag? till fröken Hedvig Taube på Ekolsund!” då han i detsamma fick höra stormande ljud af några, som nalkades skogshuset. Förskräckt, eller åtminstone förvånad häraf, störtade han fram till ladans öppning. 
<sec/>
Håren reste sig på hans hufvud. Hvad han varseblef, skall omtalas i det kommande. 
<chapter/>

<chaptername>SJUTTIONDE KAPITLET.</chaptername>

<chaptername>WEFVERSTEDTS BESLUT.</chaptername>

<sec/>
Du ljuger! brefvet var ej till dig. 
<sec/>
När Martholin kom ned emot Segersta, såg han sig med mycken försigtighet omkring, för att ej blifva upptäckt. Det hade verkligen lyckats honom att på hela vägen icke blifva röjd, oaktadt åtskilliga personer syntes här och der sysselsatte med arbeten i skog och mark. 
<sec/>
Sedan han inträdt, gaf han betjenten tillkänna, att han önskade ett enskildt samtal med hans herre. Betjenten gick, och återkom efter ett ögonblick med befallning till Martholin att stiga in i ett rum, som han anvisade honom. Här infann sig också generalauditören. Han såg mera kall och besvärad ut, än Martholin tyckte om. För att genast förvandla hans sinnelag, utbrast derföre Martholin efter den första helsningen: 
<sec/>
”Stora nyheter, herr auditör! de begge farliga männen äro fångade, och jag kan, hvilket ögonblick som helst, öfverlemna dem till herr generalauditörens fria disposition.” 
<sec/>
Wefverstedt tillkännagaf en hastig blekhet, men yttrade dock ingenting annat än: jaså! 
<sec/>
”Hvart skola grefvarne nu föras? hvar önskar ni hafva och gömma dem?” 
<sec/>
Grefvarne? 
<sec/>
”Ja! grefvarne Clas och Åke Thott: dessa män, som herr Wefverstedt gaf mig och mina begge vänner de strängaste befallningar att gripa, och till och med i nödfall behandla med våld.” 
<sec/>
En feberaktig rodnad for öfver Wefverstedts ansigte, och hans panna rynkades på ett märkbart sätt. 
<sec/>
”Men”.. utbrast Martholin otåligt .. ”hvad är meningen, herr auditör? Mins icke herrn sjelf hvilka ordres herrn gaf oss förut i dag här?” 
<sec/>
Jo, jag mins allt. 
<sec/>
”Nå, huru skall jag då förklara detta? Jag får säga, att jag finner mig icke mottagen som jag väntade; och jag hoppades till och med på beröm, om ej belöning, för de nyheter jag hade med mig. Jag har lyckats, att ej allenast fånga grefvarne, utan äfven ur den ena af dem locka hemligheten af deras uppvaktning hos konungen.” 
<sec/>
Jag känner den redan, Martholin. Vi skola tala öppet med hvarann. Ni har hufvud dertill, och dessutom behöfs nu, mer än nånsin förut, ett godt råd. Min dotter har ankommit till Segersta i sällskap med min blifvande måg, hofjunkar Thott. Denne Thott har underrättat mig om allt; han har förtäljt mig, att hans bröder haft enskild audiens hos hans majestät. 
<sec/>
”Då har han väl också omtalat hvad konungen sagt dem?” 
<sec/>
Nej, det har han icke kunnat, emedan han icke varit närvarande dervid, och bröderne ej heller sedan berättat honom derom. 
<sec/>
”I så fall måste det väl vara rätt angeläget för herr auditören, att lära känna saken?” 
<sec/>
Utan tvifvel. 
<sec/>
”Men .. öppet taladt .. hvarföre då emottaga mig med köld, mig, som anländer med denna berättelse?” 
<sec/>
Hm, svarade Wefverstedt, med en ny och ännu förnämare rynkning i pannan: jag skall säga er det, kära Martholin, ehuru ni kunde vara något mindre närgången .. 
<sec/>
”Men vi äro ju nu på tu man hand, och saken är alltför vigtig att tillåta ceremonier.” 
<sec/>
Vet då i korthet, Martholin, att ni har icke gjort mig någon tjenst med grefvarnes fängslande. 
<sec/>
”Men ni har ju sjelf anmodat mig derom?” 
<sec/>
Jag vet det; jag klandrar er således icke; jag blott nämner, att jag skulle hellre önskat ..” 
<sec/>
Martholin kände vredens blod uppstiga i sitt ansigte. ”Nåväl!” sade han, ”huru skulle jag eljest hafva kunnat få i mina händer hvad jag här har ..” 
<sec/>
Hvad har ni? 
<sec/>
”Ett bref.” 
<sec/>
Ett bref? från hvilken? 
<sec/>
”Jo pass!” sade Martholin och gick litet åt sidan, för att upptaga sin medförda konungaskrifvelse; men derjemte för något annat. Här måste bestämdt vara ugglor i måsen, tänkte han. Wefverstedt har med sin måg haft något samtal, som föranlåtit honom att vilja ställa sig på god fot med de fångade grefvarne. Följden måste blifva min och kanske hela nattjuntans lycka. Det är icke nog, att jag framlemnar konungens bref, utan jag måste sjelf veta dess innehåll, hvilket Wefverstedt i denna sinnesstämning torde förhemliga för mig, om jag icke på egen hand vet att skaffa mig kunskap derom. Med dessa tankar trädde han fram till fönstret, ett stycke ifrån Wefverstedt, uppdrog kung Fredriks biljett, öppnade den och genomögnade innehållet. En isköld lade sig öfver hans panna, hans kinder sammandrogo sig krampaktigt, och öfverläppen började tillkännagifva ryckningar. Men hastigt bemannade han sig, sönderref det lilla brefvet, och ämnade förmodligen antingen stoppa det i sin ficka eller kasta bort det, då Wefverstedt nalkades och ropade: 
<sec/>
”Skurk! hvad gör du? Det der brefvet .. 
<sec/>
Det var ett kärleksbref till mig, min herre; jag har blifvit bedragen på ett möte, som jag väntade. 
<sec/>
”Du ljuger! brefvet var ej till dig. Tag hit det!” 
<sec/>
Ej till mig .. 
<sec/>
”Nej, säger jag! Det är till mig; du skulle icke eljest hafva inträdt till mig dermed. Vill du genast lemna mig bitarne?” 
<sec/>
Herre! 
<sec/>
”Hörpå, Martholin,” sade Wefverstedt lugnt, men med fruktansvärdt allvar: ”ännu äro vi vänner; men ett ögonblick kan förändra allt, och då kommer du icke ur detta rum för annat, än att gå i fängelse. Förstår du mig? Ur det fängelset skulle du ej kunna komma för annat, än att bekläda galgen. Tag hit de sönderrifna brefbitarne!” 
<sec/>
Utan att afvakta svar, ryckte Wefverstedt papperslapparne ur handen på Martholin, som på ett ögonblick kände sig öfverväldigad. 
<sec/>
Generalauditören sammanlade bitarne, och fann ett bref, hvars stil han igenkände vara konungens, och med utanskrift till Wefverstedt. Både denna utanskrift och innehållet utgjordes af ett blandadt språk, hälften Svenska och hälften Tyska: stafsättet likaså. Men, satt på vanlig Svenska, lät det hela sålunda: 
<sec/>
”Min kära Wefverstedt! jag hör med stor ledsnad, att jag blifvit förd bakom ljuset rörande Gaspolin och de der företagen. Jag befaller dig, vid min kungliga onåd, att genast tillsäga vederbörande att gripa Gaspolin och alla tillhörande: att noga undersöka allt, och genast skaffa grefve Thott igen det gods, som de tagit ifrån honom. Fr.” 
<sec/>
Gud! sade Wefverstedt för sig sjelf: detta innefattar en befallning i mera bestämda ordalag, än Fredrik vanligen brukar. Han måste hafva blifvit bragt till en decision, som ingifvit honom en förfärlig precision. Huru skall detta hjelpas? Här duger ej att ... Men skall jag då låta allt springa? Det är verkligen långt värre och längre kommet, än Tage sagt mig. Skall jag uppoffra riksrådet? Skall allt öfverlemnas åt offentlig skandal? 
<sec/>
”Herre!” utbrast Martholin, dödsblek, men likväl med ett sarkastiskt leende, ”ni står der och öfverlägger med er sjelf, antingen ni skall låta befordra mig och mina kamrater till galgen, eller creera oss till grefvar. Men jag vill underrätta er, att derest jag icke handlat såsom jag gjort, så skulle de der grefvarne nu ligga mördade på er mark, och ni skulle blifva både offentligen känd och äfven lagförd såsom upphofvet till morden. Jag tycker således, att jag förtjenar någon tack af er.” 
<sec/>
Mördade? hvad menar ni? 
<sec/>
”Jo, Snakenborg skulle hafva ränt sin värja genom Åke och Clas Thott, och det på ett ställe nära Segersta; och han skulle hafva kungjort för alla, att det skett på er befallning, hvartill han haft full rätt, efter hvad ni nog sade honom, när ni sist skildes vid honom.” 
<sec/>
Men, min Gud! min Gud! 
<sec/>
”Ja, säg sjelf: huru skulle ni efter den betan hafva redt er?” 
<sec/>
Martholin ..! 
<sec/>
”Ja, jag heter Martholin; men ni har behandlat mig som om jag varit en Snakenborg.” 
<sec/>
Förstör ej tiden och oss med denna strid. 
<sec/>
”Nej. Men jag vill ytterligare säga, att här fordras ett afgörande beslut; och jag måste genast tillbaka.” 
<sec/>
Du fruktar, att jag häktar dig här? 
<sec/>
”Gud vet hvad tankar ni kunde hysa; ty tacksamhet och redlighet hafva sällan fallit på stora herrars lott. Men hör emellertid. Jag svarar ej för, att Snakenborg, i hetta och oförnuft, der borta hvilken sekund som helst verkställer sin lust att genomstinga de bundne grefvarne, om jag icke är närvarande, hindrar och styr honom.” 
<sec/>
Bundne, säger du? Hvar har ni fångarne? 
<sec/>
Martholin nickade betydelsefullt: utan mig tillrättafinnas de ej! Jag kan icke namngifva platsen, emedan den heter ingenting. 
<sec/>
”Du är en misstänksam narr,” svarade Wefverstedt kallt. ”Grefvarne måste föras hit; men alldeles icke bundne.” 
<sec/>
Ni skall emottaga dem som vänner, det förstås! sade Martholin med gnistrande ögon. 
<sec/>
”Det angår er icke, hur jag finner för godt att emottaga dem. Nogaf: hvar äro de?” 
<sec/>
Gif mig folk; så skall jag gå och hemta dem hit. 
<sec/>
”Folk?” 
<sec/>
Ja; de få ju icke vara bundne? Då gå de minsann icke sjelfmant. 
<sec/>
”Himmel! jag fruktar det värsta af det våld ni användt.” 
<sec/>
Vi hafva ännu ej användt det ringaste våld. Men jag svarar ej för, att det icke kan ske, om jag dröjer här ett ögonblick; ty på Snakenborgs arm litar jag aldrig. 
<sec/>
”Så skynda, Martholin! Jag skulle sjelf följa med ..” 
<sec/>
Sjelf? för att bevaka oss, och se, att vi intet underslef bedrefve med fångarne? Nå godt; kom då med sjelf, herr generalauditör. 
<sec/>
”Nej; jag kan icke.” 
<sec/>
Ni kunde ju gå upp i skogen, buga er för grefvarne, och bjuda dem till er på kalas? 
<sec/>
”Prata icke, Martholin. Jag skulle blifva känd, möjligen, såsom den der förorsakat dem den der ledsamheten.” 
<sec/>
Ledsamheten? ja, det är rätta ordet. Nå, så följ då icke. Får jag några man med mig? 
<sec/>
”Du skall få taga min betjent och en eller par till.” 
<sec/>
Jag tackar. 
<sec/>
”Aftag alla bojor, och hitför grefvarne i all vänlighet. Säg, att jag har något angeläget och för dem angenämt att säga.” 
<sec/>
Det skall jag. 
<sec/>
Generalauditören ringde; och då hans betjent inträdde, gaf han honom befallning, att tillkalla tre personer för att göra Martholin följe dit denne förde dem, samt att i allt lyda hans befallningar derunder. 
<sec/>
”Får jag hafva dem beväpnade?” 
<sec/>
Beväpnade? för hvad? tillställ ingenting, Martholin! Du vet hvad det vill säga, att bryta edsöre, och den nya lagen, som ej ännu är tio år gammal, sitter så frisk i allas tankar, att man nu mer än nånsin måste passa på sig. 
<sec/>
”Men, min herre! betänk, att ingen omöjlighet är, att icke jag kan blifva nödsakad bruka våld emot Snakenborg och kanske Frank, om de få se att jag gör grefvarne fria. Jag bör åtminstone kunna hota dem!” 
<sec/>
Du har ej alldeles orätt, Martholin. Men egentliga vapen har jag icke härute åt folket. Låt dem taga dugtiga påkar. 
<sec/>
”Det är dock något.” 
<sec/>
Så farväl, och kom snart åter! 
<sec/>
”Farväl, min herre!” yttrade Martholin med en snäf blick, och i en ton, som hvarken var den vackraste eller varmaste. 
<sec/>
Då Martholin aflägsnade sig från Segersta, hade han trenne med starka, jernskodda käppar beväpnade följeslagare. 
<sec/>
I deras sällskap begaf han sig upp emot skogsnejden, der han hade sina fångar. Han sade under gåendet intet ord; han var upptagen af ganska djupa tankar. Han insåg, till följe af konungens bref, att en afgörande olycka förestod honom sjelf och alla Gaspolinerne; och på Wefverstedt litade han alldeles icke. Han öfverlade således om någon ny plan. Han ansåg det knappt rådligt, att en gång till inställa sig på Segersta. Ett ögonblick genomgicks han hufvud till och med af den tanken, att det torde blifva honom oumgängligt att beröfva grefvarne lifvet, då han icke kunde betaga dem friheten; emedan ingen säkerhet eljest gåfves för honom och hans vänner. Han tänkte på förträffligheten af att på en gång hafva denna illgerning gjord, och tillika hela skulden deraf vältrad på Wefverstedt; hvilket kunde ske derigenom, att Segerstafolket skulle blifva närvarande och göras till delaktige. Om han sjelf genast derefter begåfve sig på flykten med Snakenborg och Frank, och icke kunde ertappas; så måste otvifvelaktigt följa, både att grefvarne genom döden hindrades från att för sin del yppa något, och att Wefverstedt skulle fastna för morden. Han utvecklade denna plan i sin hjerna under det han vandrade framåt; men egentliga orsaken, hvarföre han varit så angelägen att från Segersta bekomma det beväpnade folket, låg häruti. 
<sec/>
Han var kommen ett temmeligt stycke på vägen, då han oförmodadt hörde hästtraf bakom sig, och en röst ropade: ”Halt, Martholin!” 
<sec/>
Han såg sig om, och upptäckte von Drachenmilch. 
<sec/>
Hvad vill ni? utbrast Martholin otåligt. 
<sec/>
”Jag vill följa dig,” sade fänriken. ”Jag har ridit omkring i nejderna en ganska god stund, kors och tvärs ..” 
<sec/>
Dermed kan du fortfara. Det skadar minst. Farväl, jag har ingen tid att förlora. 
<sec/>
”Men jag tager ej farväl af dig, skurk! utan jag följer dig. Hvar har du min bortkomne grefve?” 
<sec/>
Skurk för dig, von Drachenmilch! blygs du icke? Vi äro ju begge i nattjuntan? 
<sec/>
”I nattjuntan, ja; men nu lefva vi på dagen, och jag vill veta, hvar du har gjort af gref Åke Thott?” 
<sec/>
Hvad angår det dig? Men vill du veta, så mår grefve Thott ganska godt. 
<sec/>
”Skönt. Hvar är han? Svara mig, eller jag bjuder dig på min värjspets.” 
<sec/>
Att nu gifva sig i tvist eller strid med denna fanfaron, är icke rådligt, tänkte Martholin. Jag har ingen tid och inga krafter att förspilla. Han sade derföre helt vänligt: vill du göra mig följe, von Drachenmilch, så kan du träffa din älskade Thott. 
<sec/>
”Du går då nu till honom?” 
<sec/>
Det gör jag. 
<sec/>
”Han lefver?” 
<sec/>
Utan tvifvel. 
<sec/>
”Jag förmodade, att han och Snakenborg duellerat?” 
<sec/>
Det blef icke af. 
<sec/>
”Sådana mesar! Nå, det må vara.” 
<sec/>
Vill du reta dem till ny strid, von Drachenmilch, så kan du få göra det. Jag gifver dig dertill mitt lof. 
<sec/>
”Ny strid? Hahaha! det vore någonting. Men den andra grefven skulle ej gilla det.” 
<sec/>
Den andra? 
<sec/>
”Grefve Clas, ja.” 
<sec/>
Grefve Clas är också häruppe i skogen. Du får äfven träffa honom. 
<sec/>
”Är han? Det var förträffligt!” 
<sec/>
Så uppehåll mig icke längre. 
<sec/>
Med dessa ord fortsatte Martholin vandringen med sitt folk, och den Tyske fänriken gjorde honom sällskap. 
<sec/>
De nalkades redan skogsdungen, då de från motsatta sidan varseblefvo ett följe personer, som närmade sig åt samma ställe. 
<chapter/>

<chaptername>SJUTTIOFÖRSTA KAPITLET.</chaptername>

<chaptername>DRABBNINGEN.</chaptername>

<sec/>
Agnes Pasch runkade på hufvudet af bestörtning. 
<sec/>
Vi påminna oss, att då grefve Clas Thott steg upp i hövagnen, der hans bror befann sig, och han lemnade den häst, hvarpå han ridit dit, kom denna att gå bredvid. Ingenting hade varit klokare, än att taga vara på denna häst och binda honom. Men alla hade varit så upptagne af annat, att ingen tänkte på Clas Thotts springare, förrän då Martholin frågade Frank hvarest den befann sig. I sjelfva verket hade hästen, såsom Frank omtalade, medföljt hövagnen, då denna hemkördes från skogshuset; men länge dröjde det icke, förrän han såg sig alldeles lös och ledig på den väg han kommit till hela nejden. Ingenting var då naturligare, än att han tog till fötter och begaf sig hem. 
<sec/>
Ju mera han aflägsnade sig från skogshuset och kände sig fri, ju mera påskyndade han sin gång, såsom hästar bruka; och han sprang snart i sträckande fyr. 
<sec/>
När postmästaren vid Ekolsund varseblef en med sadel och betsel försedd häst löpa förbi sina fönster; anade han genast, att någon olycka måste hafva händt ryttaren. Han igenkände hästen och påminde sig det samtal, han för en stund sedan haft med en herre, kommande som från slottet, och hvilken tagit vägen till Segersta. Den hederlige mannen kunde icke blifva ett stilla och overksamt vittne till hvad han såg, och den olycka han trodde sig upptäcka. Han begaf sig genast upp till slottet. 
<sec/>
Hästen fortfor i tändande fyrsprång utefter vägen, som bar till Kullinge. När han utmed Ekolsundsparken kom så långt som till grinden, der han en gång stått bunden, och der grefve Clas sist återtagit honom, upptäcktes han från slottsfönstren i norra pavillonen af en person, som stod der, och som igenkände hästen för densamma, hvarpå den påhelsande kavaljeren nyligen ridit. Jungfru Fredrika – ty hon var det – skyndade sig genast till mademoiselle Cederlöf med underrättelse härom. Marie Susanne råkade i stor förskräckelse. Hon hade för en stund sedan tagit afsked af Clas Manuel, som berättade sig ämna rida för att uppsöka sin bror, hvilken han fruktade hafva råkat i elaka händer; och nu förnam hon Clas Manuels häst komma hemspringande utan honom sjelf. 
<sec/>
Hon viste i första bestörtningen ej hvilket beslut hon borde fatta. Hon meddelade sig med von Pahlen, hvilken i sällskap med Agnes Pasch som bäst sysselsatte sig med artistiska öfverläggningar om den påbörjade afbildningen. Marie Susanne skyndade derefter ut för att samla några af de raskaste och pålitligaste bland folket; då hon oförmodadt möttes af postmästaren, som anlände i portgången. 
<sec/>
Denne meddelade hvad han viste och sett. Han trodde, att den ridande kavaljeren begifvit sig till Segersta; och att någonting der i närheten inträffat, som fordrade snar hjelp. 
<sec/>
Marie Susanne kunde väl icke bestämdt inse eller ens gissa, hvari olyckan eller faran bestod; men hon trodde sig af vissa ord, som Clas Manuel fällt rörande sin bror, kunna sluta, att man hade att frukta för kringströfvande våldsverkare. Hon ansåg derföre nödigt att samla en manstyrka, som kunde bjuda flera personer spetsen, och låta dem medtaga några vapen, som vore att tillgå, samt för öfrigt beväpna sig med jernskodda käppar, efter tidens sed. 
<sec/>
Hon påskyndade visst utrustningen så raskt hon förmådde och deltog sjelf deri; men undvikas kunde likväl ej, att det drog ut en stund, innan man fick hästar och folk i ordning. Von Pahlen satte sig i spetsen för truppen, och Marie Susanne sjelf kunde icke afhålla sig ifrån att medfölja till häst. Hon var visserligen alltför späd att förtjena kallas amazon; vapen var hon också ej van att föra, ehuru hon på kungliga lustjagter afbränt sin lodbössa så väl som något annat fruntimmer. Och att föra sin häst, tillhörde hennes skickligheter. Det var till och med en etiquettepligt för hoffruntimmer den tiden, att kunna rida en häst vid karuseller; ehuru visserligen de sedigaste och frommaste djuren togos från hofstallet för damernas räkning. 
<sec/>
Nu hade hon ingen palefroi af särdeles väl inridet och fromt slag, att välja på. Detta afskräckte henne likväl icke. Agnes Pasch runkade på hufvudet af bestörtning, och fruktade allt af hvad hon förnam. Marie Susanne kunde likväl af inga föreställningar hejdas eller återhållas från sitt beslut, att åtfölja truppen. ”Jag kan icke föra vapen,” sade hon, ”men jag kan träffa Clas Manuel; jag kan se honom; och skulle stor fara, skulle död öfverhänga honom, oh .. så kan också jag dö, då jag ej längre har någon luft för hjertat och intet ljus mera för ögat.” 
<sec/>
Man begaf sig i färd, sju personer högt. Sjelfva den förträffligt stämde postmästaren sadlade sin häst, när han kom ned till sitt boställe; och det dröjde ingen stund förrän han befann sig i det öfriga följet. Von Pahlen och Marie Susanne syntes i spetsen. Men för att visa kortaste och bästa vägen till Segersta, red en af Ekolsundsfolket vid deras sida. 
<sec/>
Man viste egentligen icke hvarest man skulle hafva att träffa grefve Clas Thott, som man sökte. Man vände sig åt Segerstahållet endast af den anledning, som postmästarens berättelse gaf om den förbifarandes uttalade beslut, att der i trakten söka sin bror. I det hela red man följaktligen på måfå. 
<sec/>
Ju mera man nalkades, ju mera brydd blef man sjelf för utgången; och skulle man komma ända fram till generalauditören, utan att hafva någonting annat än sin lösa förmodan, att anföra som skälet för sin beväpnade ankomst, så måste det se underligt nog ut. 
<sec/>
I dessa tankar satt Marie Susanne på sin häst, och spejade åt alla kanter med sitt lifliga öga, för att upptäcka hvad hennes hjerta ville finna med så varmt och innerligt begär. Hon såg snart en skogsdunge till venster, hvartill en liten sidoväg ledde. Man hade ingen anledning att rida ditupp, emedan det snarare skulle afleda tåget från stråten till Segersta, hvilken man företagit sig att följa. 
<sec/>
Hvad som likväl väckte Marie Susannes uppmärksamhet, var, att hon der längst fram mellan träden uppe i backen tyckte sig se skymten af en karl, som stod liksom på vakt, och tidtals såg sig omkring, än åt det ena hållet, än åt det andra. 
<sec/>
”Den der karlen ser ej klädd ut som en bonde, hvad kan han göra deruppe bland träden, von Pahlen? Ser ni honom?” 
<sec/>
Den Hessiska kavaljeren blickade åt den sida, mademoiselle Cederlöf tillkännagaf. Han skärpte sin syn så mycket han förmådde. Efter ett ögonblick utbrast han: ”hvad ser jag!” 
<sec/>
Ja, hvad märker ni, herr löjtnant? upprepade hon. Det måste vara någonting af vigt. 
<sec/>
”Den der långa, svartmuskiga karlen har jag sett förr en gång! Hvem? hvem?.. Himmel, nu igenkänner jag honom!” 
<sec/>
Och det är?.. 
<sec/>
”Min väktare!” 
<sec/>
Er väktare, herr löjtnant? 
<sec/>
”Det är en af nidingarne! en af de våldsamma personer, som taga menniskor från gatan, instänga dem på eget bevåg, och hålla vakt om dem.” 
<sec/>
Gud: på denna beskrifning förstår också jag, att, har Åke Thott, och efter honom Clas Manuel, här blifvit öfverfallen af några stigmän, så är det af riksdalersföljet. Ditåt måste vi ställa kosan, herr löjtnant! 
<sec/>
Von Pahlen styrde sin häst inåt den lilla skogsvägen, och alla följde honom. Ju närmare han kom, ju fullkomligare igenkände han Frank, som en natt bevakade honom i det beryktade trädpalatset vid Munkbrovattnet. 
<sec/>
Det var just ankomsten af detta sällskap Snakenborg varseblef, då han ett ögonblick, straxt efter att hafva bemäktigat sig Clas Thotts bref från konungen, steg ut ur den högra afplankningen i skogsladan; och håren ville resa sig af förskräckelse på hans hufvud, vid anblicken af de annalkande: såsom det vid slutet af ett föregående kapitel berättades. 
<sec/>
Men von Pahlen hade med sina män knappt framkommit på tio eller tjugu steg nära skogshuset, då han märkte en annan liten trupp anlända från den motsatta sidan. Denna utgjordes af Martholin, som med sitt folk anländt fem man högt från Segersta, och nu dessutom hade von Drachenmilch i sitt sällskap. 
<sec/>
Martholins skarpa blick upptäckte von Pahlens gestalt, innan denne ännu kunnat urskilja hvilken som red i spetsen för detta parti. Martholin insåg genast, att han här måste hafva fiender för sig. Von Pahlen kunde ej vara ditkommen i annan afsigt, än att befria grefvarne Thott, om hvilkas tillhåll han erhållit spaning. 
<sec/>
Martholin, för att bekämpa den öfverhängande stora faran, fann sig genast och ropade till sina Segerstamän: ”kom nu väl ihåg, att er herre och husbonde satt er under mitt befäl! Der ser ni ett antal förhärdade skurkar, hvilka befinna sig vid skogshuset, för att hindra oss från utförande af det uppdrag, herr generalauditören gifvit mig, nemligen, att derifrån uttaga och till Segersta hemföra ett par herrar och högvälborna grefvar, dem man förrorättat med nidingsdåd och anfall här på trakten.” 
<sec/>
Detta var oundvikligt för Martholin att framkasta, för att kunna förmå sina män till anfall på de andre. Det var ganska naturligt, att de skulle låta förleda sig af hans ord, och de rusade med höjda, jernskodda käppar, ej olika medeltidens lansar, mot Ekolsundsfolket. 
<sec/>
Von Drachenmilch upptäckte snart också von Pahlen, red genast från Martholin öfver till honom, och satte sig vid hans sida. 
<sec/>
Striden skedde egentligen endast emellan Martholin, Snakenborg och Frank på ena sidan, samt de begge Hessiska kavaljererna på den andra; ty när Segerstadrängarne snart upptäckte sig hafva redlige och välbekante Ekolsundsboer emot sig, så ansågo de icke rätt vara, att öfverfalla dem med påkslag, eller gifva dem dobbskostyng. 
<sec/>
”Tarteiffel!” utbrast von Drachenmilch, i det han utdrog sitt svärd, ”här träffar jag då på ett ställe dessa tre fördömda skurkar, dessa förrädare, som en gång varit mina förtrogna vänner! Blitz und Regen! är det då Svensk sed, att uppföra sig så gement mot egna landsmän, som ni i dag mot grefvarne Thott?” 
<sec/>
Både han och von Pahlen hade stigit af sina hästar, för att kunna gripa striden an mot de andra, hvilka syntes till fots. 
<sec/>
Snakenborg var den förste, som råkade i utomordentligt raseri. Han hade fått en stöt af von Pahlens värja, visserligen lindrig, men likväl så, att han såg sitt blod färga marken. Straxt derefter hördes höga rop inifrån skogshuset. De hårdt bundne grefvarne märkte på ljuden, att fremmande ankommit, och att en strid begynt: de gåfvo derföre sin närvaro tillkänna, och brunno af begär att deltaga i kampen. 
<sec/>
Dessa röster hördes knappt, förrän Marie Susanne skyndade sig ditin, och tog ett par beväpnade i sitt sällskap. Hon sjelf begaf sig åt högra sidan, der hon tyckt sig upptäcka Clas Manuels stämma, och en af de andre trädde in till venstra afplankningen, der Åke Thott befann sig. 
<sec/>
När Snakenborg varseblef denna rörelse, skyndade han i ögonblicket dit efter. Blifva grefvarne befriade, tänkte han, så äro vi utan hjelp förlorade! Icke blott att vi öfvermannas här; men sedan hafva grefvarne full frihet att i allmänheten omtala hvad de veta om oss. På deras död hänger vårt lif! 
<sec/>
Med dragen värja och ögonen gnistrande af den hemskaste eld, störtade han således in i rummet, der Åke Thott nyss fått sina fötter befriade från bojan, och Ekolsundsmannen sysselsatte sig med upplösandet af den lasso, som var slagen om hans armar och händer. 
<sec/>
”Halt!” ropade von Drachenmilch, i det han äfven med sträckt värja skyndade efter nidingen. Men det var för sent. Den vilde och ursinnige Snakenborg hade redan stött sitt mordvapen genom Åke Thotts bröst, och grefven hade nedfallit med hufvudet lutadt mot sin ena axel. Vid denna förfärliga anblick höll icke von Drachenmilch sin arm tillbaka. Ögonblickligt gaf han Snakenborg en väl måttad värjstöt, som sträckte honom till marken vid Åke Thotts fötter. 
<sec/>
Härunder hade en icke mindre häftig kamp för sig gått emellan von Pahlen och Martholin. Den sednare var till sin karakter egentligen partigängare mer än fäktare; det dröjde således ej länge förrän den i fäktkonstens alla hemligheter så väl bevandrade Hessiska kavaljeren gaf honom ett banesår, hvarifrån han icke mera reste sig. Han föll till jorden, och uppgaf sin ande utan en suck. 
<sec/>
I detta ögonblick trädde Marie Susanne ut ur skogshuset, och hon hade Clas Manuel befriad vid sin sida. Himmelsk sällhet sken ur hennes ögon; men nu varseblef hon hvad här föregått, och hon ryste tillbaka vid åsynen af de blodige, fallne. 
<sec/>
Otto Frank syntes icke. Så fort stridens utgång var tydlig, hade han dragit sig tillbaka; ej af feghet, men af insedd nödvändighet, att genast gifva herr Wefverstedt underrättelse om denna händelse. Begge Hessarne hade haft sin uppmärksamhet så fästad vid annat, att Frank lyckades undgå deras blickar; och han smög sig genom den tätaste delen af skogen bort till en öppen del af fältet, hvarifrån han sedan begaf sig ned till gården. 
<sec/>
Hela den öfriga striden hade upphört med Martholins och Snakenborgs fall. 
<sec/>
Förfäran och smärta grepo alla vid åsynen af den så nidingsmessigt mördade Åke Thott. Han hade ej hunnit få mer än den ena handen lös ur bojan, innan värjstynget beröfvade honom sansen först, och snart derefter lifvet. Han hade under fallet lagt den fria handen på sitt bröst, och uppgifvit sin sista suck under känsla och hopp ännu, att kunna försvara sig. 
<sec/>
Man rustade sig genast till återtåg från den afskyvärda platsen i skogen. Clas Manuel skyndade sig först till Snakenborgs vanställda, ohyggliga lik, och återtog det bref, denne man ett ögonblick beröfvat honom, och som under fäktningen blifvit så skadadt, att det sågs nära sönderrifvet, ehuru Snakenborg dock ännu höll det. Sedan begåfvo han och Marie Susanne sig först af alla bort ifrån den ohyggliga skogsladan till Ekolsund, för att derifrån sända en vagn till afhemtande af Åke Thotts lik. Det öfriga folket åtskildes. Segerstaboerne funno snart, att de icke hade någon strid att utkämpa med Ekolsundarne, och att de varit förde af den fremmande Stockholmsmannen till ett ganska tvetydigt värf. Emellertid ansågo de rätt vara, att skynda till Segersta efter bårar, för att till herr generalauditören hemföra Martholins och Snakenborgs döda kroppar. 
<sec/>
Von Drachenmilch såg sig med örnblickar omkring på slagfältet. ”Här har rättvisa skett i dag!” utbrast han med en varm blick på de kringstående. ”Kom, von Pahlen! Låtom oss oförtöfvadt begifva oss tillbaka till slottet, herr löjtnant! Jag har aldrig haft den förmodan om det höga landet i norden, som jag nu vunnit: jag finner, att man äfven här i bygderna kan komma i ridderligt handgemäng, och att man icke blott kan draga värjan, utan äfven stupa derför! 
<sec/>
Så satte sig dessa båda ädle kavaljerer ånyo till häst, för att begifva sig till Ekolsund. Vid skogshuset qvarstannade endast några män, och i spetsen för dem den redlige postmästaren, hvilka fortforo att blifva vid Åke Thotts döda kropp, tills vagnen hann ankomma för att afhemta den. 
<sec/>
Von Pahlen red i djupa tankar vid sin tappre landsmans sida. De hade mycket nog af denna dags händelser, att genomgå med hvarandra: skatter för erfarenheten, hjertat och tanken. Dagen var icke ännu slut; men solen hade sänkt sig mot horizonten. 
<sec/>
I vacker och lagom ridt nalkades de till bron, och kommo snart åter in i Ekolsunds alléer. Den vida, majestätiska parken stod som vanligt med sina lugna trädkronor sträckta mot himmelen; och allt hade en anblick, såsom om ingenting händt. 
<sec/>
”Ädle herre!” sade von Drachenmilch, då han på sin häst galopperade vid von Pahlens sida, men tyckte, att den förnäme Hessaren alltför mycket iakttog tystnadens reglor. ”Ädle herre!” sade han ännu en gång, ”gif mig tillstånd att fråga er: hvarföre rider ni så dyster? Vi äro födda af samma moder ..” 
<sec/>
Von Pahlen blickade hastigt upp. 
<sec/>
”Jag menar det sköna Hessen, som frambragt oss begge,” sade von Drachenmilch; ”derföre, efter vi äro barn af samma moder, menar jag, att vi kunna tala oförbehållsamt med hvarann, ehuru en stor rang skiljer oss åt.” 
<sec/>
Tala, min gode von Drachenmilch! 
<sec/>
”Så säg mig då, herr löjtnant, hvilket bekymmer tär eder i detta fremmande land? Är det icke så godt, att ni, likasom jag, begifver er ifrån norden igen till det älskliga hemmet i Cassels grannskap?” 
<sec/>
Reser ni tillbaka till Hessen? utbrast von Pahlen förvånad. 
<sec/>
”Konungen har gifvit mig sitt lof dertill.” 
<sec/>
Men jag, min vän, vill icke skiljas från mitt nya fädernesland. 
<sec/>
”Fädernesland, min Gud? Nå, så blif då qvar, von Pahlen. Vi skola skiljas; men hvart jag kommer, skall jag minnas er!” 
<sec/>
Och jag skall aldrig glömma er! 
<sec/>
Efter en paus fortfor åter den trohjertade fänriken: ”jag har ofta tänkt, att jag blott och bart är en slagskämpe, en buss; och att det fattas mig något för att vara riktig kavaljer, af det höga och intagande skicket. Men hvad är det som brister mig? Det måste vara en hjertesorg, som felas mig. Jag har ingen sådan. Men ofta har jag förmärkt, att de, som bära en dylik på sinnet, få en fin uppsyn och en blek hy, som smycka dem mera, än det bruna, väderbitna skinnet pryder mig; deras ögon skina af en hög glans, som jag vet att jag saknar och aldrig får. Hvad är er tanke, von Pahlen, min landsman och vän? Slåss kan jag nog, och seger vinner jag nästan ständigt; men hvar skall jag bekomma någon så frätande sorg, att den gör mig till en rätt kavaljer?” 
<sec/>
Ni har då aldrig känt någon smärta i hjertat? 
<sec/>
”Jag har alltid trott på Gud om dagarne, och sofvit godt om nätterna.” 
<sec/>
Ni har aldrig förlorat någon, som ni älskat? 
<sec/>
”Jo, alla; mest alla. Men de hafva gått till Gud. Skulle jag missunna dem det? eller sörja öfver deras eviga glädje?” 
<sec/>
Men ni kunde sörja öfver er egen ensliga ställning? 
<sec/>
”Men jag är icke enslig. Hvart jag kommer, ser jag vänner; och önskar jag mig fiender, när det kittlar i armen på mig till kamp, så får jag ock sådana hvart jag vänder mig.” 
<sec/>
Ni är en lycklig man. 
<sec/>
”Men ingen rätt kavaljer!” 
<sec/>
Fråga ej derefter. 
<sec/>
”Men det förargar mig, att jag skall se ut som jag gör.” 
<sec/>
Ni ser förträfflig ut, tro mig. Och i Hessen skall man glädjas högt öfver, att återfinna er likadan som när ni for. 
<sec/>
”Men jag är icke nöjd med mig sjelf.” 
<sec/>
Hvad fattas er då? 
<sec/>
”Till en början är jag för lång. Ingen äkta kavaljer har min längd. Chevalier Bayard var smal, och Alexander den store liten.” 
<sec/>
Min Gud! kära von Drachenmilch .. 
<sec/>
”Jag härstammar från jättarne i Schwartzwald; och min mor var visst en Thüringerinn, hvars förfäder ofta besökt Blocksberget. Det förargar mig.” 
<sec/>
Tacka Gud för er styrka, min vän. 
<sec/>
”Jag är glad nog deråt, när jag parerar eller sjelf gör utfall. Men ingenting är vackrare, än en späd ros på en smärt stängel.” 
<sec/>
Jag tror ni är blödig? 
<sec/>
”Ånej, herr löjtnant. Men såg ni hur vacker den der damen var, som hand i hand med gref Clas Thott begaf sig från mördarkulan? Och märkte ni hur vacker han såg ut? Det var en fin och ridderlig gestalt: o von Pahlen ..” 
<sec/>
Hvad menar ni? 
<sec/>
”Jag menar blott, att von Drachenmilch är von Drachenmilch, och blir aldrig annat.” 
<sec/>
Nå, sörjer ni då nu? Ni har ju sagt mig, att ni aldrig sörjer? 
<sec/>
”Jag sörjer icke; nej,” svarade den andre, och strök hastigt med handen öfver pannan. ”Det var ett litet, svagt, dumt moln; det är nu förbi. Gud har gjort mig till von Drachenmilch, och jag är nöjd. Hvad behöfver jag annat vara? Vill han göra mig schlank, mild och vacker, när jag kommer en gång i hans paradis, så kan han ju det? Det är tids nog. Jag bidar på hans goda nåd, och ställer mig tillfreds med en himmelsk förhoppning.” 
<sec/>
Om Guds paradis är ni så viss, min goda landsman? 
<sec/>
”Jag tror fast på Jesu makt, att han förer mig dertill. Gör icke ni detsamma, von Pahlen?” 
<sec/>
Jo, svarade denne; jag förlitar mig på Gud. 
<sec/>
”Likväl vill jag begrafvas i Hessen,” fortfor fänriken; ”ty då är jag vissare. Jag skulle icke som ni, von Pahlen, vilja se mina ben ligga i någon af dessa fremmande kyrkogårdar, på hvilka jag ingen riktig säkerhet har. 
<sec/>
Von Pahlen yttrade intet härom. Dock kastade han en glänsande och förtröstansfull blick fram emot den sköna park, som nu vidtog. De begge kavaljererne genomträngde Ekolsunds venstra allé, och befunno sig snart uppe vid den herrliga gården. De stego af och gingo in i slottet, der det öfriga sällskapet redan en stund saknat dem, och emottogo dem med öppna armar. 
<chapter/>

<chaptername>SJUTTIOANDRA KAPITLET.</chaptername>

<chaptername>AFSKEDET.</chaptername>

<sec/>
Farväl, mina herrar och damer! 
<sec/>
Dagen efter började på Ekolsund, under en ganska allvarsam stämning hos alla de närvarande. Man hade fått underrättelser från Arnö, som innehöllo, att riksgrefvinnans helsa ej tillåtit henne återkomma till slottet aftonen förut; men att hon vore att vänta fram på dagen. Budet medförde också en liten biljett till Marie Susanne, hvari Hedvig Taube uttryckte sin glädje öfver sin väns återkomst till Ekolsund, och ålade henne en god värdinnas pligter, i hennes eget ställe. Utom annat, bad hon henne också icke tillåta någon af sällskapet taga sin vistelse utom slottet, utan förordna gästrum till deras herbergerande. Clas Thott och von Drachenmilch togo således afsked af Kullinge. Åke Thotts jordiska qvarlefvor insattes i ett afsides rum, hörande till orangeribyggningen. 
<sec/>
Man kände en djup sorg öfver den olycka, som öfvergått honom, och mycket bekymmer i anseende till sättet att meddela händelsen åt fru Bonauschiöld. Slutligen uppsteg von Drachenmilch bland de församlade, rådslående vännerna, och sade: ”jag skall rida med rapport härom till Järfva! Min vältalighet är, såsom jag tror, ingen; men sanningen osminkad kan måhända vara det bästa i olyckan, som i lyckan. Jag har en gång förr ledsagat den stackars fru Bonauschiöld under mörker och svår smärta; hon torde vid mig fästa minnet af all sin bedröfvelse; ingen passar då heller bättre, att gifva henne detta nya och förskräckliga slag. Jag skall söka gifva henne det så godt jag kan.” 
<sec/>
Utom den stora saknad, som sjelfva dödsfallet måste medföra, sade grefve Clas, tillkommer för fru Bonauschiöld den bittra tanken, att hennes förlorade egendom, som Åke skulle hafva skaffat henne åter, och hvarom utan tvifvel konungen gifvit honom sitt ord i bref till Wefverstedt, nu icke mer kan återvinnas på detta sätt. Hvart Åkes bref tagit vägen, vet jag icke. Vi hafva ej kunnat igenfinna det hos liket. Jag är likväl säker på att han bekommit ett. Det är icke omöjligt, att den ene af skurkarne beröfvat honom det, liksom den andre var på väg att göra mig förlustig den dyrbara skrifvelse till riksgrefvinnan, jag medförde. Jag tror icke fru Bonauschiölds sak kan hjelpas utan genom en ny uppvaktning hos hans majestät. 
<sec/>
”Herr grefve!” utbrast den Hessiska fänriken, ”jag anser händelsen med grefve Åke Thott vara af den vigt, att konungen derom bör erhålla rapport. Jag åtager mig att framföra den till min nådiga konung och durchlauchtige landtgrefve. Kanske träffar jag honom ännu vid Stäke, om jag rider genast. Jag kan då erhålla denna audiens under min resa till Järfva, och på samma gång hafva den glädjen och äran underrätta fru Bonauschiöld hvad hans majestät svarat.” 
<sec/>
Förträffligt! sade grefve Clas. Jag är min bästa herr von Drachenmilch högst förbunden, och jag känner en oändlig ledsnad öfver den äldre ställning, hvari vi varit satte till hvarann, och som egentligen skulle åtföljas af en duell. 
<sec/>
”Det är ganska sant,” svarade den andre; ”men vi kunna alltid påminna hvarann derom, då andra angelägenheter lemna oss en stunds frihet dertill. Jag är beredd när herr grefven behagar utsätta timme och ställe: blott det ville jag säga, att jag önskade ohindrad afbörda mig pligten att först resa till hans majestät, och till ..” 
<sec/>
För allt i verlden! hvad tänker ni på, von Drachenmilch? Kan ni föreställa er, att vi straxt efter en sådan händelse, som nu skett, skulle duellera, skulle företaga oss att eftersträfva hvarandras lif? 
<sec/>
”Detta är utan tvifvel fullt passande när som helst, blott med undantag af tillfällen, då vigtigare ärenden böra uträttas.” 
<sec/>
Marie Susanne, som var närvarande, kunde ej underlåta att utbrista: sådana ärenden äro nu för handen! och jag hoppas till Gud, att de aldrig skola brista tvenne så utmärkta, redliga och tappra kavaljerer. 
<sec/>
Von Drachenmilch betraktade henne med en blick, full af varm och nästan outgrundlig känsla. Straxt derpå sade han: ”var viss, sköna Fräulein! att om jag och er vän ginge i duell med hvarann, skulle nog han få göra ett dödligt utfall mot mig i sekund eller prim; men jag skulle endast tillåta mig rispa hans arm ofvanför handlofven, på det han under sin lefnad måtte ega ett litet ärr till minne af en man, som värderar honom lika högt, som han sjelf ljuft älskas af sin bästa vän.” 
<sec/>
Clas Thott såg på honom med ett rördt och glimmande öga: den prim eller sekund, hvarom ni talar, skall länge dröja från min hand, sade han; men nog utbedjer jag mig och önskar, att i alla fall få gifva er något till minne af mig, och af dessa dagar! 
<sec/>
Von Drachenmilch nickade härtill sitt trohjertiga bifall, och inföll: ”får jag välja minnet sjelf?” 
<sec/>
Ja, svarade grefven. 
<sec/>
”Så tillåt mig, att få kyssa mademoiselle Marie Susannes hvita hand i dag; och sedan skall jag glad begifva mig härifrån till fyllande af ett högt värf.” 
<sec/>
Småleende räckte Marie Susanne honom sin hand. 
<sec/>
”Grefven svarar icke?” sade von Drachenmilch. 
<sec/>
Clas Thott nickade ett vänligt bifall. 
<sec/>
Då utsträckte den redlige Hessaren sin stora kämpehand, och fattade hvad som förekom honom blott likt slutet af en liten, fin liljestängel. Han kysste Marie Susannes hand, lätt, utan häftighet, nästan som endast i förbigående. ”Detta har jag allenast gjort till minne af er, min grefve! Kom ihåg det,” sade han. 
<sec/>
Ni vill då icke alls minnas mig? inföll Marie Susanne, med en tår skinande öfverst vid ögonlocket. 
<sec/>
”Farväl, mina herrar och damer!” sade von Drachenmilch, med en högtidlig bugning för alla de närvarande, och utan att gifva något särskildt svar på mademoiselle Cederlöfs fråga. 
<sec/>
Han begaf sig från den stora våningen i slottet, gick ned på gården, åtföljd af Clas Thott, och steg till häst. Ännu en gång svängde han sin hatt, med den lilla liggande plymen, upp emot fönstren, der han såg damerna stå och betrakta hans afresa, och nicka honom det hjertligaste farväl. 
<sec/>
Mademoiselle Agnes Pasch hade användt stor ifver på den företagna afbildningen. Såsom den var tillämnad i mindre skala, var den materiella delen af arbetet derigenom mindre. Von Pahlen besåg framskridandet deraf med stor tillfredsställelse, och fann det hela innehålla mycken likhet med det original i Tyskland, som det egentligen var ämnadt att föreställa. På en stund, då artisten var mera upptagen af det yttre i arbetet, aflägsnade sig von Pahlen. Han gjorde ett slag ner i parken, som af förmiddagssolen upplystes på det behagligaste, och der skuggorna under löfhvalfven inbjödo till den angenämaste lustvandring. 
<sec/>
Här träffade han Marie Susanne, som återkom från ett besök i orangeriet. 
<sec/>
”Jag afvaktar med en spänning i själ och sinne, som jag knappt kan beskrifva, riksgrefvinnans återkomst,” sade han. ”Måtte himlen tillstädja, att jag kunnat uppfylla hvad hon önskat!” 
<sec/>
Marie Susanne såg på den Hessiska kavaljeren med en blick, full af mild melankoli, svarande emot den, som låg i hans eget ögonkast. 
<sec/>
Ja, gentog hon, för er, herr von Pahlen, kan jag oförstäldt yppa mina tankar om henne, som utgör målet för min varmaste tillgifvenhet ifrån spädaste år. För henne blommar ingen lycka på jorden .. 
<sec/>
”Är det då möjligt?” afbröt han, med en ännu högre och finare blekhet bredd öfver de sköna anletsdragen. ”Hvarpå hvilar då denna hemlighet?” tillade han. 
<sec/>
Mången orm smyger sig in i de högsta kretsar, och förgiftar der de skönaste blomster. 
<sec/>
”Jag känner ännu riksgrefvinnan alltför litet; jag medför till henne sjelf en öm begäran ifrån .. skall jag tillstå det .. ifrån mig sjelf! Jag vet icke änn, huru min bön skall upptagas, och hvad svar jag kan hoppas af hennes mun. Men hvad henne sjelf vidkommer, ansåg jag henne vida upphöjd öfver olyckan, likasom hon, efter hvad jag hört försäkras, skall, genom de former, som blifvit fullbragta, i sin ställning till konungen vara ställd på en tadelfri grund, om också detta ej är kändt för den stora allmänheten.” 
<sec/>
Ni har visserligen rätt i hvad ni här menar, herr von Pahlen; men .. 
<sec/>
”Hvad menar då ni, min bästa vän?” 
<sec/>
Jag var på väg, att vidröra en af riksgrefvinnans ömmaste och farligaste hemligheter. 
<sec/>
”Ni har ju sagt mig, att ni icke ville hålla något förborgadt för mig?” 
<sec/>
Jag har förklarat det .. 
<sec/>
”Men ni anser mig numera ej värdig ert förtroende?” 
<sec/>
Herr von Pahlen! låt oss icke missförstå hvarandra. 
<sec/>
”Tala tydligare!” 
<sec/>
Det är icke min, utan riksgrefvinnans sak, jag här bevarar. 
<sec/>
”Jag begär ingenting veta, som hon förbjudit er att omtala. Men då jag sjelf af henne blifvit hedrad med ett ganska högt förtroende, ansåg jag mig nästan värdig, att äfven lära känna det ni här anspelar, min bästa Cederlöf. Det är långt ifrån blotta nyfikenheten, som leder mig.” 
<sec/>
Jag känner det, goda von Pahlen. Hvad jag kan yppa för er, är, att riksgrefvinnan har sina stora sorger, tärande på hennes lifs blomma. Det är icke nog med det tadel, verlden kastar öfver henne, och hvarom ni nyss talade. Hon har ännu en annan grund för felaktighet, eller för att känna sig behöfva förlåtelse. Hon känner sig förkrossad. 
<sec/>
”Jag måste häpna!” 
<sec/>
Ni har skäl dertill. Och likväl bör ni veta, att allt hvad riksgrefvinnan bedt er om, står i nära sammanhang härmed: det är för intet annat ändamål hon nu eftersändt er genom mig, och som hon önskar sig den tafla, mademoiselle Pasch målar. 
<sec/>
”Om så är, hvarpå jag ej kan tvifla då ni försäkrar det, hvarföre låter ni mig icke närmare veta, hvarom frågan är?” 
<sec/>
Det skall blifva tydligt för er. 
<sec/>
”När?” 
<sec/>
Ganska snart, som jag tror. 
<sec/>
”Jag väntade mig så mycken glädje på Ekolsund, och jag finner ..” 
<sec/>
O min herre, ni finner menniskor .. menniskor öfverallt. 
<sec/>
”Ni vill dermed säga, att jag finner sorger öfverallt?” 
<sec/>
Jag vill säga, att ni finner öfverallt sådant, som dels är, dels anses för felaktigheter: djupa, stora fel .. brott .. 
<sec/>
”O min Gud!” 
<sec/>
Tror ni, att någon rang är fritagen härifrån? 
<sec/>
”Himmel, hvad skall jag tänka?” 
<sec/>
Ni skall tänka, att det gifves en himmel efter jorden, der förklaring, hopp och försoning lefva. 
<sec/>
”Jag börjar fatta nu .. såvida jag ej ännu misstar mig .. en del af det uppdrag som gafs mig. Men jag får väl icke skåda det rum, hvaruti afbildningen är ämnad att stå?” 
<sec/>
Ni skall få se det, von Pahlen. Men dröj dermed. 
<sec/>
”Jag lyder helt och håller er vink!” 
<sec/>
Efter all min förmodan, kan icke riksgrefvinnan dröja länge. 
<sec/>
”Men hör, mademoiselle! här måste också vara någonting annat. Är det en sanning, att riksgrefvinnans helsa skall vara så försvagad? Jag har här hört någon framkasta, att hon icke skulle kunna lefva ännu ett år. Är det möjligt?” 
<sec/>
Gud ensam känner våra öden! svarade Marie Susanne. Jag vet, att ett och annat underligt rykte löper om riksgrefvinnans snara död, som man anser sig kunna förutspå, jag vet icke af hvad anledning. 
<sec/>
”Det måste väl icke vara möjligt, att hon på ett eller annat sätt gjorts delaktig af ett så beskaffadt söderländskt gift, som medför en säker död efter en på förhand uträknad, huru aflägsen tid man behagar?” 
<sec/>
Ni förfärar mig, herr von Pahlen! går ryktet ända derhän, att påstå något sådant? 
<sec/>
”Ni missförstår mig: jag säger endast, att så beskaffade medel gifvas; men att något af denna afskyvärda art blifvit användt för riksgrefvinnan, vet jag icke bestämdt; och jag bönfaller hos Gud, att det måtte sakna all grund här. Hvem skulle kunna vilja henne så ondt? Jag har icke hört någon varelse önska hennes ofärd, än mindre hennes död.” 
<sec/>
Hennes död önskar visst ingen .. mer än en .. hon sjelf! 
<sec/>
”Hon sjelf? store Gud! Det är då verkligen så?” 
<sec/>
Jag fruktar det. 
<sec/>
”Min nådigaste .. min ädlaste vän!” utbrast von Pahlen och utsträckte sina händer, nästan bedjande, mot mademoiselle Cederlöf: ”jag anropar er, att icke fördölja något af denna mörka gåta för mig. Jag måste säga er, hvad kanske ännu ingen här vet, nemligen, att jag har kemiska kunskaper ..” 
<sec/>
Kemiska? ni laborerar? 
<sec/>
”Jag har kännedom om antidoter.” 
<sec/>
Motgifter? gode Gud .. på hvilket ämne äro vi komne! 
<sec/>
”Skulle riksgrefvinnan hafva erhållit något af aqua mirabilis eller tophana, eller ..” 
<sec/>
Ack, nämn ej dessa afgrundsnamn! 
<sec/>
”Jag måste veta det; ty jag kan bereda, eller .. med ett ord, jag kan förskaffa hvad jag vill kalla aqua antimirabilis, antitophana, anti ..” 
<sec/>
O min vän! men tänk, om riksgrefvinnan icke vill njuta något antidote? 
<sec/>
”Icke vill? Det vore endast, om hon från början sjelf skulle hafva .. sjelf .. jag ryser och tiger!” 
<sec/>
Herr von Pahlen! jag ber er om en sak: i hvad ämne ni ingår, då ni kommer i samtal med riksgrefvinnan, så undvik detta! Det är så hemskt, att det skulle kunna i grund skaka hennes nerver, och döda henne blott genom tanken. 
<sec/>
”Tvärtom! det är just detta, synes mig, hvari hon framför allt behöfver underrättelse, för att räddas, om det verkligen skulle så vara, att ..” 
<sec/>
Ah, Clas Manuel! utbrast Marie Susanne afbrytande, och blickade framåt alléen. 
<sec/>
Det var också sant, att grefve Thott i detta ögonblick nalkades på gångstigarne i den del af parken, der von Pahlen promenerade med mademoiselle Cederlöf. De skyndade emot honom med öppna armar. 
<sec/>
Grefve Thott bar en uppsyn, som tillkännagaf att han var mycket skakad och orolig. Marie Susanne fattade hans arm. Hon bjöd till att läsa orsaken till bekymret i hans panna, och om sorgen öfver hans brors död kunde vara enda grunden till den smärta, hon trodde sig upptäcka. 
<sec/>
”Susanne!” sade han, ”jag har för ett ögonblick sedan gjort en upptäckt .. alldeles mot min vilja .. men en upptäckt, som satt mig i bestörtning.” 
<sec/>
Hvad rör det, Clas Manuel? inföll hon med en viss häpnad, ty hon hade sällan sett honom upprörd till denna grad. 
<sec/>
”Det angår det gemensamma målet för vår kärlek.” 
<sec/>
Grefvinnan Hedvig? 
<sec/>
”Ja.” 
<sec/>
Kan du säga mig hvad du upptäckt, eller måste allt bibehållas i tystnad? 
<sec/>
”Nej; jag har sökt dig i parken, och jag ber dig följa mig upp på slottet ett ögonblick. Säkert skall von Pahlen ursäkta oss?” 
<sec/>
Den Hessiska kavaljeren gjorde en artig och förekommande bugning för sin vän, grefven; hvarpå han aflägsnade sig i en annan af parkens gångar. 
<sec/>
Då Clas Thott och Marie Susanne blifvit ensamna, sade han: ”du känner, älskade Susanne, att jag innan afresan från Stäke bekom ett bref af konungen, att framföra till grefvinnan Hessenstein?” 
<sec/>
Jag vet det, Clas Manuel! 
<sec/>
”Men du vet icke, huru händelsen fogat med detta bref?” 
<sec/>
Har det förkommit? 
<sec/>
”Nej; men det har varit nära att beröfvas mig af den niding, som i går traktade efter mitt lif. Jag lyckades likväl återtaga brefvet ur hans hand, innan jag skildes från skogshuset; men det var i det närmaste sönderrifvet.” 
<sec/>
Jag anar något! Du kan ej framlemna det: du anser det icke skickligt? 
<sec/>
”Visserligen; men detta är en mindre betänklighet, Susanne. Du skall få höra. Jag kan icke afgöra, huruvida den bof, som bevakade mig i skogshuset, uppgifvit konungens bref i mening att läsa det och utspana innehållet, eller om biljetten blifvit sönderrifven genom en händelse och af den häftiga rörelsen under striden. När jag återtog den, var den i sådant skick, och jag lade den i min ficka. Då jag slutligen såg mig här på Ekolsund, har jag råkat i mycket bryderi, och frågat mig sjelf, om jag borde framlemna det anförtrodda. Då konungen skref denna biljett i anledning af min audiens, kunde jag ej annat sluta, än att brefvet egentligen blott rörde mig och dig, Susanne; jag kunde alltså ej behöfva tillställa det åt egarinnan annars än för vår egen fördel. Efterfrågade vi denna mindre, så kunde jag också undvika framlemnandet. Jag upptog derföre det lilla brefvet ännu en gång, för att efterse, om det verkligen vore så illa skadadt, att det nästan utgjorde en skandal, att utgöra budbärare deraf. Jag verkställde detta helt nyss deruppe på slottet. Under det jag stod och betraktade det i flera fragmenter förvandlade brefvet, hvars ena hörn var till hälften uppviket, föll ordet ”Silfvercreutz” mig i ögonen ..” 
<sec/>
Hvad! utropade Marie Susanne. 
<sec/>
”Ser du? Samma blixtlika verkan, som på dig, måste också detta ord, stående i konungens bref, göra på mig.” 
<sec/>
Hvad kan konungen hafva skrifvit om hofjunkar Silfvercreutz till Hedvig Taube? 
<sec/>
”Och detta i ett bref, som jag trodde endast röra oss?” 
<sec/>
Kan det vara möjligt? Skulle konungen känna allt? 
<sec/>
”Jag har gjort mig denna fråga; och jag är i högsta bryderi.” 
<sec/>
Hvad innehåller då biljetten? 
<sec/>
”Jag har ingenting vidare tillåtit mig att läsa deruti. Ordet ”Silfvercreutz” föll mig i ögat utan min skuld. Som jag säger: hörnet var uppviket.” 
<sec/>
Gud, Clas Manuel! Hvad kan hans majestät hafva sagt Hedvig om Silfvercreutz? Du sätter mig i stor bestörtning. Jag ville gifva guld och diamanter, om jag hade, för att få veta hvad konungen skrifvit. Ej af nyfikenhet! Gud är mitt vittne; men för min älskade grefvinnas skull. Huru är det möjligt nu, att framlemna detta bref, som, då det är uppbrutet, skall gifva henne en oundviklig anledning till den tanken, att vi läst om ordalag från konungen, som kanske för henne äro mycket påkostande? 
<sec/>
”Jag har sagt mig sjelf detsamma. Men huru skola vi göra? Att icke framlemna en biljett, som utan tvifvel måste innehålla något vigtigt, är omöjligt. Det skulle vara i högsta grad oförlåtligt.” 
<sec/>
Vet du visst, Clas Manuel, om Silfvercreutz var vid Stäke? 
<sec/>
”Jag tror det; jag är alldeles säker derpå. Jag mins bestämdt, att jag såg honom om aftonen bland hoffolket på festen efter kungsjagten.” 
<sec/>
Och vi upptäckte honom dagen derpå likväl under förbigående .. du mins .. vid Ekhammar? 
<sec/>
”Det är just det. Men Ekhammar ligger obetydligt långt från Stäke. 
<sec/>
Silfvercreutz kunde mycket väl hafva hunnit hem till Ekhammar om aftonen efter festens slut, eller bittida om morgonen, innan vi företogo resan.” 
<sec/>
Häruti har du rätt, Clas Manuel. Märkte du om hofjunkar Silfvercreutz der vid Stäke syntes stå i förhållande af nåd eller onåd? 
<sec/>
”Jag fäste ingen uppmärksamhet på dylikt; jag viste ingenting om honom, i det afseendet, då ännu, och jag hade således intet större skäl att iaktaga honom framför andra. Men såg icke också du honom, Susanne?” 
<sec/>
Jo; om jag påminner mig. Jag märkte ingenting alls emellan honom och konungen; och du begriper lätt, att jag icke ville närma mig honom. Då hvar och en vet, att jag tillhör riksgrefvinnans suite, skulle det i någons ögon kunna hafva väckt misstankar, om jag sysselsatt mig med Silfvercreutz, eller ens vexlat ett ord med honom. Jag såg derföre icke alls efter om han var der. 
<sec/>
”Så mycket fann jag bestämdt, att han icke var mål för någon onåd. Det skulle nog hafva synts på de andra hofjunkarnes uppförande emot honom. Pouffardin, hvilken betyder så mycket hos konungen, visade vid ett och annat tillfälle, som jag just nu kommer ihåg, Silfvercreutz en artighet, som hade tycke af djup aktning.” 
<sec/>
Förr har jag gjort samma iakttagelse; och deraf dragit den slutsatts, att konungen ingenting känt om förhållandet emellan Hedvig Taube och Adam Silfvercreutz. 
<sec/>
”Ganska sant. Och nu skrifver konungen likväl i sin biljett till henne om honom?” 
<sec/>
Detta innebär en förfärlig gåta! 
<sec/>
”Skola vi framlemna brefvet, och dermed kanske skaka grundvalarne af grefvinnans redan förut så svaga helsa?” 
<sec/>
Men huru kunna vi låta bli det? Det kan innehålla stora, för henne högst angelägna saker. Jag går så långt, sedan jag hört det der namnet, att jag påstår det måste innehålla sådana, af högre vigt än någonting i verlden. 
<sec/>
”Gud, Susanne!” utbrast grefve Clas efter en paus, ”skall jag kunna .. skall jag vara i stånd att meddela dig ännu någonting till, rörande detta bref?” 
<sec/>
Hvad, Clas Manuel? ditt ögonkast förskräcker mig! 
<sec/>
”Jag sätter i fråga att nämna det med mitt minsta ord.” 
<sec/>
För Guds skull .. kan du hålla något hemligt för din Susanne? 
<sec/>
”Det är så grufligt, Marie Susanne, att du behöfver all din själsstyrka att höra det.” 
<sec/>
Och .. efter denna inledning, Clas Manuel .. tror du, att jag skulle kunna lefva utan att få höra hvad du menar? 
<sec/>
”Jag har erfarit någonting, eller, rättare sagdt, blott bekommit såsom ett löst, framkastadt ord, någonting ..” 
<sec/>
Om Hedvig? 
<sec/>
”Ja, eller nej. Egentligen om detta bref.” 
<sec/>
Om brefvet, som du medfört? 
<sec/>
”Ja, Susanne. Tänk .. tänk bara, om detta bref skulle vara förgiftadt?” 
<sec/>
Förgiftadt! hvad vill det säga? Ett förgiftadt bref? 
<sec/>
”Du skall få höra och döma. Medan jag satt fången i det der skogshuset, hade jag en infernalisk karl till väktare. Han gjorde sig ett sarkastiskt nöje af att plåga mig genom att roa mig. Han framkom med åtskilliga berättelser i den nu gängse smaken, som kommit så starkt på modet, att framställa allt i herdescener, och låta herrar och fruntimmer spela figuren af herdar och herdinnor. Jag skulle icke hafva efterfrågat detta fada gyckel, om jag icke snart märkt, att mannen verkligen lät som invigd i vissa stora hemligheter. Han sjelf kände kanske ingenting; men den, som sammansatt idyllen, måste hafva varit hemma i sjelfva dessa mysterier, hvilka just vi vilja bevara. Han talade om en ålderstigen Damon, en ung herdinna, Zaletta, och slutligen en Celadon. Hvad han sade, anspelade alldeles samma förhållanden, som emellan konungen, Hedvig Taube och Adam Silfvercreutz, utan att något af dessa namn hördes i den bukoliskt förklädda dikten.” 
<sec/>
Stackars grefvinna! hon skall då göras till en saga? 
<sec/>
”Hvad jag hittills berättat, är ingenting, Susanne. Hör vidare, hvad den der våldsverkaren lät mig förstå! Jag sörjer öfver att han stupat: huru mycket bättre, om vi lyckats blott fånga honom! han skulle då hafva tvungits besvara några frågor, som jag ville göra honom. I korthet: han talade om hemligt verkande gifter, som låta känna sig först efter en tids förlopp. Om det var skämt eller allvar i hans mun, kan jag icke afgöra; men han framkastade, att om man ville göra sig af med en person, vore ingenting vigare och lättare, än att tillskrifva den ett bref, hvars papper blifvit beredt och indränkt med ett dylikt oupptäckligt gift. Den, som bekom och läste brefvet, skulle inandas giftångan från bokstäfverna och dö deraf. Och hör nu sist: den der mannen slog fram, att konungen skrifvit ett sådant bref till Hedvig; och att det var just det, som jag medförde ..” 
<sec/>
Afskyvärdt! Hvilken afgrundstanke! 
<sec/>
”Jag förkastade den också.” 
<sec/>
Huru viste han, att du medförde ett bref? 
<sec/>
”Jag begriper det icke; han sade det emellertid. Det är förundransvärdt! Kanske framkastade han det blott på en slump eller som en fanfaronade. Men han tillade dock mycket annat, om flera höga och för allmänheten obekanta förhållanden, som gjorde, att jag icke helt och hållet kunde förakta hans ord. Om han sjelf icke stod alltför nära hemligheterna, så måste han, ännu en gång sagdt, dock varit bekant med personer, som äro det. I sjelfva verket, min goda Susanne! då vi nu äro ensamne, kunna vi tala utan all förbehållsamhet. Hvad är väl då att säga om denne konung? Han anses god till lynnet: utan tvifvel! men man har dock mörka drag af honom. Det är sant, att icke kan han ställas vid sidan af en Henrik VIII i afseende på sinnets vildhet och hårdhet, ehuruväl i anseende till råa seder, åtminstone i fruntimmersfall och vid många tillfällen. Jag är också öfvertygad, att han ej emot Hedvig skulle kunna begå någonting nedrigt grymt, så vida icke .. och detta slår mig just nu för hufvudet .. såvida ej någonting särskildt mellankommit, som sårat, retat, uppbragt honom. Af dylik art kunde just händelsen med Silfvercreutz vara.” 
<sec/>
Och det namnet finnes i brefvet? 
<sec/>
”Förstår du? Just så!” 
<sec/>
Det vore oerhördt! 
<sec/>
”Om konungen på detta Italienskt utsökta sätt skulle vilja ”göra sig af med” Hedvig Taube, sedan han blifvit uppretad på henne för Silfvercreutz’ skull, mot hvilken han likväl, för att dölja sig så länge, visade all nåd? om han dertill ville begagna ett bref, hvari han just, för att stinga henne desto fullkomligare, anförde detta namn? och om jag skulle göras till öfverbringare af brefvet, på det att det så mycket säkrare måtte framkomma och icke väcka misstankar?” 
<sec/>
Min tanke står stilla! Clas Manuel, kan något sådant vara möjligt från kung Fredrik? 
<sec/>
”Jag vill tvifla derpå i det längsta; men undra ej, om jag har betänkligheter vid att framlemna ett bref, som dock möjligen ..” 
<sec/>
Du har rätt. Hvilken utväg skola vi påfinna? 
<sec/>
”Jag vet det ej. Men vi måste .. vi måste ..” 
<sec/>
Clas Manuel! utbrast hon, likasom af en ingifvelse, vi måste läsa brefvet. Innehåller det något bevis på konungens vrede, så framlemna vi det ej; och jag åtager mig, att bemedla saken. Kunna vi ej helt enkelt anföra, att du förlorat det på vägen? i fångenskapen, såsom du också var ganska nära till? Innehåller det åter endast någonting om oss, såsom vi sjelfve förut förmodat; så gifva vi grefvinnan del deraf, med en förklaring om orsaken till brefvets sönderrifvande. 
<sec/>
”Förträffligt!” 
<sec/>
Hvar har du brefvet? 
<sec/>
”Deruppe i mina rum.” 
<sec/>
Vi gå dit, Clas Manuel. 
<sec/>
”Oh .. i hast förefaller mig något: det kan ej ske, det får ej ske.” 
<sec/>
Hvad menar du? 
<sec/>
”Om det skulle vara sant, till sluts, såsom den der skurken framkastat, att en giftånga utgår från brefvet, farlig för hvar och en som läser det, så skulle vi ju då blifva offer derför?” 
<sec/>
Marie Susanne såg sig omkring med djupt begrundande, och skakade på sitt täcka hufvud flera gånger. Kan något sådant vara möjligt? sade hon. Att hemliga, starka gifter finnas, står icke att neka, fortfor hon; och von Pahlen har nyss talat derom. Hör, Clas Manuel! har icke du sjelf redan läst .. 
<sec/>
”Jo; men det var allenast ett enda ord.” 
<sec/>
Du kände ej någon svindel? något illamående? 
<sec/>
”Nej. Men betänk, att jag läste ej mera än ett enda ord på ett uppviket hörn.” 
<sec/>
Men detta enda ord var Silfvercreutz! Innehöll brefvet något giftigt, så borde det framför allt finnas i detta namn. 
<sec/>
”Du förirrar dig, Marie Susanne. Kemien gör orden lika giftiga, de må innefatta hvad grad af meningar, som helst, sins emellan.” 
<sec/>
Men skulle icke också sjelfva papperet vara förgiftadt? Då borde du, såsom brefförare, hafva haft ondt deraf? 
<sec/>
”Jag bör hafva den uppriktigheten att säga dig, det jag i går icke mådde fullkomligen väl.” 
<sec/>
Hvad hör jag? Än i dag? 
<sec/>
”Också i dag. Men jag har räknat det endast som en följd deraf, att jag under striden och fångenskapen i går fick ett ganska hårdt slag i hufvudet.” 
<sec/>
Gud, Clas Manuel! 
<sec/>
”Jag har följaktligen ingen säkerhet, att det onda, jag känt, kom från brefvet, som jag bar i min ficka.” 
<sec/>
I hvilka ovissheter sväfva vi ej! 
<sec/>
”Om jag egde ett medel, att draga oss derutur!” 
<sec/>
Clas Manuel, jag följer dig upp till dina rum. Jag måste se detta bref. Åtminstone utanpå, eller på afstånd, kan det väl icke vara farligt. 
<sec/>
”Kom!” 
<sec/>
Den der nidingen i Segersta skogslada, som beröfvade dig brefvet och ref upp det .. han blef ju icke sjuk deraf? 
<sec/>
”Han dog straxt efter, Susanne.” 
<sec/>
Ha .. hvad säger du? Men det skedde ju af helt annat? 
<sec/>
”Han föll till jorden, genomborrad af von Drachenmilchs värja. Men hvem vet, om icke en svindel gripit honom förut, försvagat honom, och gjort honom så oskicklig att fäkta, att han med lätthet öfvervans? Efteråt ega vi ingen visshet i denna sak.” 
<sec/>
Hvilken labyrint! Men något måste vi försöka .. 
<sec/>
”Om jag blott viste hvilken rök vore den rätta.” 
<sec/>
Rök? 
<sec/>
”Ja, den mannen, som sade mig allt det der, tillade, att man kunde göra förgiftade bref oskadliga genom att röka dem.” 
<sec/>
Med hvad skulle de rökas? 
<sec/>
”Derom hann han icke underrätta mig.” 
<sec/>
Min Gud, det finnes således ett medel? detta är då en antidote? Von Pahlen har nyss omtalat för mig, att han är kemist. 
<sec/>
”Är den Hessiske kavaljeren kemist? hvilken lycka!” 
<sec/>
Han har försäkrat mig, att han kan göra motgifter. 
<sec/>
”Här på Ekolsund fins intet laboratorium. Han skulle ej kunna bereda något härute. Och dessutom ..” 
<sec/>
Jag förstår, Clas Manuel; du ville icke gerna införa honom i en hemlighet, som skulle kunna vara så afskyvärd, möjligen? Du ville icke låta honom veta af brefvet? 
<sec/>
”Jo, Marie Susanne. Ett ögonblick kunde jag tänka så; men jag finner nu, att detta vore att drifva saken för långt. Von Pahlen kan räknas för en af riksgrefvinnans förtrognaste vänner. Han behöfver dessutom icke läsa brefvet. Han skall endast göra det oskadligt, om han kan.” 
<sec/>
Tillkännagaf den der mannen ej det ringaste hvad slags rök man borde nyttja? 
<sec/>
”Nej; han kom ej så långt. Kanske ville han det också icke. Men en sak påminner jag mig: han lät mig förstå, att eld, således också rök, ej skulle vara oumgänglig till giftångans fördrifvande. Det måste finnas ett annat antidote, ehuru eld väl torde vara bäst.” 
<sec/>
Vi måste rådslå härom med von Pahlen. 
<sec/>
Hand i hand gingo nu de begge förtroliga vännerna till slottets venstra hufvudbyggning, trädde trappan upp till gästrumsvåningen, och stego här in i Clas Thotts innersta kammare. 
<sec/>
Grefven framtog brefvet ur en låda, som han upplåste. Han lade det på bordet. Han till och med sköt undan det så långt bordet medgaf, och tillät icke Marie Susanne nalkas nära dertill. 
<sec/>
Hon såg derpå med spända blickar. Hennes ögonkast utmärkte en så stigande häpnad, att det nästan började stirra. 
<sec/>
”Låt dig icke bemäktigas af en föreställning, som kanske är tom!” bad han. 
<sec/>
Gå ned efter von Pahlen! svarade hon. Han måste skaffa oss något medel, att betaga brefvet den farlighet, för hvilken vi frukta. 
<sec/>
”Jag går. Men ack, Marie Susanne! stig icke för nära bordet.” 
<sec/>
Räds icke, Clas Manuel! svarade hon leende. Jag älskar ju dig? skulle jag då kunna utsätta mig för någon fara, som bedröfvade dig? 
<sec/>
Grefve Clas gick. 
<sec/>
Marie Susanne fortfor att se på brefvet, och det drog henne till sig, nästan magnetiskt. Likväl bekämpade hon sin nyfikenhet. 
<sec/>
Hon närmade sig dock något: det kunde hon icke hjelpa. Hon var nu endast på ett par alnars afstånd ifrån det uppbrutna brefvet, som grefven lagt på bordet, utan omsorg att just innehållet skulle döljas, då i alla fall ingen nu borde läsa det. 
<sec/>
Marie Susanne hade visserligen goda ögon; men hon kunde ej ännu på detta afstånd dechiffrera orden i konungens dåliga stil. Likväl upptäckte hon tydligen ”Silfvercreutz” på ett par ställen: till och med ordet ”Ekhammar” varseblef hon. 
<sec/>
O min Gud, utbrast hon; ty hon fick just nu ögat på ordet ”Hedvig Amalia”. Det är då afgjordt! Konungen vet allt! Han har inträngt i grefvinnans största hemlighet! Himmel, huru skall detta aflöpa? Hvad tänker konungen om den upptäckt han således gjort? Evige Gud .. huru ser han saken .. hvad känsla har han mot grefvinnan? det måste stå der .. der .. just der .. jag måste .. jag skall läsa det!” 
<sec/>
I detta ögonblick nalkades hon till bordet, hänförd af ett oemotståndligt begär; då hon i detsamma hörde steg utanföre. Hon begrep, att Clas Thott återkom. Hon hejdade sig, och gick tillbaka från det farliga bordet. 
<sec/>
Grefve Clas inträdde och hade von Pahlen i sitt sällskap. ”Der borta ligger det!” sade han. 
<sec/>
Den Hessiska kavaljeren stirrade på brefvet med förfärade ögon. Marie Susanne insåg, att han blifvit underrättad om frågan. 
<sec/>
”Känner du något medel, von Pahlen? Att brefvet innehåller giftånga, kan jag icke bestämdt säga; du har inhemtat hvad jag sjelf hört derom.” 
<sec/>
Att använda en antidote, är utan tvifvel det säkraste, svarade han. Är hela vår fruktan ogrundad: var alltsammans blott ett påfund af den der skurken, för att roa, eller, kanske troligast, skrämma dig till brefvets aflemnande åt honom; så skadar emellertid rökningen ej. 
<sec/>
”Hvarmed vill du röka?” 
<sec/>
Jag anhåller om ett par ljus. Jag behöfver två, för att .. och äfven ett théfat, om jag får be. 
<sec/>
”Det skall genast ske,” svarade Marie Susanne och skyndade ut för att gifva befallning om det angelägna. 
<sec/>
Jag behöfde också sprit, sade von Pahlen. Egentligen vinsprit; men i nödfall .. 
<sec/>
”Jag skall efterhöra!” svarade Clas Thott och skyndade ut efter Marie Susanne. 
<sec/>
Der stod nu von Pahlen ensam framför bordet. 
<sec/>
Kan det vara möjligt, att det der brefvet är så farligt? sade han till sig sjelf. Papperet är hvitt, alldeles hvitt. Men det är sant: aqua mirabilis färgar icke. Jag undrar dock, om det äfven kan vara fullt hvitt på andra sidan? 
<sec/>
Von Pahlen tog ett djerft steg framåt, grep brefvet och vände om det utan betänkande. Dock påminde han sig genast otillbörligheten af att läsa andras skrifvelser. Hans ögon drogos med stor makt ned till en blick på kung Fredriks rader, hvilka, så fula de voro, af von Pahlen älskades högt. Ögonblickligt varseblef han på ett ställe ordet ”von Pahlen”: på andra ställen ”Cederlöf” och ”Thott”; men åter ”von Pahlen”. 
<sec/>
Min Gud! utbrast han, der står således också någonting om mig? 
<sec/>
Han öfvervann sig, lade bort brefvet, och trädde på flere stegs afstånd från bordet. Han var ståndaktig nog att icke stiga dit för andra gången. 
<sec/>
En liten stund derefter återkommo hans begge vänner. Marie Susanne medförde tvenne ljus, ett théfat och en flaska med fin sprit, hvilket i rikare hus och på större ställen äfven på landet plägade finnas att tillgå den tiden, då man deraf gjorde flerfaldigt medicinskt bruk. 
<sec/>
”Jag tror icke här är gift i fråga,” sade han; ”papperet är rent hvitt. Men, lika mycket, vi skola snart upptäcka det.” 
<sec/>
Jag förmodade aldrig, att du var en stor kemist, inföll grefve Clas. 
<sec/>
”Stor är jag visst icke,” gentog von Pahlen, i det han slog sprit i fatet och höll öfver ena ljuset för att upphetta den. 
<sec/>
”Nu ville jag endast önska, att jag måtte vara mera händig, än jag plägar,” fortfor han. ”Skulle naturen i detta fall hafva begåfvat mig bättre, så hade jag säkert öfvergifvit all annan väg, än kemiens och technologiens.” 
<sec/>
Det är således din brist på händighet, som kommit dig att välja militären? inföll Clas Thott. Jag trodde din börd vara orsaken; och dessutom har jag sett dig föra värjan med mycken skicklighet. 
<sec/>
”Värjan är någonting helt annat att hålla i, än blåsröret,” svarade von Pahlen. ”För öfrigt erkänner jag, att jag alldeles icke är ohändig i frågan om stora och egentliga rörelser och handgrepp; men jag är icke läckerhändt; jag släpper glas mot hvarann; jag fäller retorter ur fingerna: jag slår sönder.” 
<sec/>
Men akta dig nu, min vän! är icke spriten redan tillräckligt upphettad? 
<sec/>
Von Pahlen stack näsan närmare. ”Jo! den är god,” sade han. ”Tag nu hit brefvet. Skiftar det icke färg, så är det icke inpregneradt med någon fremmande tinctur.” 
<sec/>
Skall det skifta färg? 
<sec/>
”Vi få se, om det kan hålla profvet och ej mista sin färg, då jag håller det öfver denna upphettade spiritus rectificatus.” 
<sec/>
Von Pahlen grep brefvet, och höll det först ett ögonblick öfver det andra ljuset för att värma det. Derefter satte han det på behörigt afstånd öfver spritfatet, som han qvarhöll öfver det första ljuset för att bibehålla dess hetta. 
<sec/>
”Nej!” sade han, ”ingen skiftning! Brefvet visar intet tecken till förgiftning. Den, som har skrifvit det har dermed ej haft annat än den bästa syftning.” 
<sec/>
Gud ske lof! utbrusto Clas Thott och Marie Susanne på en gång. 
<sec/>
”Jag skall för säkerhetens skull profva det ännu en gång,” sade den Hessiska kavaljeren. 
<sec/>
”Nej!” utropade han: ”det bibehåller sin karakter förträffligt.” 
<sec/>
Ack, hvad jag är glad! O Gud, om jag nu viste hvad konungen der skrifvit? då han kan nämna Silfvercreutz, och .. ty .. vred kan han nog hafva varit, om han ock skrifvit på ett oskyldigt papper. 
<sec/>
Hon gaf Clas Manuel en vink: ”tror du icke nu, att jag utan fara kan taga och inhemta innehållet, såsom vi öfverenskommit? Det är af den högsta vigt ..” 
<sec/>
Jag tror det nog: jag tror det på von Pahlens försäkran, svarade grefven. 
<sec/>
”Ja!” utbrast von Pahlen ännu en gång: ”det är ganska starkt: verkligen ihärdigt; det håller sig charmant hvitt.” Med dessa ord närmade han i sin förtjusning brefvet en smula för nära ljuslågan, och det tog eld i ena hörnet. I häpenheten drog von Pahlen det hastigt derifrån, och doppade det, för att släcka lågan, i spritfatet. Hvilken tankspriddhet? Het sprit var icke vatten. I stället för att släcka det brinnande brefvet, tog spriten sjelf eld, och hela fatet stod i ett nu i ljusan låga. Brefvet blef alldeles omflammadt och brann i alla hörnen, innan von Pahlen hann tänka sig om. 
<sec/>
”O Gud! hvad gör ni?” ropade Marie Susanne och sprang fram. Hon ryckte till sig det brinnande brefvet. Hon blåste derpå, för att blåsa ut lågan. Barnslighet! Man blåser ut små lågor; men stora ökar man på detta sätt. 
<sec/>
Det var inom en half minut förbi. Hon kastade den olyckliga biljetten på golfvet för att trampa ut elden med foten, såsom man brukar. Hon släckte visst härigenom elden. Men af alltsammans återstod endast aska. 
<sec/>
Clas Thott såg detta uppträde med en odold bestörtning. ”Så har det slutats med min beskickning!” utbrast han. ”Kanske har min och Marie Susannes lycka brunnit upp i denna stund! Ty .. nådiga voro konungens ord till mig under den der audiensen, och jag kunde ingen annan slutsatts draga af hans uttryck, än att våra lifliga önskningar skulle befrämjas genom detta bref. Store Gud, detta är nu om intet! Kanske har jag i detta ögonblick att taga afsked af Ekolsund?” 
<sec/>
Jag förbannar min tafatthet och mina tankspridda griller! ropade von Pahlen: dock, ingen förlust skall ni göra för min skull; jag skall sjelf berätta för konungen hvad jag gjort, och han skall ersätta olyckan genom ett nytt bref, om det behöfves. 
<sec/>
Marie Susanne sade: ”jag beklagar en helt annan förlust: jag hoppades få lära känna något, som nu kanske blir mig evigt fördoldt: hans majestäts tankar i ett visst afseende. Ah! denna underrättelse var icke mig ämnad. Jag får taga afsked deraf!” 
<sec/>
För grefvinnan Hedvig är kanske ett hårdt slag besparadt genom detta brefs hindrande att komma fram, inföll grefve Clas. 
<sec/>
”Ett hårdt slag?” afbröt Marie Susanne. ”Vi veta icke det så noga. Kanske förvarades i dessa rader några ord från konungen, innefattande nåd, glädje, förlåtelse .. ack, hvilken olycka har icke timat!” 
<sec/>
Jag är förtviflad öfver hvad jag gjort, utbrast den Hessiska kavaljeren ånyo. Jag reser genast till hans majestät och anhåller om brefvets förnyande, och i samma ordalag. 
<sec/>
”I samma ordalag? Ack, min vän,” fortfor mademoiselle Cederlöf, ”ni kan råka konungen i en annan sinnesstämning, och då skrifver han andra tankar, andra ord. Vi hafva verkligen lidit en oersättlig förlust. På Rännarskedet, den der aftonen, hade Fredrik nyss känt sig mycket sjuk; han var mild; han tänkte kanske på sin egen död. Huru goda och älskvärda rader kunde han icke då hafva anförtrott åt papperet, dem han icke skrifver mer och ej upprepar för andra gången?” 
<sec/>
Låtom oss icke förtvifla, Susanne. Jag hoppas ännu det bästa! 
<sec/>
Von Pahlen stod i en djup begrundning. Efter en paus inföll han: ”skulle det verkligen vara så, som ni säger, att konungen är alltför ombytlig: att den godhet, han måhända yttrat i det nu uppbrunna brefvet, icke med säkerhet kan påräknas till ett nytt bref af samma innehåll; då bekänner jag, att jag i dag begått ett fel, ett brott, som jag skall uppbjuda hela mitt lifs kraft, att söka godtgöra. Kan det vara tänkbart, att konungen är sådan?” 
<sec/>
Låtom oss ingenting yttra derom! svarade Clas Thott. 
<sec/>
”Hvad hör jag?” utbrast Marie Susanne: ”en vagn rullar genom alléen upp till slottet?” 
<sec/>
Hon skyndade till fönstret. ”Ah ..” sade hon: ”ser ni detta equipage? riksgrefvinnan kommer!” 
<chapter/>

<chaptername>SJUTTIOTREDJE KAPITLET.</chaptername>

<chaptername>PÅ SEGERSTA.</chaptername>

<sec/>
Allt beror på rubriken; och vi skola påhitta någon sådan. 
<sec/>
Generalauditören Wefverstedt hade stått i ett af fönstren i sin kammare på Segersta, och sett först Frank och litet derefter det öfriga folket med hastiga steg återkomma från skogen, den der dagen. Hvad har händt? tänkte han. Detta bådar intet godt. 
<sec/>
Han lät fråga efter och fick höra, att man begärde bårar, för att hemföra några personer. Juliana, som varit närvarande i sin fars rum, och vid åsynen af det återkommande folket väcktes till samma nyfikenhet, frågade betjenten, ”hvilka man skulle bära hem? och om de voro illa sårade?” 
<sec/>
Sårade? upprepade han. De äro döda. 
<sec/>
”Döda? o min Gud!” utbrast Wefverstedt, ”jag är en olycklig man. Det har då gått derhän, att man mördat grefvarne Thott?” 
<sec/>
Det är Martholin och Snakenborg som stupat, och för hvilka bårarne behöfvas. 
<sec/>
”Hvad hör jag? Snakenborg och Martholin hafva fallit? o .. jag andas! Men grefvarne?” 
<sec/>
Också den ena af dem har stupat: majoren. 
<sec/>
”Ha! major Åke Thott har blifvit dödad! Huru skall man kunna svara för detta: om ..” 
<sec/>
Grefve Clas Thott har gått tillbaka till Ekolsund med allt folket, som kom derifrån. 
<sec/>
”Folk från Ekolsund? hvad menar du med det?” 
<sec/>
En stor manstyrka anlände derifrån och befriade grefvarne. Men ett par utlänningar voro i spetsen för dem. 
<sec/>
”Utlänningar?” 
<sec/>
Utan tvifvel von Pahlen och von Drachenmilch, om hvilka jag förut talat med min far, afbröt Juliana. 
<sec/>
”Jag vet, jag vet. Kom in hit, min dotter; vi måste i samråd med Tage rådslå om det bästa sättet att reda den labyrint, hvari vi skulle kunna invecklas genom denna händelse. Ett mörkt moln drar sig tillsammans!” 
<sec/>
Huru väl hade det icke varit, om min far, såsom jag alltid med så mycken värme bönfallit, ej lemnat sitt minsta finger till biträde åt Gaspolinaderne? 
<sec/>
”Biträde, Juliana? Du vet ganska väl, att jag deraf hvarken haft för ett öre gagn, eller gifvit saken det ringaste bistånd. Jag har velat hålla riksrådet ryggen fri, det är alltsammans; och jag har inför hans majestät sökt skydda de der.” 
<sec/>
Men detta var icke väl gjordt: tillåt mig att säga det. 
<sec/>
”Nu är det också förbi.” 
<sec/>
Gud gifve, att vi kunde hoppas det, min far! 
<sec/>
”Hvad menar du?” 
<sec/>
Det stränga och afgörande bref, konungen lemnat major Åke Thott, ger ett tillräckligt intyg om hans majestäts sinnesstämning. Hade majoren icke stupat, så hade man kanske kunnat tillfredsställa de förorättade och missnöjde; men nu? 
<sec/>
”Fru Bonauschiöld skall bekomma sitt åter.” 
<sec/>
Men huru skall det förklaras, att major Thott blifvit mördad på Segersta egor, och af folk som kommit från min far? 
<sec/>
Wefverstedt gick i djupa tankar fram och tillbaka på sitt golf. ”Det är en svår punkt! en ganska svår punkt!” utbrast han. 
<sec/>
”I en olycklig stund lät jag dessa riksdalersskurkar få företräde,” fortfor han. ”Men huru kunde jag afvisa Martholin, Frank och till och med Snakenborg? De voro invigde i mycket, och kunde skada oerhördt, om de uppretades. Hvad hade jag att göra?” 
<sec/>
Min far måste nu som alltid uppfinna ett godt råd. Här är Frank öfrig: han är utan tvifvel den bäste af dem. Skulle man icke genast sända honom till Stockholm, för att på en gång underrätta de hotade, och förmå dem till upphörande af det onda, liksom till återställande af det tagna? 
<sec/>
”Frank? Frank ..” upprepade Wefverstedt, der han spatserade på golfvet. ”Om man skulle låta häkta denne Frank, såsom en af mördarne ..” 
<sec/>
Hvad? Nej, min far! Denne Otto Frank, efter allt hvad jag hört, förtjenar ett bättre öde. Han kan vara mycket brottslig genom sin medvaro i detta onda sällskap. Men, såsom jag tror, har han inkommit deruti af grundsattser för någonting högre, och ej endast för egna fördelar, dem det synes mig att han snarare för sin filosofi försakat. 
<sec/>
”Grundsattser för någonting högre? Sådana hyste visst också Martholin; åtminstone för det politiska partiet, som han ganska nitiskt tjenade.” 
<sec/>
Martholin kände jag föga; men det lilla, jag såg af honom, förekom mig afskyvärdt. Nej! min far, det var en helt annan karl. 
<sec/>
Wefverstedt fortfor i sin gång öfver golfvet. ”Frank” .. sade han halfhögt .. ”ja, denna Frank kunde man låta gå till stupstocken, ty något offer skall väl den mördade grefven hafva. Han var på stället dervid, och jag ser ingen lämpligare; men då måste Frank gripas genast innan han hinner undkomma. Hör hit någon ..” 
<sec/>
Jag bönfaller för den olycklige! afbröt Juliana Wefverstedt och gick ett steg emot generalauditören. Dessutom, min far! tillade hon med en i hast förändrad röst och en blick, full af strängt allvar, vore väl denna tillvägagång mot Otto Frank en handling af er vanliga klokhet? 
<sec/>
”Klokhet? huru?” 
<sec/>
Ja, jag frågar det, fortfor hon med en nick. Det vore ett hjertlöst, ett argt företag af er, min far! förlåt mig: och jag tillåter det aldrig. Men jag nämde om klokheten. Tror ni väl, att Frank skulle tiga, när han fördes inför domstolen? 
<sec/>
”Hvad skulle han tala om?” 
<sec/>
Har han icke haft en lång öfverläggning, ett långt samtal åtminstone, med er sjelf i dag? och det nyss före händelsen? 
<sec/>
”Åh, det är Frank för hederlig att inblanda.” 
<sec/>
Frank är för hederlig dertill? Men ni, o min far! ni är icke för hederlig, att skicka er förtrogne till stupstocken? 
<sec/>
”Barn, du begriper ej politik ..” 
<sec/>
Jag tror mig förstå en politik, som är högre än nedrighetens. 
<sec/>
”Hvad säger du? nedrighetens? glömmer du, att du talar med din far?” 
<sec/>
Nej: det är emedan jag mins det, som jag yttrar hvad jag säger. Ett barn skall höra sin far, är det icke så? Och en far skall höra sitt barn, är det icke äfven så? 
<sec/>
”Men, Juliana ..” 
<sec/>
Min goda far! 
<sec/>
”Så säg, hvad bättre råd gifver du?” 
<sec/>
Dröj ej ett ögonblick att sända Frank till Gaspolins med befallning att inställa och undanrödja allt. Min far finner, att få de der borta ingen sådan varning, så kunna de, då saken är känd af hans majestät, när som helst tagas för hufvudet, och följden kan blifva ganska äfventyrlig för alla, som varit medvetande: bland dem min far.” 
<sec/>
”Du har icke orätt.” 
<sec/>
Sedan måste min far fatta något beslut rörande de stupade våldsverkarne. Skola de hemföras till Segersta, så måste hela verlden tro, att de hörde oss till. 
<sec/>
”Fördömdt!” 
<sec/>
Men i sig sjelf finner jag ingen hjelp härför. Ty de hade Segerstakarlar i sitt sällskap härifrån och dit; och dessa måste intyga, att min far sjelf sändt dem i Martholins följe. Martholin var en ganska slug man, som tillställde så. 
<sec/>
”En helvetes bof! Låt se, Juliana: det bästa vore, att få dessa rackare nedgräfda i samma skogsbacke, der de stupat. Men .. det är ogörligt! Lagen fordrar obduktion, undersökning och slutligen en ordentlig begrafning. Minsann, med sådane ..” 
<sec/>
De hafva fallit! de äro derföre nu ”sådane!” 
<sec/>
”Du är sträng, Juliana!” 
<sec/>
Barn utgöra sina föräldrars samvete. 
<sec/>
”Hvad råder du då mig i detta fall?” 
<sec/>
Saken blir utan tvifvel svår; men jag ser ej, att man kan undvika att emottaga de stupade. Undersökningen får väl utvisa hvad de här begått. Alltsammans torde kunna få namn af mord i bråd skillnad, alltså ett slags slagsmål, eller hvad det kan heta. Om, såsom jag hoppas, ingen af sjelfva Segerstafolket gjort anfallet på Thotten och mördat honom, utan detta skett af någon bland riksdalersmännen, till exempel af Snakenborg, hvilken jag alltid räknat för den vildaste; så måste väl min fars folk gå frie för Thottens död, och min far sjelf då likaså. Det torde alltsammans kunna rubriceras som ett ofall. 
<sec/>
”Du har rätt. Allt beror på rubriken; och vi skola påhitta någon sådan, som hjelper saken. Hm! hvad var väl naturligare, än att vi här på Segersta skulle afskicka folk för att bistå några öfverfallna personer, som behöfde hjelp? Hvilken, som från början öfverfallit dem, och huru hela den saken gått till, vet ingen, och kan ingen veta nu, då Martholin och Snakenborg icke mera finnas. Hahaha! detta måste duga. Om, under det sjelfva biståndet lemnades, slagsmål uppstod, hvem rår för det? åtminstone icke jag. Och om slutligen några härvid, under trätans hetta, kommo att bita i gräset, det kan aldrig blifva min skuld. På detta sätt ligger allt i det klara. Endast en, och det är Frank, skulle kunna gifva upplysning om sammanhanget; det allrabästa blir således, att icke göra sig honom till ovän, samt att aflägsna honom från hela trakten, der undersökning möjligen kunde komma att anställas. Denna behandling slår alldeles in med hvad du säger och önskar, Juliana: det är märkvärdigt nog hvad vi till sluts nästan alltid tänka lika, och jag beundrar ditt goda omdöme, min dotter.” 
<sec/>
Min far kunde således genast inkalla Frank, gifva honom förhållningsordres, och ofördröjligen affärda honom till Stockholm. 
<sec/>
”Det skall ske, Juliana. Du har verkligen rätt, att härmed icke bör dröjas.” 
<sec/>
Han borde i detsamma medfå en sträng befallning till Gaspolin, att genast anskaffa guld och silfver, fullt motsvarande hvad man beröfvat fru Bonauschiöld. Jag tror det skulle för min far och oss alla vara ganska ofördelaktigt, om hans majestät finge veta, att denna enkefru, för hvilken han synes intressera sig, icke bekommit sitt igen; hvaremot min far kan skörda oberäkneliga fördelar af konungens gunstiga och välbevågna stämning, om han ser sitt bref hafva burit frukter, snart sagdt i ögonblicket. 
<sec/>
”Sant, Juliana!” 
<sec/>
Med dessa ord ringde han, och befallde betjenten låta Otto Frank inträda. Då denne inställde sig, fick han af herr Wefverstedt tillsägelse om en skyndsam afresa till Stockholm, jemte buds framförande till Gaspolin. 
<sec/>
Frank var på väg att tillåta sig några filosofiska anmärkningar, rörande omöjligheten att göra det nedsmälta guldet osmält igen; men generalauditören afbröt honom med förklaring, att Gaspolin finge taga guld och silfver hvar han kunde; men det, som tillkom fru Bonauschiöld, egde han att genast återställa henne, vid fara att genast dragas inför domstolarne. 
<sec/>
Otto Frank hade blick nog för att se hvartåt det lutade, och att motsägelser här icke tjenade. ”Jag skall framföra tillsägelsen noggrant,” förklarade han med en vördsam bugning; hur pass Gaspolin kommer att verkställa den, blir Gaspolins sak, tänkte han. 
<sec/>
Han steg till häst och begaf sig från Segersta. Generalauditören kände sitt bröst lättas från en svår och tryckande börda. 
<sec/>
I sällskap med sin älskade dotter, begaf han sig nu till de inre rummen, der Tage Thott befann sig, upptagen med omsorgen att öfverse den gemensamma reskassans återstod, för hvilken han både skulle och ville redovisa för Juliana. 
<sec/>
”Min kära Tage,” sade generalauditören, ”enligt underrättelser, som jag haft från Ekolsund, befinner grefvinnan Hessenstein sig ej der. Hon har gjort ett litet besök på Arnö, hos öfverstens. Vi skola således uppskjuta vårt besök och vår uppvaktning till morgondagen. Jag bekänner, att jag är lika nyfiken som du, att erfara innehållet af konungens bref.” 
<sec/>
Hvad som mest af allt förundrar mig, svarade hofjunkar Thott, är, att hans majestät, när han lemnade mig detta bref att framföra, icke då satte den adress derpå, som skulle utvisa hvart jag hade att vända mig omedelbart; utan slog ett nytt kuvert om alltsammans, adresseradt till min blifvande herr svärfader. 
<sec/>
”Detta bör icke förarga dig, Tage. Konungen gjorde brefomslaget ytterst till mig, troligen på det att jag så mycket säkrare skulle veta af det inre brefvet till riksgrefvinnan, och med detsamma gifva mig den vink, som den lilla medföljande raden innefattade.” 
<sec/>
Att min svärfar skulle noga ställa sig till efterrättelse riksgrefvinnans muntliga svar på det, hvarom brefvet till henne handlade? 
<sec/>
”Ja.” 
<sec/>
Det tycker jag låter icke så smickrande för min gode svärfar, som jag skulle önska. 
<sec/>
”Hurså, Tage Thott? Du vet väl, att den formen oupphörligen skall iakttagas. Riksgrefvinnan skall alltid hetas styra och ställa sjelf med Ekolsund, om också jag i sjelfva verket gör det, och gör det uti det allraminsta.” 
<sec/>
Min svärfar tycker icke illa om den formen? 
<sec/>
”Hvad bryr jag mig om det, Tage? Jag håller mig till det väsendtliga.” 
<sec/>
Jag skulle också vilja hafva en hop af det oväsendtliga; såsom: att få befalla der på slottet, utan att hafva någon öfver mig. 
<sec/>
”Den tiden kommer nog, Tage. Nu så länge skola vi hafva den klokheten, att ..” 
<sec/>
Vara kloka, ja. Jag förstår nog. Men vet min svärfar, det är med verklig ledsnad jag ändå måste säga, att jag är ledsen. 
<sec/>
”Du lider af inbillningar, Tage. Hvad gör det, att riksgrefvinnan kallas, anser sig sjelf och går och gäller för herrskarinna, när hon dock icke är det? Skulle dessutom det der ryktet vara sant, så lefver hon icke öfver året; och sedan så ..” 
<sec/>
Men kan hon icke bortdisponera Ekolsund efter sin död? 
<sec/>
”Om den saken kommer väl konungen att säga ett ord först.” 
<sec/>
Tänk om han skrifvit derom i brefvet, som min svärfar har att aflemna till henne? 
<sec/>
”Jag förmodar det nästan. Då hans majestät lemnat dig detta bref, till följe af det andragande du gjorde under audiensen, så bör det väl innehålla något till grefvinnan Hedvig, som gifver utslag i det du supplicerade om hos konungen.” 
<sec/>
Jag ville gifva något för att känna detta brefs innehåll! 
<sec/>
”Din nyfikenhet är ursäktlig; men dämpa den till morgondagen.” 
<sec/>
Tänk om grefvinnan läser sitt bref, utan att svara oss ditt eller datt? 
<sec/>
”Ånej.” 
<sec/>
Hvarföre icke? 
<sec/>
”Ånej, säger jag.” 
<sec/>
Sådana äro fruntimmer. 
<sec/>
”Men inser du icke, Tage Thott, att just derföre lade konungen hennes bref inuti ett kuvert med utanskrift till mig?” 
<sec/>
Det kan jag icke inse. 
<sec/>
”Jo, begriper du icke, min måg, att om han omedelbart skrifvit till henne, då skulle hon möjligen hafva kunnat emottaga och läsa brefvet utan att låta någon vidare förstå innehållet, hvilket hon bevarade för sig, och .. som hon kunde få omgjordt, när hon nästa gång träffade konungen, ifall hon icke tyckte om detsamma. Men nu kan hon icke låtsa ignorera brefvet. Hon har bekommit det genom mig, i bref till mig: hon vet att jag har rätt att fråga henne derom, på grund af konungens rader till mig.” 
<sec/>
Min Gud, hvilken finhet? Det hade jag icke trott kung Fredrik om! 
<sec/>
”Jo, min måg: så är det.” 
<sec/>
Det utvecklar sig präktigt. Men i sand åka vi i alla fall, så länge ej .. 
<sec/>
”Hör, Tage Thott, efter du kommer att nämna den saken: det är klart, att jag omöjligen kan önska någon menniskas död; men hvad är det då Yenkenberg egentligen pratat?” 
<sec/>
Yenkenberg, min svärfar? Yenkenberg pratar icke. 
<sec/>
”Är han stjerntydare? Huru kunde han eljest försäkra något sådant der? Eller kanske han är medicus, och uppsnappat något om riksgrefvinnans helsotillstånd, som gifvit honom anledning till den besynnerliga tanken, att hon skulle vara död inom året?” 
<sec/>
Yenkenberg, min svärfar, är icke stjerntydare och icke medicus. Jag vill knappt säga, att han är apothekare. Likväl är han en af de högsta medlemmar i nattjuntan. Och ehuru han icke är fullkomlig apothekare, såsom jag nyss sade, förstår han dock vissa saker mer än någon annan menniska. Han har förutsagt, att Hedvig Taube icke skall uppnå trettio års ålder; ja, han har påstått, att hon icke skall kunna upplefva slutet af Februarii månad år 1744. 
<sec/>
”Men huru i Guds namn har Yenkenberg kommit att säga detta?” frågade Wefverstedt med en liten blinkning, som gaf hans ögonlock ett mycket eget utseende. 
<sec/>
Min svärfar vet, att han och jag äro nära förbundne i juntan. Det han sagt mig, har varit i stort förtroende; och när jag förtrott det åt min kära svärfader, så har det skett med ett förtroende, som .. 
<sec/>
”Du icke skall ångra, Tage. För öfrigt kan jag säga dig, att ryktet redan förut icke var mig så alldeles obekant. Men det jag ville veta af dig, var hvad du sjelf tänker om denna utsaga? Då vi icke antaga Yenkenberg för trollkarl, spåman eller eljest öfvermensklig, så måste han hafva haft sina uppfattliga grunder för påståendet, såvida han icke blott och bart roat sig med dig.” 
<sec/>
Nej, min svärfar, jag är fullt säker på, att han icke roat sig. Jag vet till och med, att jag vet hans grund. 
<sec/>
”Du känner den, Tage?” 
<sec/>
Ja, med en viss grad af visshet. 
<sec/>
”Kan du tala om den?” 
<sec/>
Tage Thott såg sig omkring. Nej, svarade han. 
<sec/>
”Hm; det är alltså en ordenshemlighet?” 
<sec/>
Nej. 
<sec/>
”Det är någonting i fruntimmersväg, som Juliana icke bör höra?” 
<sec/>
Alldeles icke. 
<sec/>
”Hmhm, det var en för gruflig hosta jag fått, och den släpper mig icke. Hmhm, säger jag, det är för otäckt: söta Juliana, kan du skaffa mig ett glas vatten med socker uti, i brist på betjenten.” 
<sec/>
Straxt, min far! sade Juliana: dertill har aldrig förr behöfts betjent, tillade hon småleende och gick ut i salen. 
<sec/>
”Nå, Tage! kan du säga mig det nu?” 
<sec/>
Yenkenberg känner beredningen af hemliga, osynliga, omärkbara gifter och motgifter! svarade Tage Thott. Men ts! härmed. 
<sec/>
”Jag tiger som ett barn: ja, som mitt eget barnbarn. Men ..” 
<sec/>
Men, ja. 
<sec/>
”Men, Tage, hvad har detta att göra med grefvinnan Hessensteins död?” 
<sec/>
Yenkenberg tror sig veta, att hon redan för en tid sedan bekommit en dosis af det Italienska gift, som medför döden ett år derefter. 
<sec/>
”Men, min Gud! hvem skulle hafva gifvit henne det? Folk finnes kanske, som skulle kunna hafva nytta af hennes död; men ingen kunde vara nog grym eller brottslig, att ingifva henne ett dödande medel. Har man någon gissning härom?” 
<sec/>
Yenkenberg har en gissning, som han påstår vara mer än gissning. 
<sec/>
”Jag fasar!” 
<sec/>
Min svärfar skulle icke tro mig, om jag talade om det. 
<sec/>
”Hvad tror du sjelf derom?” 
<sec/>
Jag hänger upp mitt omdöme på framtidens spik. 
<sec/>
”Det vill säga?” 
<sec/>
Jag bidar på utgången: inom ett år måste det visa sig. 
<sec/>
”Ja, detta är visst att få veta saken i framtiden; men jag skulle önska närmare kännedom derom redan nu. Hvad säger då din kemiska vän, som ej är full apothekare men dock giftberedare?” 
<sec/>
Han gör motgifter, min svärfar. 
<sec/>
”Motgifter? antidoter? Men han måste väl också bereda sjelfva gifterna? Hvad skulle han eljest hafva att göra motgifter till? Det måste i min tanke vara en usel näring, såvida han icke äfven gör gifterna, som personer sedan behöfva gå till honom och söka hjelp emot. Så är det ju i allting; och på annat sätt kan man ju icke blifva oumbärlig.” 
<sec/>
Yenkenberg kan visst också sägas bereda sjelfva gifterna, om jag tänker efter. Saken är den, min svärfar, att allt gift, man tar första gången, är gift; men när man tar det ofvanpå eller andra gången, så blir det motgift mot det första. Det låter konstigt; jag kan icke hjelpa det. 
<sec/>
”Vidare?” 
<sec/>
Grefvinnan Hessenstein – tror Yenkenberg – skall i slutet af sistledne Februarius hafva bekommit några droppar af hans inperceptibla årsgift i ett glas hautbrion. 
<sec/>
”Årsgift?” 
<sec/>
Ja, så kallar han gift, som gör sin verkan efter ett års tid. 
<sec/>
”Inperceptibla, hvad är då det?” 
<sec/>
Omärkliga, min svärfar. Hvarken på lukt, smak, färg eller annat kännes det. Det smakar följaktligen icke illa, och skall ej en gång åtföljas af plågor. 
<sec/>
”Men ännu en gång .. jag begriper icke .. hvem skulle hafva haft hjerta, att gifva dylikt åt den goda, milda, mot alla välgörande, mot sjelfva sina illviljare .. och jag tillägger: illviljerskor .. så nedlåtande, förlåtande, oförargliga Hedvig Taube?” 
<sec/>
Häröfver hvilar slöjan af den djupaste hemlighet, min svärfar. 
<sec/>
”Och du vet ingenting derom, Tage? ej det ringaste?” 
<sec/>
Tänk .. tänk bara, om hon skulle hafva skaffat sig detta milda, detta okänbara, först efter ett år verkande gift sjelf? 
<sec/>
”Ha .. hvad säger du? hvad skäl skulle hon då hafva, att sjelf vilja dö .. min Gud!” 
<sec/>
Derom vet min vän Yenkenberg intet. Men hvad jag hittills berättat, är en viss förmodan, som han stödjer på kännedomen om den person, som från hans toxicologiska laboratorium hemtat årsgiftet, ”aqua mirabilis unius anni”, och som skall tillhöra grefvinnan Hedvigs intimaste krets. 
<sec/>
”En af hennes husfolk?” 
<sec/>
Jag vet icke hvilken. 
<sec/>
”Det måtte väl ej kunna vara din tillkommande svägerska?” 
<sec/>
Marie Susanne Cederlöf? Nej, nej, det tar jag på mitt hedersord. 
<sec/>
”Förunderligt! Men hvem då?” 
<sec/>
Det har jag aldrig kunnat få veta. Det är också klart, att Yenkenberg måste hålla sådant fullkomligt tyst. Hans praktik skulle snart upphöra, om han ej viste tiga. För öfrigt oroar saken honom föga; ty han är ganska viss, att man skall komma till honom att köpa motgift innan året gått om. 
<sec/>
”Hm, är han så säker derpå? Än du, Tage, är du lika viss, att Hedvig innan årets utgång skaffar sig antidote?” 
<sec/>
Det är mig omöjligt att afgöra, min svärfar. Jag har tänkt betydligt öfver fruntimmer, och slutligen utgrundat, att de äro outgrundliga. Mången gång händer, att fruntimmer vilja lefva; men stundom inträffar, att de önska sig döden med en fullständig hårdnackenhet, att icke åtra sig förrän de aldrig åtra sig mera. 
<sec/>
”Hvilken gåta hvilar då i detta fall öfver den stackars rikgrefvinnan? Visst har jag hört ett och annat; men det trodde jag för ingen del skulle leda till hvad du talar om.” 
<sec/>
Men vet min svärfar hvad som är ännu värre, och som jag äfven har från Yenkenberg? Hedvig Taube skall af honom icke blott hafva förskaffat sig af det der årsgiftet, utan äfven en dosis af tioårsgift, aqua tophana decennalis: det är apothekarlatin, det är förgiftadt språk; men är icke saken i sig sjelf förfärlig? 
<sec/>
”Tioårsgift?” 
<sec/>
Ett sådant, som, om det intages eller ingifves i år, icke medför döden förrän inom tio år. 
<sec/>
”Himmel! det kunde icke vara åt henne sjelf: åt hvem, min Gud, skulle hon kunna ämna sådant?” 
<sec/>
Det är hvad jag minst af allt kan veta; och jag hoppas, att detta måtte vara en saga, oaktadt Yenkenberg berättat det. 
<sec/>
”Tage, det säger jag om riksgrefvinnan, att går hon och bär på så grufliga tankar, då afundas jag henne icke lifvet.” 
<sec/>
Icke heller jag, min svärfar. 
<sec/>
”Lefde jag i så plågsam belägenhet, att jag skulle behöfva önska mig sjelf gift; så skulle jag dö af den smärtsamma känslan deröfver.” 
<sec/>
Om jag icke skulle alldeles dö deraf, så skulle jag åtminstone upphöra att lefva. Men det kan göra detsamma: blott en sak ville jag anmärka, min svärfar, och dit ville jag komma, att om Yenkenbergs berättelse innehåller grund, så skulle vi kunna se oss i besittning af Ekolsund inom året, med vilkor, att konungen ej tillåter grefvinnan disponera bort godset åt någon efter sin död, utan det går till lilla Fredrik Wilhelm von Hessenstein. Han är nyligen blott åtta år blefven; och att vara förvaltare under en så minderårig herre, är så godt som att vara egare sjelf. 
<sec/>
”Och lägg till, kära Tage, att denna lilla Fredrik Wilhelm dessutom blir herre till Tanker och Vogelsdorff i Holstein, förutan Hohenfelde, 
<sec/>
Smoll, Todendorff, Klamp och hvad skall jag nämna allt, som Buchwaldt bestyr om; så att hans intrader af Ekolsund kunna vara ganska transumerade, och ändå för honom oändligen suffisanta, jag menar tillräckliga.” 
<sec/>
Transumerade intrader? hahaha! Inkomster i transumt! afkastning i sammandrag! Man skulle också kunna kalla det diminutiva rentor. Hela denna förvaltning blefve icke blott privat, utan till och med privativ. 
<sec/>
”Skämta icke, Tage. För öfrigt har du dervid lag alldeles opassande tankar om mig. Slutligen äro dina infall mycket litet i sin ordning efter det allvarsamma och bedröfliga ämne, vi nyss vidrörde.” 
<sec/>
Jag är icke glad, min svärfar; jag känner mig i detta ögonblick icke mera tillfredsställd, än ni sjelf. Men det är en gång så mitt sätt, min svärfar; och jag önskar, att, när ni ser mig le, ni måtte betrakta mig som gråtande. 
<sec/>
”Jag försäkrar dig, Tage Thott, att om Hedvig Taube skulle dö inom året, så skulle jag fälla ganska uppriktiga tårar dervid, af medömkan öfver den olyckliga; ty sjelfmord är ett ganska stort brott.” 
<sec/>
Tro icke, min goda auditör Wefverstedt, att jag har ett så beskaffadt hjerta, att icke äfven jag skulle fälla ganska varma och sanna tårar öfver en sådan händelse; ehuruväl jag i dag kanske yttrat mig gladare än jag bort, då saken i sig sjelf ännu är så aflägsen, och jag för öfrigt med Yenkenberg ständigt tror på en blifvande reqvisition af antidote från hennes sida. 
<sec/>
”Och derpå är han verkligen så viss?” inföll Wefverstedt och stannade midt på golfvet under sin kringgång. Men i detsamma tillade han: ”ts! ts!” 
<sec/>
Juliana återkom och bar ett glas på brickan: ursäkta, att jag dröjt, min far! men det fans intet friskt vatten uppe, sade hon. 
<sec/>
”Tack, min dotter! Men .. du ser så blek ut?” 
<sec/>
Jag har gått genom farstun, och der var litet kyligt, inföll hon undvikande. 
<sec/>
”Så, mitt barn; godt!” svarade han, och blickade på henne tankfull. Generalauditören tog sitt glas och tömde det under tystnad. 
<sec/>
”I morgon resa vi till Ekolsund, att uppvakta riksgrefvinnan och framlemna konungens bref,” sade Wefverstedt. 
<sec/>
Läsaren påminner sig, att allt detta tilldrog sig och beslöts på Segersta, samma dag som olyckan skett i skogshuset. 
<chapter/>

<chaptername>SJUTTIOFJERDE KAPITLET.</chaptername>

<chaptername>PÅ FISKBRUNNA.</chaptername>

<sec/>
Då blir det ju häraf en ännu större spökhändelse? 
<sec/>
Sist vi sågo oss om på Fiskbrunnas lilla trefliga gård, funno vi grefve Robert Augustin Thott der i förtroligaste samtal med enkefru Aurora Parmenter. Det är tydligt, att de härunder utvecklat med hvarandra alla behöfliga tankar i de ämnen, som lågo dem mest om hjertat. Robert hade icke allenast fått höra berättelsen om den olyckliga, intagande och sköna fröken på Nyborg, som genom sin död gifvit Warpsundet sitt namn, utan äfven bekommit flera nya underrättelser om riksgrefvinnan, och om sjelfva Ekhammar. 
<sec/>
Mot slutet af första dagen, som Robert vistades på Fiskbrunna, väntade han, såsom vi veta, att riksgrefvinnan skulle återkomma från sitt besök till Arnö, och trodde att hon kanhända i förbifarten kunde stiga in och göra en liten påhelsning äfven hos fru Parmenter. Men grefvinnan kom icke från Arnö. 
<sec/>
Robert tillbringade således aftonen i samma älskvärda och glada umgänge som förut, utan att detta stördes genom ankomsten af en tredje. Det var redan afgjordt, att han skulle betrakta Fiskbrunna såsom sitt logis i denna nejd. Han emottog följaktligen med nöje ett litet gästrum en trappa upp, hvilket här ville säga, i vinden; och njöt der sin natthvila i ett lugn och en själsförnöjsamhet, som han länge saknat. 
<sec/>
Morgonen derpå, vid frukosten, återfann han sin värdinna dubbelt intagande och angenäm. De rekapitulerade nu med hvarandra under lifligaste nöje den egna tilldragelse, hvarigenom de på Tibble först kommit att göra bekantskap. 
<sec/>
”Jag tillstår,” sade Robert, ”att jag den der natten under resan nyss förut hade upplefvat någonting så underligt, att jag nästan var spöklikt stämd, när jag kom till Tibble. Ni bör således förlåta mig, goda Aurora, om jag i början af vår åkning var mera tyst och tvär i samtalet, än artigheten fordrat.” 
<sec/>
Jag kan icke påminna mig någon tvärhet, svarade hon med en vänskapsfull blick på sin gäst. Men säg mig då, gref Robert, hvilka oerhördheter hade ni utstått? Ni kom ju den gången ej längre än från Stäke, der konungen gifvit en hoffest om aftonen? 
<sec/>
”Det är sant, att min resa var ganska kort. Från Stäke till Tibble är ingenting. Men der är en backe, straxt när man kommer upp ifrån Ryssgrafven, som för mig blef af mycken betydelse.” 
<sec/>
Jag vet. Jag har hört talas om den backen. 
<sec/>
”Hvad vet ni då, bästa Aurora? Jag bekänner, att jag aldrig trott på spöken till den grad, som sjelfva den natten; ehuru jag också annars aldrig hört till de otrogne.” 
<sec/>
Det är icke värdt, att vi tala mycket derom, svarade hon. 
<sec/>
”Gör det er ledsnad?” 
<sec/>
Visst icke. 
<sec/>
”Men, jag förstår: ni anser sjelfva frågan om spöken höra till kretsen af barnsligheter.” 
<sec/>
Barnsligheter? upprepade hon med en allvarsam ton och skakade litet på hufvudet. 
<sec/>
”Hvad tanke hyser ni då om hvad man kallar det öfvernaturliga?” 
<sec/>
Fru Parmenter teg ett ögonblick. Jag kan med några ord, och ganska oförbehållsamt, besvara er fråga, sade hon. 
<sec/>
”Hvilken glädje ni dermed skulle skänka mig!” 
<sec/>
Utan tvifvel gifvas andar; tron på dem är detsamma som tron på själarnes odödlighet. Om själar efter döden, eller andar, kunna komma och göra jorden sitt besök för andra gången, vet jag icke: men jag inser ej hvarföre det skulle vara rent omöjligt. 
<sec/>
”Men dermed är icke heller sagdt, att det nödvändigt skall kunna ske?” 
<sec/>
Nej, visst icke. Hvarthän komma vi således med våra tankar i hela detta ämne? Jo, såsom jag tror, till följande. Mången sak tilldrager sig inom kretsen af hvad vi kalla blott och bart naturligt, och af naturliga orsaker: men likväl för oss obekanta. Vi sammanfoga det med något annat, som händt, äfven lika mycket till finnandes inom omfånget af det vi hålla för endast naturligt, men derjemte af hos oss okända orsaker. När vi nu sammanslå tvenne sådana händelser, begge lika jordiska i och för sig sjelfva, kan deraf i våra tankar uppstå en öfverjordiskhet. 
<sec/>
”Denna förklaring synes mig gåtolik sjelf. Af två jordiskheter blir en öfverjordiskhet, säger ni, min fru?” 
<sec/>
Jag skall göra mig tydligare, och det just genom anförande af hvad jag vet om den der backen vid Ryssgrafven. 
<sec/>
”Der jag opplefde spökeriet? Skulle ni kunna gifva mig en uttydning derpå, så vore jag er i hög grad förbunden.” 
<sec/>
En fullkomlig uttydning torde det ej blifva; men jag skall säga er hvad jag tänker. Hästar kunna skygga till af mycket jordiska orsaker, och dertill behöfvas inga spöken. De fara åt sidan för timmerstockar, som ligga vid vägen på ett sätt, som synes hästögat ovanligt; för upphängda skynken rädas de mycket; och de fly för lukten af vissa ämnen med den häftighet, att de råka i skening. Detta känna i synnerhet zigenare, som af sina orsaker vilja oroa folk och deras dragare. Jag skall också säga grefven, att det ej sällan roar skjutsbönder .. till och med gästgifvare! . att tillställa små spratt, hvarmed de skrämma sina resande, hålla vissa ställen af vägen uppe i rykte för underbarhet, och dermed hafva sin lilla inkomst, i drickspenningar, på ett eller annat sätt. 
<sec/>
”Hvad hör jag? Detta blefve så naturligt, att jag vämjes deråt!” 
<sec/>
I den der backen, hvarom vi tala, har verkligen för någon tid tillbaka en ganska ohygglig händelse tilldragit sig: ett mord. Saken är icke närmare bekant. Men det berättas, att en resande herre färdats fram der en natt med sin fru, hvilken han, antingen af förut anlagd plan eller af ögonblicklig vrede, mördat och derefter burit liket upp i skogsbacken, gömt det under en rishög och farit sin väg. Liket upptäcktes en tid efteråt. 
<sec/>
”Hvad står detta i för sammanhang med det föregående?” 
<sec/>
Ser ni? just der äro vi nu. Liket efter ett mördadt fruntimmer har funnits bredvid backen: det är ju i sig sjelf alldeles icke öfverjordiskt? 
<sec/>
”Nej.” 
<sec/>
Och hästar hafva ofta skyggat der, i synnerhet om nätterna och i månsken, då trädens grenar på vissa ställen slå skuggor omkring sig, bildande figurer, som hästarne icke begripa. Detta är ju icke heller öfverjordiskt? 
<sec/>
”Visst icke.” 
<sec/>
Men när man i sina tankar slår dessa begge saker tillsammans, hvad blir det då? 
<sec/>
”Ah .. jag anar!” 
<sec/>
Man säger: här har ett mord skett; och så säger man: här hafva hästar skyggat. Begge delarne äro riktiga; men nu kommer sammanbindningen, och man säger: ett mord har skett här, och derföre skygga hästarne här! 
<sec/>
”Sålunda kan af tvenne jordiska saker uppstå, i tankarne, en öfverjordisk sak; nemligen att hästar skulle skena för en mordhändelse, som försiggått på stället flera år förut? Jag finner det.” 
<sec/>
Men om man således upplöser spökeriet, månne deraf följer, att inga andar finnas, eller att man ej tror på något öfverjordiskt? Månne man är otrogen derföre, att man ej är vantrogen? Nekar man andar, för det att man icke tar för gifvet allt hvad som säges om spöken? 
<sec/>
”För ingen del!” 
<sec/>
Erkänner man icke, att den mördade frun har en själ, som lefver efter döden, ehuru man icke, utan vidare bevis, bifaller den tanken, att hon går igen i backen der, och straxt tror detta vara orsaken till hästarnes skrämsel? 
<sec/>
”Jag ser nog det. Men underligt är likväl att de skygga just i den backen?” 
<sec/>
Hästar skrämmas på mångfaldiga ställen, och af rätt olika orsaker, inföll fru Parmenter småleende; men man lägger icke märke dertill, utom när det sker på platser, som förut äro beryktade för något annat. 
<sec/>
Då slår man det tillsammans, och det blir en spökhistoria. 
<sec/>
”Hm.” 
<sec/>
Lägg nu härtill hvad jag förut berättat om skjutsbönders och gästgifvares nöje .. till och med uträkning! . att då och då skrämma sina resande. När de till exempel hafva en för någon ohygglig tilldragelse beryktad backe, dikesren eller annan punkt i grannskapet, så draga de deraf sin lilla inkomst, eller hafva dock sitt nöje af det skämt, den rädsla, de förorsaka. Så reta de sina hästar med flit, när de komma till den farliga platsen: i synnerhet om nätterna, då den resande ej kan upptäcka så noga, huru allt tillgår. 
<sec/>
”Skall jag tro dylikt om folket på Tibble?” 
<sec/>
Det säger jag alldeles icke! svarade fru Parmenter med en blinkning. Jag nämner endast, att sådant på många ställen händer, emedan bönder gerna känna ett stort nöje af att roa sig med herrar, som .. 
<sec/>
”Som?” 
<sec/>
Som de tycka det går an med. Men det var visst icke fallet på Tibble. Att hästar kunna skrämmas, i synnerhet i månsken, af underligt liggande skuggor, som trädens grenar skapa vid vägen, är ju bekant; och der i backen stå verkligen ett par märkvärdigt utgrenade träd, som jag ofta sjelf på mina resor beundrat. 
<sec/>
”Då antar jag den förklaringsgrunden hellre, än att den hyggliga gästgifvaren velat gäcka mig,” sade grefve Robert. 
<sec/>
Får jag säga grefven ännu ett? något ganska roligt? tillade fru Parmenter, och betraktade honom med ett frågande ögonkast, hvilket tillika innehöll en djup och underbar dragning till oförklarligt skämt. 
<sec/>
”Min fru, för Guds skull tala!” 
<sec/>
Hvad säger ni, Robert, om icke blott två, men tre saker sammanslås? alla tre jordiska, och i den meningen naturliga, men tillsammans bildande en ännu större öfverjordiskhet? 
<sec/>
”Hvad vill ni säga?” 
<sec/>
Då blir det ju häraf en ännu större spökhändelse? 
<sec/>
”Det kan hända!” 
<sec/>
Och det har händt. 
<sec/>
”Hvad?” 
<sec/>
Säg mig uppriktigt .. men säg mig det mycket uppriktigt .. med er själs fullkomligaste öppenhet: hvad tycker ni om mig? 
<sec/>
”O, min fru! jag har redan sagt er det. Skall jag upprepa hvilken känsla jag hyser för er?” sade han och tryckte hennes hand. 
<sec/>
Hon såg på honom med milda, varma ögon, likasom hon bönföll om en förlåtelse. 
<sec/>
Han tryckte hennes hand till sin mun med innerlig hänförelse. 
<sec/>
Grefve Robert! fortfor hon nu, vet ni hvem ni träffade der på Tibble om natten? 
<sec/>
”På Tibble?” 
<sec/>
Vet ni hvem gästgifvaren förde till er, med begäran att låta henne få åka i er vagn? 
<sec/>
”Men, min Gud .. det var ju ni sjelf?” 
<sec/>
Det var ett spöke ni fick till reskamrat! 
<sec/>
”Himmel!” ropade han och sprang upp från soffan. 
<sec/>
Men sitt qvar! fortfor hon leende och fattade hans hand. Ni har ju lärt känna mig? tycker ni jag är ett spöke? 
<sec/>
Robert Augustin viste icke om han skulle falla till golfvet. Han kände sig darra och förtjusas på en och samma gång. 
<sec/>
”Tror ni icke, att jag är en menniska? känn på min hand: är den icke varm? Tror ni kanske, att jag är den mördade frun, som spökat vid vägen, och som skrämde edra hästar?” 
<sec/>
Robert kände en rysning löpa öfver sin rygg. 
<sec/>
”O, min grefve!” fortfor hon, ”om någon är en naturlig menniska, så är det jag. Jag skall derpå gifva er det fullkomligaste bevis. Sätt er blott åter! Ser jag så spöklik ut?” 
<sec/>
Min fru .. jag eger intet ord till svar! 
<sec/>
”Så hemsk?” 
<sec/>
Oh .. tvärtom! 
<sec/>
”Så öfverjordisk?” 
<sec/>
Nej .. eller rättare, ja! 
<sec/>
”Hvad menar ni med det, min grefve?” 
<sec/>
Får jag säga det, utan att ni vredgas? 
<sec/>
”Tala!” 
<sec/>
Ni är öfverjordiskt vacker. Jag har aldrig sett något sådant; ehuru ni visserligen har starkt tycke af en som jag känt förr. Men förlåt mig: jag vet, att det är ohöfligt, att säga ett fruntimmer något sådant i hennes närvaro, emedan det låter som .. 
<sec/>
”Som hvad, grefve Robert?” 
<sec/>
Det kan låta som ett begabberi, ett halft skämt, ett sårande jag vet ej hvad, när man säger åt ett fruntimmer, rakt fram, hvad jag här ämnade säga: att ni är outsägligt .. 
<sec/>
”Så tyst då; ts! Men jag skall med några ord berätta er hela min händelse. I riksgrefvinnans ärenden har jag under denna tid icke sällan gjort resor till Ekhammar: ni kan, af hvad vi förr samtalat, lätt inse orsaken. Ekhammar ligger i trakten af Tibble, något bortom Näs kyrka. Dessa resor måste af goda skäl förhemligas: jag gjorde dem oftast om nätterna. Det skedde så också denna gång.” 
<sec/>
Hvad? ni hade då icke varit till ett ställe, som gästgifvaren kallade Linnarsnäs, på besök hos ett herrskap, som han äfven namngaf? 
<sec/>
”Visst icke. Jag kom från Ekhammar. Men den gode gästgifvaren har tjenat mig .. eller kanske jag rättast bör säga riksgrefvinnan .. med denna lilla osanning, ämnad att från spåret leda personer som komme att upptäcka mig, såsom ni. Mitt åkdon hade verkligen gått sönder den här gången; och jag behöfde oumgängligen återvända till Fiskbrunna utan dröjsmål. Nu förstår ni lätt?” 
<sec/>
Jag tackar gästgifvaren för den bekantskap han förskaffat mig. 
<sec/>
”Vill ni veta ännu mera? Då jag flera gånger farit om Tibble så der, och .. merendels om nätterna .. har gästgifvaren, för att skrämma alla ifrån mig och freda mig för nyfikne, låtit förstå, att det der nattliga fruntimret var ..” 
<sec/>
Ett spöke! Nu ligger allt klart för mig. 
<sec/>
”Med ett ord, att jag var sjelfva den mördade själen från Ryssgrafven, som gick igen.” 
<sec/>
Gud, hvad jag är glad åt denna upplösning! 
<sec/>
”Tror ni ännu, att jag är öfverjordisk, grefve Robert?” 
<sec/>
Icke i den meningen, men väl i en annan. Ni är underbar i mina ögon .. icke som spöke, men som menniska, som .. fruntimmer .. 
<sec/>
”Tack, Robert Augustin: jag värderar er för dessa ord. Vill ni höra mera? Men kom då först och sätt er.” 
<sec/>
Han gjorde det med fördubbladt nöje, sedan allt återvändt inom sakens vackra, ljufva och sanna gränsor. Han såg på henne. Han frågade: kan här vara något mera .. o Gud! ..för mig att höra och se? 
<sec/>
”Ja; men det är bäst jag tiger,” sade hon och afbröt sig sjelf. ”Jag skall tala derom en annan gång, eller kanske helst aldrig. Jag ämnade endast i förbigående nämna, att det icke alltid var jag, som gjorde resorna till Ekhammar och for om Tibble så der, skyddad genom spökberättelsen, hvilken den välvillige .. och måhända också väl betalade .. gästgifvaren utspridde. Det var ett annat fruntimmer, hvilket ännu bättre behöfde dölja sig, än jag, och som under mitt namn någon gång .. kanske ej så sällan .. gjorde dessa resor.” 
<sec/>
Ett annat fruntimmer! Hvilket då? utbrast Robert Augustin häpnande. 
<sec/>
”Vi skola tala derom vid ett annat, mera passande och lugnare tillfälle.” 
<sec/>
Gud, min fru! denna stund är för mig så utomordentlig, och ni sjelf är till hela er gestalt i mina ögon så underbar, att ni aldrig kan välja ett fördelaktigare ögonblick, att meddela mig hvad helst ni vill. 
<sec/>
”Säg mig då, Robert Augustin! ..men vill ni ånyo tala mycket uppriktigt?” 
<sec/>
Mitt hjerta, min ande, min hela själ skall lägga sig för edra ögon såsom en uppvecklad duk. 
<sec/>
”Så svara mig då .. men det är sant, jag skulle komma att säga någonting rätt sårande ..” 
<sec/>
Från er kan ingenting sårande komma! 
<sec/>
”Så svara mig då: hvarföre är ni vidskeplig?” 
<sec/>
Vidskeplig? jag, min fru? 
<sec/>
”Ni har haft den öppenheten, att för mig under våra förtroliga samtal här på Fiskbrunna omtala edra besök hos fru Björnram, allt hvad ni gjort der, och hvad hon gjort åt er.” 
<sec/>
Ni kallar då detta vidskepelse? Ni tror icke på det underbara? det öfverjordiska? 
<sec/>
”Hafva vi ej redan för ett ögonblick tillbaka talat nog härom? Vi missförstodo ju hvarann icke då?” 
<sec/>
Jag tyckte så. 
<sec/>
”Skola vi nödgas missförstå hvarann mera nu?” 
<sec/>
Jag önskar icke det. 
<sec/>
”Så vill jag endast påminna er om hvad ni sjelf sagt.” 
<sec/>
Har jag sagt någonting? 
<sec/>
”Ni kallade mig helt nyss underbar: mig, som dock lefver på jorden, liksom ni sjelf och allt annat.” 
<sec/>
Utan tvifvel. Ni, goda Aurora, är utomordentlig! öfverjordisk! 
<sec/>
”Men jag kan säga detsamma om er, och om tusen andra saker.” 
<sec/>
Är jag utomordentlig? 
<sec/>
”Säkert. Det innersta i er själs väsende är ädelt, enthusiastiskt, varmt, och har fallenhet för klarhet. I det yttre har ni förlorat er i mörka saker, och slutligen sjunkit till vantro. Är icke det vackert?” 
<sec/>
Vantro, min fru? 
<sec/>
”Ja, vantro, eller orimlighet. Vi hafva ju derom talat för en liten stund sedan, då vi öfverlade om spökerierna, och insågo huru man inbillar sig sådana genom sammanslående af två eller flera helt jordiska händelser. Man kommer således till det orimliga och ogrundade, emedan man förbigår det sanna.” 
<sec/>
Förklara er, jag ber! 
<sec/>
”Ni föraktar sakerna som de äro: ni ser icke, att allting har sin märkvärdighet med sig i hvad det är: ni märker icke, att allt, just sådant det ligger omkring er här på jorden, är underbart.” 
<sec/>
Tror ni då icke på en högre verld? 
<sec/>
”Jo, min Gud! Och den högre verlden eger sin underbarhet för sig. Men icke består den i orimligheter, utan är tvärtom sjelf den rimligaste. Allraminst vinnes den genom sådana grundlösheter, falska konster och järtecken, som vidskepelsen efterjagar. Men likasom den der högre verlden, hvartill ock hör lifvet efter döden, har sin egen underbarhet och krafter, dem vi få erfara och bruka, när vi en gång komma dit; så har vår verld här ock sin stora underbarhet, sin utomordentlighet och sina krafter, hvilka vi skola begagna under lefnaden här. Märker ni icke, att ni sjelf, jag, och alla jordiska ting hvart ni vänder er, hafva en ande uti sig? Denna ande utgör deras öfverjordiskhet; och den kan vara mäktig, förvånande, intagande .. eller ock afskyvärd! ..men i alla fall underbar och ofta högligen stark. Samma ande kan visa sig ännu högre underbar och vida mer mäktig i den verld, som väntar oss; och det blir då. Men nu och här gör detta tillfyllest. För öfrigt kunna vi nu och här icke hafva annat och mera, än det slags öfverjordiska, som, enligt lifvets beskaffenhet här, finnes uti oss och framför oss i allt, sådant det är och hvart vi vända oss. Minst af allt må ni tro er vinna något från den der högre verlden genom orimligheter, osanningar och vidskepliga företag.” 
<sec/>
Jag hör er med högsta undran, min fru. Skulle då Cornelia Björnram vara en bedragerska? 
<sec/>
”Hon är visare och bättre, än ni vet, än ni ens anar.” 
<sec/>
Hvad skall jag då tänka? 
<sec/>
”Vill ni gå så långt, som jag önskar, i öppenhet? 
<sec/>
Jag är fullt beredd dertill. 
<sec/>
”Vill ni visa mig den der afbildningen, som fru Björnram ”preparerat” för er räkning; och hvilken ni beräknat för en viss mycket stark verkan på Hedvig Taube?” 
<sec/>
Robert Augustin studsade. 
<sec/>
”Ni svarar mig ej? Jag tyckte nästan på något af edra uttryck i går, att ni slagit hela den der saken så godt som ur hågen, och att ni .. får jag säga rent ut? tillade hon småleende .. att ni icke mera efterfrågade riksgrefvinnan?” 
<sec/>
Oh, min fru! ni har orätt. Att jag icke mera efterfrågade henne, är för mycket sagdt; men, efter hvad jag af er fått höra, tänker jag icke mera på henne så, som förut. 
<sec/>
”Och då behöfver ni ju icke hela afbildningen?” 
<sec/>
Men fru Björnram tillsade mig, att icke öppna spegelfodralet, förrän jag framkom till riksgrefvinnan. Jag vill ej göra fru Björnram emot, ehuru jag ej mer behöfver verkan af hennes preparat. 
<sec/>
”Ni anser verkan deraf i alla fall förbi efter händelsen i skogsbacken, då locket på ert spegelfodral blef upp- och nedvändt?” 
<sec/>
Det är sant, min fru. 
<sec/>
”Då detta hexeri således redan förlorat sin kraft, genom den der olyckshändelsen, så måste det ju icke vara värdt att hålla på?” 
<sec/>
Nej .. nej .. men .. 
<sec/>
”Men,” inföll hon och blickade genomträngande på honom, ”ni är en liten grann bäfvande, grefve Robert? är det icke sant?” 
<sec/>
Ni är mycket fallen att döma strängt om mig, min fru! 
<sec/>
”Strängt? Har jag då talat orätt? Säg sjelf: är ni icke rädd?” 
<sec/>
Nej, jag är icke rädd. 
<sec/>
”Så låtom oss då öppna ert spegelfodral och efterse hvad det innehåller.” 
<sec/>
Ah .. 
<sec/>
”Ni är rädd?” 
<sec/>
Nej .. nej .. men .. 
<sec/>
”Men ni är ändå rädd?” 
<sec/>
Till hälften bestört och till hälften förargad på sig sjelf, gick Robert Augustin efter den lilla dyrbarheten, som han medfört från Hvita Björn i Bennikebrinken. 
<sec/>
”Locket är ju uppe?” 
<sec/>
Ja, min fru, det blef uppslaget när det nedföll i vägen, den olyckliga natten, såsom jag sagt. 
<sec/>
”Då har ni väl redan skådat ditin?” 
<sec/>
Nej, vid Gud! 
<sec/>
”Icke?” 
<sec/>
Jag bedyrar! 
<sec/>
”Det är att hafva varit stark.” 
<sec/>
Ni håller mig då för så svag? 
<sec/>
”Vi få se!” sade hon med en betydelsefull uppsyn. 
<sec/>
Utan att vidare fråga, vände hon upp locket på det ominösa spegelfodralet. 
<sec/>
Robert Augustin var på väg att vända sig åt sidan eller gå bort. Han ansåg det nästan som ett sacrilegium, ett brott mot sitt förhållande till fru Björnram, att ställa sig och se på hennes arbete, då hon så strängt förbjudit honom det, innan han framkommit dermed till sin bestämmelse. 
<sec/>
Hans värdinna, hvilken inga sådana grunder hade för betänklighet, lyfte utan fruktan bort de papper och dukar, som lågo ofvanpå och betäckte sjelfva porträttet. Efter ett ögonblick var detta blottadt. 
<sec/>
”Min Gud!” utbrast hon med ett anskri, ”det var då härmed ni ville verka så starkt på Hedvig Taube, att hon skulle förtjusas, fängslas vid er vilja, och gå edra önskningar till mötes? En skön trolldom! Se hit sjelf!” 
<chapter/>

<chaptername>SJUTTIOFEMTE KAPITLET.</chaptername>

<chaptername>ICKE KÄRLEK; MEN VÄNSKAP.</chaptername>

<sec/>
Ni har nu knäfallit för mig två gånger i dag: låt det icke blifva den tredje! 
<sec/>
Afbildningen visade väl ett ansigte. Men allt, som på ett sådant borde vara rödt, var svart; och allt, som skulle vara hvitt, var rödt. Detta gaf ett afskyvärdt utseende åt det hela, ehuru dragen visserligen det oaktadt innehöllo mycken likhet med originalet, och man ganska väl kunde igenkänna Robert Augustin Thott. 
<sec/>
Det underligaste var, att ögonen bekommit ett alldeles eget uttryck. De glänste af ett slags mörk eld, liksom originalets; men ingåfvo tillika en stark känsla af sorg, de väckte nästan medlidande. Man tyckte sig se bilden af en i grunden bättre varelse, som försjunkit, men ännu bad om upprättelse. 
<sec/>
Så ohyggligt porträttet låg, ådrog det sig likväl ganska mycket hennes uppmärksamhet, som satt och betraktade det. ”Det är förvånande!” utbrast hon halfhögt. ”Att en menniska till kroppen eller till det för våra yttre ögon synliga anletet ej kan ega ett så rysligt, ett så förkrossande utseende, det är tydligt; men själens anlete ..” 
<sec/>
O, min fru! utropade grefve Robert, som icke längre kunnat tillbakahålla sin åtrå, att också kasta ett öga på denna afbildning, kan ni då tänka, att min själs anlete kan vara så förfärligt? eller nånsin kunnat vara det? Den nedriga hexan har på det grymmaste bedragit mig. När jag lemnade det af mademoiselle Pasch målade porträttet till fru Björnram, så hade det icke dessa färgor. Det är denna trollpacka, som indränkt det i sina kemiska preparater, och derigenom i grund förvandlat färgorna. 
<sec/>
”Jag förstår nog det,” svarade hon; ”men låtom oss icke tala så illa om vår fru Björnram. Hvad min grefve kan vara säker på, är, att denna tafla, just sådan den nu synes och under fru Björnrams hand blifvit, ovilkorligt måste ådraga sig den betraktares .. eller betraktarinnas .. ögon, som en gång kastat sin blick derpå.” 
<sec/>
Det är sant! men var väl detta allt? Icke var det endast en uppmärksamhet, en förfärande uppmärksamhet, jag önskade vinna? 
<sec/>
”Så säg mig en gång, hvad ville ni då egentligen vinna, grefve Robert? Ni har visserligen redan visat mig ett så stort förtroende, som fru Parmenter kunnat begära efter en kort bekantskap; och ni har sagt mig mycket. Men ni kan här slutligen tala utan allt, allt förbehåll! Ni har ju redan uppgifvit er plan, att vilja verka på Hedvig Taube genom detta kemiska preparat, sedan ni om henne fått höra det jag berättat er? Då således detta är slut, och ni förmodligen icke efterfrågar att medföra denna tafla till Ekolsund för att visa grefvinnan; så kan ni i stället för mig utan omsvep lägga hela er mening i dagen. Det skulle ju i sjelfva verket ej lemnas henne såsom porträtt af er?” 
<sec/>
Nej, min fru. Jag skall förtro er min innersta hemlighet med denna sak. Det var ämnadt att föreställa porträttet af en Herman von Pahlen .. 
<sec/>
”Ha, min Gud! hvad hör jag?” utropade hon med en känsla, som tillkännagaf den högsta öfverraskning. ”Tala! tala! hvad vill det säga?” 
<sec/>
Jag blyges derför, min fru. Men jag har beslutit att för er nämna allt med fullkomlig uppriktighet. Jag hade från annan hand fått veta, att riksgrefvinnan önskade sig en afbildning af Herman von Pahlen, hvilken skall hafva varit en tapper och gudfruktig riddare under trettioåriga kriget, och som slutligen tillbragt sitt lif i helig devotion. Orsaken, hvarföre riksgrefvinnan ville ega hans porträtt och hvad hon dermed för sin del ämnade, kan jag icke bestämdt säga, och det känner fru Parmenter kanske närmare. 
<sec/>
”Men hvad hade man då sagt er derom?” 
<sec/>
Min fru! man berättar mycket underligt om Hedvig Taube; och då ni utgör hennes förtrogna, har jag intet skäl att dölja det för er, så mycket mindre, som ni måhända bäst kan upplysa mig om hvad här kan vara falskt. Jag bekänner, att det i hög grad förvånade mig sjelf. Men jag har på ganska länge icke sett Hedvig; hon har sedan den tiden lefvat i högst egna, svåra, ja utomordentliga förhållanden, så att jag icke tilltrott mig af egen kännedom om henne kunna bedöma ryktets grund eller ogrund. Det är fullt tio år, på hvilka jag icke träffat denna nu så förnäma och genom sin ställning upphöjda dame, hvilken jag af gammalt kallar helt enkelt Hedvig Taube, ehuru jag aldrig i hennes närvaro skulle tillåta mig en sådan närgående .. kanske förnärmande! . titel. På tio år kan man undergå ganska stora förändringar till själen, till tänkesättet, ack .. till sjelfva hjertat! Och hvad Hedvig Taube beträffar, bör jag tillägga, det ni sjelf ej tör hafva er bekant, om ni icke känt henne alltför länge .. 
<sec/>
”Hvad? hvad?” 
<sec/>
Hon undergick för nio år tillbaka en mycket svår sjukdom. Såsom min bekantskap, mitt umgänge i riksrådet och öfveramiralen Taubes, hennes fars hus redan då hade upphört, såg jag Hedvig hvarken under denna sjukdom eller någonsin sedermera. Jag omtalar följaktligen i denna sak endast hvad jag hört berättas. 
<sec/>
”Hvad hörde ni om hennes sjukdom?” 
<sec/>
Att hon uppstod derutur mycket olik sig. Hon hade helt och hållet förlorat håret, hvilket likväl skall återvuxit. Hennes hy lärer hafva undergått en fullkomlig förändring; kanske likaså flere af de drag, som äro i stånd att något ombildas. Jag vet icke huruvida denna sjukdom varit den nya, man kallar kopporna. Flere säga, att Hedvig derigenom en gång för alla bekommit ett obotligt sjukdomsfrö, som en dag skall draga henne i en förtidig graf. Andre påstå, att hon visserligen ej skall lefva länge; men att detta onda likväl ej förskrifver sig ända från hennes stora sjukdom för nio år tillbaka, utan från något, som hon detta år, ej så längesedan, fått in .. 
<sec/>
Fru Parmenter tillgännagaf en hastig rörelse, som hon dock genast dämpade. 
<sec/>
Utan att kunna bedöma sanningen af alla dessa ämnen, fortfor Robert Augustin, är jag likväl säker, att det knappt kunnat vara kopporna, Hedvig Taube hade för nio år sedan, åtminstone gåfvo de henne icke några ärr. Snarare, om jag vore medicus, skulle jag då antaga, att, om det varit kopporna, de blifvit genom något starkt medel hindrade från att slå ut, och i stället slagit in, såsom man säger; samt just derigenom grundlagt någonting obotligt i hennes konstitution, som troligen ej kunde häfvas på annat sätt, än att ånyo förmå kopporna att slå ut och så gå bort ur kroppen. Detta allt, min fru, utgör blott förslagsmeningar af mig, emedan jag icke är medicus. 
<sec/>
”Ni är icke så alldeles fri från medicinska idéer, som ni sjelf säger, min grefve; men fortfar!” 
<sec/>
Hvad jag bestämdt vet om Hedvig Taubes stora sjukdom, är, att den icke förstört hennes utseende, då hon just under denna period uppträdde såsom hofvets mest lysande stjerna, och alla omtalade hennes utomordentliga skönhet likt ett ordspråk öfver hela landet. Grämelse och många .. många orsaker gjorde, att jag under all denna tid icke ville .. icke hade nog sinnesstyrka, kan jag säga .. att återse henne, och således ej heller skaffade mig tillfälle dertill. I det allmänna visade hon sig nästan aldrig. Hon kom allt mer och mer att blott tillhöra konungens enskildaste krets: först i hufvudstaden och slutligen på Ekolsund. Man talade om henne i alla sällskaper mera som om en fée, en förtrollande och förtrollad varelse, en gudinna för poesien, en herdinna för idyllen, än som om en menniska, hvilken man sjelf sett. Man viste, att konungen var fullkomligt betagen, var fästad vid henne; men att hon tillika begagnade sin makt med så stor mildhet, så utmärkt hofsamhet, att man ej kunde nämna en enda politisk händelse, hvari hon sökt blanda sig eller verka till någon menniskas förderf. Skulle man då jemföra henne med någonting, så kunde det endast vara med den tillbakadragna, goda, älskvärda hertiginnan De la Vallière, hvarom man under den nyligen förflutna tiden talat så mycket från Ludvig XIV:s hof; men alla voro likväl öfverens, att Hedvig Taube oändligen öfvergick De la Vallière i sann skönhet, i djupt intagande behag .. 
<sec/>
En hastig rodnad smög sig öfver fru Auroras fina kind; men försvann genast, och gaf rum åt hennes hys vanliga skära glans och utmärkta hvithet. 
<sec/>
Nu, min fru! fortfor han, bör det väl icke förvåna er, om jag säger, att, sedan stormarne lagt sig i min själ, och jag insett oriktigheten i mina anspråk på Hedvigs kärlek, då hon icke velat mig någonting och således ej besvarat den, jag dock måste känna en stark nyfikenhet att efter så många år återse detta beundrade fruntimmer. Skall jag kunna igenkänna henne, när jag kommer till Ekolsund? Det vet jag ej. Hon var en blondine vid de sjutton eller aderton års ålder, då jag sist såg henne. Men det hår, jag då så högt älskade, försvann i den stora sjukdomen; och de lockar hon nu bär .. dem har jag aldrig sett! Mig skall också hon icke kunna återfinna i den person jag framställer, såvida hon alls bevärdigar mig med en enda blick. 
<sec/>
”Hvarföre tror ni, att hon icke skall igenkänna er, min grefve?” 
<sec/>
O, min fru! på tio år har jag undergått mycket. Det enda, som möjligen skulle kunna påminna Hedvig om min person, är ett ärr på högra kinden .. 
<sec/>
Fru Parmenter såg upp. ”Ja, verkligen! ni har ett sådant, min grefve. Men ni tror icke sjelf huru väl det klär er,” tillade hon med en rörelse, som hon sökte dölja och lyckades göra omärkt. ”Jag får icke fråga er om detta ärrs historia?” 
<sec/>
Robert Augustin drog hastigt och ovilkorligt en suck. Jag fick det i en duell, svarade han efter ett ögonblicks tystnad, liksom betänkande sig. Hm, tillade han, det var onödigt! det var oriktigt! jag gjorde det för en person, som ej ville mig någonting! Men .. likväl: jag ångrar det icke. Jag gjorde det i mitt hjertas öfverflödande känsla; och jag bär det nu till minne .. ej af henne, för hvars skull jag fick det .. men af min egen värme den tiden, och för hvilken jag nu i min vinter icke blyges. Nej, o Gud! 
<sec/>
”Kanske dömer ni för mycket hårdt och afgörande om vissa saker,” inföll hon. ”När ni en dag träffar riksgrefvinnan .. nåväl, jag kan icke fullt svara derför, men jag yttrar min förmodan .. kanske skall hon af hjertat, varmt, önska sig er vänskap; och gerna gifva er en sådan tillbaka, i stället för en kärlek, som icke kunde vara. Intet fruntimmer är alldeles likgiltigt för en karl, som visat prof på den stora hängifvenhet, hvilken fört honom till grannskapet af döden för hennes skull!” 
<sec/>
Hon nedslog ögat; hon dolde det, och teg en sekund. 
<sec/>
Hvad tänker ni, min fru? 
<sec/>
”Jag tänker på det intyg om er, som detta ärr på högra kinden gifver er, och som Hedvig Taube en dag icke torde kunna se utan .. ” 
<sec/>
Hon har aldrig hyst någon kärlek för mig, afbröt Robert, tvärt och kallt. 
<sec/>
”Nej; men vänskap, tacksamhet, ädel förtrolighet .. är icke äfven det någonting, eller hur?” 
<sec/>
Ack! 
<sec/>
”Menniskor kunna komma att stå i många varma och innerligt täcka förhållanden till hvarann, utan att det ändå är den kärlek, hvarom ni talar. Jag vill blott såsom ett litet exempel bland tusen nämna er godhet mot mig, då ni upptog mig i er vagn, och vi åkte tillsammans den mörka natten? Icke ledde kärlek hvarken er eller mig; men ett rent, godt, menskligt förtroende. Och så är det ju än i denna stund oss emellan? Kärleken .. den stora, outsägliga, himmelska .. utgör något högre. Men låt den vara, här.” 
<sec/>
Min fru! det förtroende, den förtrolighet, ni visat mig, är för mig det dyrbaraste i min lefnad. 
<sec/>
”Likväl, grefve Robert, återstår en mörk punkt, som ni måste upplysa mig öfver, emedan den icke är vacker hos er. Jag vill tillägga: den är ful!” 
<sec/>
Min Gud, hvarom talar ni? 
<sec/>
”Jag talar om er förtviflade plan, er afsigt med porträttet, som skulle föreställa Herman von Pahlen, då det likväl var en afbildning af er sjelf. Huru föll ni på den tanken att vilja bedraga Hedvig?” 
<sec/>
Robert Augustin runkade smått på sitt hufvud och blickade fram emot golfvet. Efteråt begriper jag det knappast, svarade han; men jag var så invecklad i mörka griller. Jag var öfvertygad om den verkan, fru Björnrams trolldomsmedel skulle göra. O, min fru! låt mig säga allt i ett ord, som ni sjelf ej längesedan begagnat: jag var vidskeplig. Och hvarföre var jag det? Emedan mitt hjerta brustit, och kärleken gått till aska i min själ. När menniskan ej har sol, har hon natt; och när hon har natt, griper hon till nattliga funder. Att bedraga riksgrefvinnan var visst icke min afsigt i egentlig mening; men jag ville starkt verka på henne. Jag viste, att hon önskade sig Herman von Pahlens afbildning; att hon tänkte använda denna tafla att hafva för sina ögon i ett bönekapell eller dock ett rum, der djup känsla skulle fatta henne; jag ansåg tillika, att hon genom en skicklig framställning kunde förmås taga mitt porträtt för hans, emedan jag egde visshet, att hon aldrig sett den Tyska riddarens anlete. 
<sec/>
”Men huru kunde ni veta det?” 
<sec/>
Skall jag säga er det? Nåväl: mellan oss kan ingenting förtigas. Hör då: jag hade erfarit det af en Hessisk kavaljer, en löjtnant Sebastian von Pahlen. 
<sec/>
”Gud!” 
<sec/>
Huru kan detta röra er så? Ni häpnar? 
<sec/>
”Grefve Robert, ni har talat med denne von Pahlen?” 
<sec/>
Jag har det. 
<sec/>
”Fortfar! fortfar! Det betydde ingenting,” sade fru Parmenter, och återtog sin fattning. 
<sec/>
Lär nu åter känna en mörk sida hos mig, vidtog han. Jag är förvandlad nu: jag bekänner allt: jag förhemligar intet i dag! 
<sec/>
”Hvad skall ni förtro mig?” 
<sec/>
Ett högst elakt drag, min Gud! och jag är beredd att bönfalla om förlåtelse derför vid riksgrefvinnans fötter, om hon någonsin bevärdigar mig med ett så långt samtal, att jag kan komma till beskrifningen af sjelfva den svarta bottnen på min förtvitlans duk. Jag hade samtalat med löjtnant von Pahlen i Stockholm; han hade blifvit förtrolig med mig, och nämt om riksgrefvinnans önskan att erhålla en afbildning af den Tyske Herman von Pahlen. 
<sec/>
”Huru kom han att nämna härom för er?” 
<sec/>
Han begärde underrättelse om en god artist. Jag gaf honom adress på mademoiselle Agnes Pasch; och under samtalet uppgaf han orsaken, hvarföre han ville träffa en målare. 
<sec/>
”Den obetänksamme!” 
<sec/>
Förlåt honom, min fru. Ni skulle hafva hört honom; det tillgick på det naturligaste sätt. 
<sec/>
”Och sedan ni fick denna underrättelse ..?” 
<sec/>
Nu kommer jag till mig, och till det mörka. Jag beslöt att hindra von Pahlen från den afbildning, han skulle låta göra af sig. 
<sec/>
”Af sig?” 
<sec/>
Ja, af sig, min fru. Ty han förklarade, att han sjelf, genom den naturnyck, som ofta inträffar inom generationerna, skulle vara så lik sin ätteman, Herman von Pahlen, att hans porträtt kunde gälla för dennes. 
<sec/>
”Hm.” Thott, så initierad i allt! tillade hon för sig sjelf. 
<sec/>
Emellertid gaf detta mig anledning till min egen plan, fortfor han. Jag tänkte: Hedvig Taube vill för något högt och mystiskt ändamål, som jag icke känner, men dock förmodar vara för henne af stor vigt och mycket verkande på hennes själ, hafva ett porträtt af en man, hvars utseende hon icke känner: hon kan då få mitt så gerna, som von Pahlens; och det kan gälla lika väl, som hans, för den der hjeltens. Om detta lyckas verka på hennes fantasi, tänkte jag vidare, så måste det blifva till min fördel, när jag sedan visar mig för henne; och jag kan genom den makt, mitt anlete eller rättare mitt porträtt eröfrat öfver hennes känsla, slutligen förmå henne till det jag önskade. När jag nu efteråt, i det bättre ljus hvari jag kommit, besinnar min gerning, kan jag ej annat än afsky den. Himmel, jag blyges derför, som för en nedrighet, en afgrund! Jag afsvärjer den, och jag vill förstöra denna målning! Jag skulle aldrig kunna visa mig för Hedvigs ögon, om hon viste häraf, eller ännu ansåg mig i stånd till något dylikt! 
<sec/>
”Finner ni icke nu, gref Robert, att fru Björnram haft rätt? Har hon icke genom de kemiska preparater, hvari hon indränkt ert porträtt och förvandlat färgerna derpå, gifvit ert ansigte ett utseende, som snarlikt nog afspeglade er karakter?” 
<sec/>
Evige Gud, jag bekänner det! utbrast han. 
<sec/>
Fru Parmenter såg på honom med ett genomträngande ögonkast. ”När jag först gjorde er bekantskap i går, viste jag icke detta om er, och skulle icke hafva trott det,” sade hon, strängt, men likväl ej utan en viss vänskapsfullhet. 
<sec/>
Förkrossa mig icke med denna blick, och med edra ord! förkasta mig icke helt och hållet i edra tankar! utropade Robert Augustin, nedstörtade på knä, och fattade hennes hand. 
<sec/>
Hon nedsåg på den förlorade, ej utan rörelse. 
<sec/>
Säg mig endast, fortfor han: tillåter ni, att jag kastar denna förbannelse, denna hemska tafla på elden? 
<sec/>
”Ni vill då icke mera, att Hedvig Taube skall hafva den?” 
<sec/>
O Gud, huru kan ni fråga det? 
<sec/>
”Ni vill förstöra er afbildning?” 
<sec/>
Svara mig allenast ett ord: tycker ni, att jag i detta ögonblick liknar det der, som fru Björnram med sin djupa konst tillskapat, om det ock utgör en sann liknelse af hvad jag då var? 
<sec/>
”Nej, grefve Robert! nu liknar ni det icke.” 
<sec/>
Gifver ni mig då icke lof, att förinta detta infernaliska stycke? Jag stiger ej upp, förrän ni beviljat mig den nåden. Jag ville ej, att ett så hemskt minne af hvad jag en gång i min dystra förblindelse varit, skall vidare gifvas till i verlden. 
<sec/>
”Gerna,” sade hon med ett ljuft småleende; ”men skola vi kasta ett arbete på elden, som utgör frukten på en gång af Agnes Pasch’ och Cornelia Björnrams beundransvärda konst?” 
<sec/>
På elden, eller ej. Som ni vill; blott det förintas! Jag bönfaller derom. 
<sec/>
”Stig upp, min grefve. Vi skola eftertänka. Om jag känner fru Cornelia rätt, så gör hon ingenting till hälften. Vi skola tillåta oss närmare se åt i denna låda.” 
<sec/>
Skulle något mera finnas i spegelfodralet? utbrast Robert Augustin, och sprang upp. 
<sec/>
”Här i hörnet märker jag en flaska insatt; få se?” sade fru Parmenter. ”Man kan verkligen tillstå, att vi lefva i ett kemiskt, ett mystiskt tidehvarf,” tillade hon halft skämtsamt, ”då till och med fruntimmer befatta sig med dylikt; och jag bör säga er, att jag sjelf .. i riksgrefvinnans ärenden och för hennes skull .. gjort besök hos kemister i Stockholm, och hemtat af deras droguer. Jag vill dermed blott antyda, att jag icke är fullkomligen okunnig om tinkturer, och .. låt oss läsa på etiketten! ty för någon orsak måste väl en så vis fru hafva inlagt denna flaska.” 
<sec/>
Det förvånar mig, att den icke blifvit sönderslagen på vägen, eller genom den der olyckshändelsen kommit att omstjälpas och uttömmas. 
<sec/>
”Fruktan härför var väl orsaken, att fru Björnram förbjöd er vända upp och ned på spegelfodralet.” 
<sec/>
Men det har skett .. 
<sec/>
”Dock lyckligtvis utan följd, efter flaskan är hel. Här står på etiketten: ”essence att hälla öfver målningen, i händelse den ej behagar i sitt nuvarande skick. Hm,” fortfor hon, ”det utgör säkert ett ganska starkt kemiskt ämne. Vill ni bruka det, Robert Augustin?” 
<sec/>
Utan tvifvel! Ty målningen behagar mig alls icke: den ljuger! 
<sec/>
”Så försök då hvad denna tinktur förmår på färgerna.” 
<sec/>
Gör det sjelf, min nådigaste. Ni, min fru, ni, som förvandlat mitt eget väsende under dessa dagar, skall också förvandla porträttets färger till, såsom jag hoppas, mera sanning. 
<sec/>
”Men bäfvar ni icke? Vet ni hvad som uppkomma i stället? Vi känna ej hvad fru Björnram kan hafva ingjutit i duken, och hvad verkan denna flaskas innehåll kan utöfva på preparatet.” 
<sec/>
Jag fruktar ej. Värre, än det der redan är, kan det aldrig blifva. 
<sec/>
”Det må då ske efter er önskan, min grefve.” 
<sec/>
Fru Aurora Parmenter uppdrog guldproppen ur den af fin emaljerad fluss gjorda flaskan och hällde ut dess innehåll öfver det lilla porträttet. Tinkturen hade hvarken lukt eller färg. Men den var ytterst stark och verksam. Den bet sig genast in i duken, som efter ett ögonblick syntes torr igen. 
<sec/>
Fru Aurora upptog målningen ur spegelfodralet, och uppställde den i en varm kakelugnsniche i rummet. Efter en liten stund syntes det kemiska ämnet tydligen verka på färgerna, som indränkts under den föregående prepareringen. Det var förlåtligt, att Robert Augustin stod och betraktade förvandlingen med de mest spända och lågande blickar, uttryckande ömsom hopp, ömsom fruktan och tvekan. 
<sec/>
Det svarta bortgick ur anletsdragen; det röda blef hvitt igen, såsom det skulle. Men icke nog härmed: det hela vann ett mycket bättre utseende, än det någonsin haft förut. Det var samma ansigte, men med en hög och klar kolorit, utbredd öfver lineamenterna. 
<sec/>
Glad ända till förtjusning, nedföll grefve Robert ånyo för sin värdinnas fötter. ”O, min fru,” utbrast han, ”hvad ser jag? Detta är mer än trolldom! Om afbildningen, sådan den nu är, icke ånyo ljuger, så är det er förtjenst. Att kemiska preparater genom fysisk kraft kunna förvandla färger på en målning, det innhåller ingenting så utomordentligt; men ni har här under dessa dagar förvandlat en menniska, en själ, ett väsende .. o, tillåt mig ..” 
<sec/>
Robert Augustin! sade hon rörd, och lät honom fatta den hand, han under höjden af hänförelse tryckte till sina läppar. Låt oss vara vänner nu, och det är godt! Öfver vänskapens linie skall det aldrig gå. 
<sec/>
”Jag begär icke kärlek!” svarade han; ”jag är icke värdig dertill: men kan jag hoppas, ej blott på vänskap, men på en varm vänskap?” 
<sec/>
Ni skall! sade hon med en ljuf nick, hvarvid hon hastigt fäste sin blick på ärret på hans högra kind, och hvilket i hennes ögon var det älskvärdaste hon såg på hans gestalt. Detta ärr hade hon redan varseblifvit och igenkänt från sjelfva begynnelsen af deras sammanvaro under resan. Det hade utgjort den förnämsta orsaken, hvarföre hon först så mycket började fästa sig vid grefve Roberts person och sysselsätta sig med honom; ehuru hon icke med minsta ord låtit förstå detta, för att icke yppa sig, eller afrycka den masque, som hon alltid under dessa sina resor haft så oumgängligen nödigt att taga sig. 
<sec/>
Hon fattade efter ett ögonblick hans egen hand, i utbyte mot sin, och uppreste honom. 
<sec/>
Ni har nu knäfallit för mig två gånger i dag: låt det icke bli den tredje! utbrast hon. Hennes uttryck härvid gaf åt hela den föregående djupa känslan en anstrykning af lätthet, af något, som man skulle kalla det finaste, det upphöjdaste coquetterie, såvida detta ord här anstode. 
<sec/>
”Ej den tredje? Jag svarar icke för det!” inföll Robert Augustin. 
<chapter/>

<chaptername>SJUTTIOSJETTE KAPITLET.</chaptername>

<chaptername>HEMKOMSTEN TILL EKOLSUND.</chaptername>

<sec/>
Hon bar på hufvudet en liten svart kastorhatt, med uppviket bredt bräm på ena sidan, och liggande plymer i form af panasch. 
<sec/>
”Då ni nu,” sade grefve Roberts värdinna, ”icke vill förstöra ert porträtt, utan slutligen blifvit nöjd med det preparat, fru Björnram gjort åt er; men likväl icke efterfrågar att förära riksgrefvinnan er tafla, efter ni uppgifvit alla de der planerna,..” 
<sec/>
Vid Gud, jag blyges att ens tänka på dem! 
<sec/>
”..så säg mig, vill ni icke i stället skänka mig detta lilla minne?” 
<sec/>
Er, min fru? jag kan icke tro, att ni skulle vilja hafva det? 
<sec/>
”Tro hvad ni vill derom. Vill ni gifva mig er bild?” 
<sec/>
Ni förtjusar mig! 
<sec/>
”Så tar jag den,” inföll hon, gick utan vidare till nichen, och fattade den numera ganska vackra taflan. ”Efter ni tillåter, grefve Robert, skall jag upphänga den på min vägg. Jag vill se derpå, då och då; var säker. Den skulle ju för mig till sluts kunna utgöra någonting sådant der ungefär, som ni tänkt att Herman von Pahlens afbildning skulle vara för riksgrefvinnan?” 
<sec/>
Hvilken sällhet! Jag kan icke förtjena det, min fru! 
<sec/>
”Får jag säga er min mening utan att ni såras?” 
<sec/>
Skall jag behöfva säga er, att ni aldrig kan såra mig? 
<sec/>
”Vet då, Robert Thott, att jag anser er visst icke för någon fullkomlighet, så att jag ville hafva er afbildning för mina ögon till föresyn, eller till en hög och helig anblick.” 
<sec/>
Min Gud, det begriper jag. 
<sec/>
”Men likväl ..” 
<sec/>
Jag inser knappt ert skäl? 
<sec/>
”Detta är ju porträttet af en djupt fallen, som vill upprätta sig? och som börjat? och som bönfaller om höga makters bistånd dertill? som hoppas på dem? Har jag orätt, Augustin Thott?” 
<sec/>
Oh .. måtte ni tala fullt sant! 
<sec/>
”Jag tror det,” svarade hon; ”från detta ögonblick tror jag det ännu mer än nånsin. Och vet, att en sådan anblick är värd att se: det är den jag vill betänka, när jag har ert anlete för mina ögon. Kanske förstår ni mig nu?” 
<sec/>
Men ni, min fru: ni behöfver ej betänka sådant. 
<sec/>
”Vet ni det så noga, grefve Robert?” 
<sec/>
Ack .. min Gud, jag var på vägen att yttra en hädelse! 
<sec/>
”Hvad tänkte ni säga?” 
<sec/>
Jag är på väg att säga: Gud gifve, att ni vore min like! 
<sec/>
”Er like?” 
<sec/>
Ni förstår mig ej; och jag ber er icke begripa mina ord. Jag höll på att tänka: Gud gifve, att ni, för att jag skulle få glädja mig åt att i er se min like, vore en lika så djupt fallen .. 
<sec/>
”Ah ..” 
<sec/>
Men ni behöfver icke den upprättelsen, som jag, ur ett ondt och mörkt lif. 
<sec/>
”Oh, min grefve ..” 
<sec/>
Det får vara. Ni kan ändå nedse med godhet på mig! slöt han, med tonen af den innerligaste, den uppriktigaste sjelfförringelse. 
<sec/>
Hon blickade rörd på honom, i känslan af stor beundran. Efter en minut sade hon: ”har ni icke kunnat gissa, hvarföre riksgrefvinnan önskade sig Herman von Pahlens porträtt?” 
<sec/>
Det enda, jag kunnat tänka derom, har jag redan sagt er, min fru. 
<sec/>
”Efter jag är en af riksgrefvinnans förtrognaste, tror jag mig nära känna det,” fortfor hon. ”Det var för samma orsak, som jag önskar att hafva taflan af er. Ni förstår säkert riksgrefvinnans ställning? Finner ni underligt, om hon slutligen skulle känna sig vara en ganska djupt sjunken ..” 
<sec/>
Hvilka ord yttrar ni? 
<sec/>
”Jag talar som hennes verkliga förtrogna.” 
<sec/>
Djupt sjunken? 
<sec/>
”Och som sträfvar .. min Gud! som begär, som vill .. upprättas? Som söker efter medlen härtill? Som önskar sig en upplifvande föresyn? Som bönfaller hos Gud, och tror på eviga, höga makter, fulla af kärlek och nåd, verksamma till en själs upptagande ur ondt mörker?” 
<sec/>
Jag förvånas. Men det infaller med hvad jag redan hört och trott. Hedvig Taube skulle känna sig så förkrossad? skulle hafva ett så lefvande begär efter nådefull himmel? hvilken tafla! Jag tror, att ingen anblick på jorden öfvergår i skönhet den, att se bilden af en menniska, sträfvande till upprättelse .. 
<sec/>
”Genom Guds ande!” 
<sec/>
Jag undrar då icke, min fru, att Hedvig Taubes helsa, efter hvad jag hör, skall vara ganska undergräfd. Med sorg och förkrosselse följer detta. 
<sec/>
”Tror ni det verkligen, grefve Robert?” 
<sec/>
Då ni vet om riksgrefvinnan så mycket, kunde ni väl också förtro mig hemligheten af hennes helsotillstånd. Ni har väl hört de rykten, som gå härom, och förutsägelsen om riksgrefvinnans död? 
<sec/>
”Om hennes död? Min Gud! Man talar således också redan om den?” Utan tvifvel har ni hört det. Hvad känner ni?” 
<sec/>
”Det står i nära sammanhang med den stora sjukdom för nio år tillbaka, som ni sjelf omtalat. Ni gissade icke orätt, att den bestod i kopporna, hvilka då hämmades genom våldsamma medel, och derefter på länge ej yttrade sin närvaro hos henne. Men för någon tid sedan, i februarii detta år, gåfvo de sig åter tillkänna. De hafva likväl icke fått makt att bryta ut. Tvärtom kan jag försäkra er, ehuru det kanske låter märkvärdigt att höra mig tala med så mycken visshet derom, att riksgrefvinnan, oaktadt anfall af svaghet då och då, nu är mycket starkare, friskare och gladare än ni tror. Efter jag sagt så mycket, kan jag gerna tillägga detta, ehuru jag för min egen skull måste bedja er tiga dermed: hon har hos en stor droguist i Stockholm förskaffat sig ett specificum, ett mycket starkt verkande medel, som hon intagit, och som skall fullkomligen bringa det onda till slut, genom att göra koppornas återkomst omöjlig.” 
<sec/>
Hon har intagit någonting, säger ni? Något hemligt, hermetiskt medel? ett arcanum? 
<sec/>
”Jag kan ej så noga uppgifva namnet.” 
<sec/>
Af hvilken droguist fick hon det? 
<sec/>
”Han är mindre känd som vettenskapsman; men likväl förstår han beredandet af dessa slags absoluta läkemedel.” 
<sec/>
Och han heter? 
<sec/>
”Yenkenberg.” 
<sec/>
Hvad hör jag! 
<sec/>
”Känner också ni honom, min grefve? Jag ser er förvånas? ni häpnar?” 
<sec/>
Jag vet något litet till en person med detta namn. Men det måste icke vara han, sade Robert Augustin och hemtade sig. 
<sec/>
”När riksgrefvinnan i februarii erfor känning af det ondas återkommande, sökte hon råd och hjelp. Hon erhöll af doktor Yenkenberg ett Italienskt lifselixir, som hon intagit. Inom ett år skall hon vara fullkomligt botad, har han sagt, men med strängt vilkor att hon aktar sig för att njuta något annat arcanum, som kunde motarbeta det redan tagna elixiret. Hon har från denna stund blifvit allt friskare, vecka från vecka. Hon har styrka att resa och göra besök, såsom ni vet. Och hon känner sig ofta så glad, upprymd, ljuft intagen ..” 
<sec/>
Glad? 
<sec/>
”Ja: af kärlek och förhoppning.” 
<sec/>
Efter hvad ni låtit mig förstå, min fru, kunde hon ju hafva mycket att frukta från konungen? 
<sec/>
”Och likväl fruktar hon ej!.” 
<sec/>
Något underbart omsväfvar henne. 
<sec/>
”Hon fruktar ej .. ty hon vet, att efter ett år skall allt vara bra.” 
<sec/>
Ni talar med mycken bestämdhet. Hvad tänker ni sjelf om den der Yenkenberg? 
<sec/>
”Jag har på riksgrefvinnans vägnar varit hos honom i hemlighet ett par gånger i Stockholm, och handlat hvad hon behöft.” 
<sec/>
Jag vill hvarken beröfva er eller riksgrefvinnan den goda tanken om denne man. Men tillåt mig att fråga er: hvilken har gjort er bekant med honom? 
<sec/>
”Fru Cornelia Björnram.” 
<sec/>
Ha! Ånyo hon! 
<sec/>
”Finner ni det besynnerligt?” 
<sec/>
Nej. Jag tiger. Jag hoppas: jag inser, att ni haft den bästa grund till ert förtroende för den doktor, hvars elixirer hon rekommenderat. Vet ni, om Yenkenberg är hvad man kallar förtrogen med fru Björnram? 
<sec/>
”Det vet jag icke; men tror det knappt. Hon kände endast hans förmåga och skicklighet att bereda alla slags arcana, specifica, elixirer, lifs- och dödsvatten jemte antidoter, som nu äro så mycket på modet och kommit i verksamt, om ock hemligt, bruk i de högre samfundskretsarne.” 
<sec/>
Känner ni sjelf fru Björnram mycket nära? 
<sec/>
Grefve Roberts värdinna såg på honom med ett forskande, likasom sjelf frågande ögonkast. ”Min grefve, ni är ju mycket bekant med henne?” sade hon. 
<sec/>
Jag kan härpå svara både nej och ja. Jag har sökt hennes bekantskap för de ändamål, jag redan berättat er, och för hvilka jag nu blyges. Det var min egen vidskeplighet, som drog mig till henne. Men det har slutligen förekommit mig, att hon .. väl icke drifvit gäck med mig, men ändock ledt mig fram till något helt annat, än jag väntade. 
<sec/>
”Men säg, har hon ledt er till ondt?” 
<sec/>
Tvärtom, min fru! 
<sec/>
”Nå, hvad tänker ni då om henne nu?” 
<sec/>
Det synes mig, att hon icke är en trollpacka, såsom jag ansåg henne. Jag skulle nästan vara fallen för den förmodan, att hon söker draga personer ifrån deras vidskepliga griller och elaka planer, till högre och bättre tankar; och att hon för detta ändamål i början går in på deras egna önskningar. Detta utmärker en djup godhet och mycken visdom. Tillika besitter hon visst många kemiska kunskaper, hvarmed hon laborerar, bereder starka fysiska medel, och kanske äfven arbetar för medicinen; såsom äldre fruntimmer eller så kallade visa fruar ofta plägat, i synnerhet i forntiden. 
<sec/>
”Så är det just. Jag förstår ingenting af hvad fru Björnram vet i fysiska ämnen; men i andliga tänkesätt känner jag, att hon mycket rådsammat i en vördnadsvärd mans sällskap, med hvilken också jag talat.” 
<sec/>
Jag anar något. Ni menar Svedenborg? 
<sec/>
”Rätt, min grefve!” nickade hans värdinna. 
<sec/>
Nu igenkänner jag och finner nyckeln till mycket, som ni yttrat till mig förut i går och i dag. Nu kan jag förklara den värme, hvarmed ni talat om menniskosjälens upprättelse ur det onda mörkret, om själens verld, och om det eviga lifvet. 
<sec/>
”Känner också ni Immanuel Svedenborg?” 
<sec/>
Något, min fru; men jag kan tillägga: alltför litet. 
<sec/>
”Jag tror det nog, då ni sedan råkat in på så mörka, elaka stigar. Ack, äfven jag har talat med honom ganska litet, och först mot slutet af .. hade jag lärt känna honom förr, så skulle jag icke .. ack! men det var då för sent .. nu .. nu har jag blott upprättelsen att tänka på! Och för sjelfva begäret efter en sådan har jag att tacka honom.” 
<sec/>
Grefve Robert förvånades ej litet öfver dessa gåtolika utbrott, som undsluppo henne, förmodligen genom en hastig glömska af det hon annars viste så väl iakttaga. Han var på väg att fråga henne derom, då han förnam en stor vagn rulla fram åt gården. Han trodde den skulle fara förbi; men den stannade vid Fiskbrunna. 
<sec/>
”Hör! det är riksgrefvinnans vagn, som återkommer från Arnö!” utbrast hon. ”Ursäkta mig, bästa grefve Thott, att jag lemnar er på ett ögonblick. Jag skall gå in i mina rum och kläda om mig, för att åka med bort till slottet. Hör!” tillade hon, och stannade i dörren, ”ni var i går min värd uti er vagn; kan jag icke nu få tillbjuda er att åka med mig till Ekolsund, dit ni ju i alla fall ämnar er?” 
<sec/>
Grefve Robert bugade sig, ehuru han ej litet undrade på denna frikostiga bjudning. Men, tänkte han, hon är väl en så nära förtrogen till riksgrefvinnan, att hon till och med vågar på hennes vägnar erbjuda en fremmande rum i vagnen. Dock, min Gud, då skall jag ju intaga plats vid riksgrefvinnans sida! Jag? så oberedd? så utan all förutgående presentation? 
<sec/>
Robert Augustin kunde ej få alla dessa spörsmål besvarade, emedan hans värdinna redan dragit sig tillbaka och lemnat honom ensam. 
<sec/>
Han trädde således fram till fönstret. Han såg för sina ögon en kunglig vagn, med ett spann de stoltaste hästar, och kusk och lakej i hoflivré. I sjelfva vagnen såg han ingen. Han märkte likväl skymten af ett fruntimmer, som just nu trädde in genom Fiskbrunnas port, efter att nyss hafva lemnat vagnen. 
<sec/>
Aha! tänkte han, riksgrefvinnan har stigit ur och går in nu. Gode Gud, huru skall detta aflöpa? Jag kommer således för hennes ögon här i huset och innan afresan? Jag skulle vilja gifva guld för att undvika denna alltför hastiga entrevue. Jag önskade .. jag behöfde verkligen tänka öfver detta något. Jag ville nu ej träffa grefvinnan förr än på Ekolsund. 
<sec/>
Han hann knappt sluta sin monolog, förrän hans värdinna ånyo inträdde, klädd i mörkblått sidensars, på det rikaste och präktigaste, efter tidens sed. Hon bar på hufvudet en liten svart kastorhatt, med uppviket bredt bräm på ena sidan, och liggande plymer i form af panasch. 
<sec/>
Jag märker, att riksgrefvinnans förtrogna måste ändå kläda sig efter ett hofs fordringar, så fort hon skall bestrida uppvaktning hos henne, oaktadt det är hemma på ett landtligt slott, sade grefve Robert till sig sjelf. 
<sec/>
”Kom nu, min grefve!” inföll hon. 
<sec/>
Men, min nådigaste .. det går icke an .. Gud! hvad skall riksgrefvinnan säga, om jag visar mig för henne på detta sätt .. oberedd .. utan all presentation? 
<sec/>
”Var utan fruktan, Robert Thott! jag skall presentera er: kom, kom!” 
<sec/>
Hon fattade hans hand, och förde honom ut. Det var honom icke möjligt att vara försagd längre, så gerna han ville. 
<sec/>
När de befunno sig i farstun, varseblef han ett annat fruntimmer, af omkring trettio år, snyggt, men någorlunda tarfligt klädd och af ett godt utseende. Han märkte på hennes klädsel, att hon var densamma, af hvilken han nyss genom fönstret sett en skymt, då hon steg ur vagnen och kom från Arnö. 
<sec/>
Robert Augustin häftade på henne ett par ögon, såsom om han velat skåda midt igenom henne; ty det förvånade honom, att hans värdinna ej syntes visa henne den djupaste vördnad. 
<sec/>
I stället, under det värdinnan förde honom sjelf till vagnen, sade hon till den andra damen, blott som i förbigående, ehuru likväl med en ganska vänlig nick: ”adjö nu, fru Parmenter lilla! må väl på Fiskbrunna, tills vi råkas härnäst. Nu behöfver jag icke vidare låna ert namn för den här gången,” tillade hon halfhögt och lutade sig intill damen. ”Kom snart öfver till Ekolsund, min goda Aurora! jag tror jag skall hafva något åt er, som ni icke skall tycka illa om.” 
<sec/>
Det andra fruntimret gjorde härvid en vördnadsfull nigning ända ned till golfvet, men utan att yttra ett ord. 
<sec/>
Hoflakejen öppnade vagnsdörren och nedslog fotsteget. 
<sec/>
Robert Augustin, som hört allt, stod förstenad, förlorad, förintad. 
<sec/>
Hans värdinna trädde upp i sin vagn och satte sig. När hon såg honom dröja, utbrast hon: 
<sec/>
”Kom då, min bästa grefve, och stig upp! Icke gjorde jag så många svårigheter, när jag stod bredvid er vagn derborta ..” 
<sec/>
Gud,! anade jag väl detta vid Tibble, när jag bjöd den okända der stiga upp hos mig? tänkte han; men intet ord vågade högt lemna hans mun. 
<sec/>
Han satte sin fot darrande på fotsteget. Hoflakejen understödde hans arm. Lifvad snabbt af ett mod, som han knappt väntat hos sig sjelf, trädde han nu upp i vagnen, och satte sig vid sidan af henne. 
<sec/>
Vagnen rullade lätt framåt. Efter en stund kom man på den större vägen, nådde Ekolsunds alléer, och for emellan de skönaste löfhvalf, de grenigaste kronor till höger och venster. 
<sec/>
Om landskapet flöt den täckaste luft. Det var temligen långt lidet på förmiddagen. 
<sec/>
Hofvagnen for upp till slottet. Det var denna vagn, som Marie Susanne varseblef från ett af slottsfönstren, der hon stod vid sidan af sin bästa vän, såsom det berättats i slutet af ett föregående kapitel; och då hon med hög fröjd utbrast: ”ser ni detta equipage? riksgrefvinnan kommer!” 
<sec/>
Hon skyndade ned till porten af den ena stora slottsbyggningen, utanför hvilken vagnen hållit. Hon hastade att emottaga sin herrskarinna: sin ljufva, fast höga vän. 
<sec/>
Hoflakejen öppnade vagnsdörren, och nedslog fotsteget. Hedvig Taube hoppade ned ur vagnen, och föll i sin älskade Marie Susannes armar. Hon skyndade vid hennes sida uppför slottstrapporna. 
<sec/>
”Goda Susanne,” sade hon och stannade ett ögonblick, ”tillsäg lakejen, att han anvisar rum åt en gäst, som jag medfört.” 
<sec/>
Mademoiselle Cederlöf nickade. I detsamma såg hon en person stiga ned ur riksgrefvinnans vagn, vid hvars anblick hon litet häpnade. 
<sec/>
Men riksgrefvinnan förde henne genast in i sina rum och sade, innan den andra hann öppna sin mun till frågor: 
<sec/>
”Han har medföljt mig från Fiskbrunna; du känner honom väl? han är bror till din egen Clas Manuel. Men var icke bestört Ts! ts! Susanne, jag vill säga dig något. Du har väl bekommit budet från Arnö i går aftons, med tillsägelse, att jag icke då kunde komma hem?” 
<sec/>
Ja, min grefvinna .. 
<sec/>
”Vet Susanne, att jag har icke alls varit på Arnö.” 
<sec/>
Gud? 
<sec/>
”Du kan väl gissa?” 
<sec/>
Ah .. skall jag tro .. 
<sec/>
”Jag lät fru Parmenter på dessa dagar åka öfver till Arnö och göra sin lilla ödmjuka påhelsning eller uppvaktning hos öfverstens, jemte framförande af allt det der jag ville säga mina vänner. I stället reste jag sjelf helt och hållet inkognito, eller, om du hellre vill, under fru Parmenters namn, hvars rôle jag vid dylika tillfällen brukar, som hastigast till Ekhammar; och återvände derifrån i går natt. Jag hemkom tidigt i går förmiddags till Fiskbrunna. Men jag dröjde der öfver hela gårdagen, för att fullkomligt ordna hela saken med lilla Hedvig Amalias öfversändande.” 
<sec/>
Hvilken djerfhet, min grefvinna! 
<sec/>
”Det gick lika väl som vanligt.” 
<sec/>
Det är att vara sjuk! 
<sec/>
”Du vet, att jag är frisk .. ganska frisk .. nemligen på mitt vis. Deremot ser jag rätt gerna, att ryktet om min trånsjuka sprider sig. Jag reser då säkrare, och ingen anar något.” 
<sec/>
Och ingen anade något nu? 
<sec/>
Ingen. Den ende, som på vägen igenkänt mig, var den trogne gästgifvaren. Men honom har jag. Han är pålitlig som guld. Och min kusk och hoflakej här, de tro mig hafva stannat på Fiskbrunna under hela tiden, medan fru Parmenter i min vagn fått aflägga visiten på Arnö.” 
<sec/>
Förträffligt. Men huru färdades min nådiga grefvinna från Fiskbrunna till Ekhammar? 
<sec/>
”Omklädd och väl ombonad, det förstås; och med fru Parmenters lilla vagn. Men den gick sönder på återvägen; så att mannen på Tibble måste skaffa mig en reslägenhet. Detta, Marie Susanne, har förskaffat mig en bekantskap, eller .. skall jag säga det! .. förnyat åt mig en gammal, hvaröfver jag är glad. Var angelägen, att vår gäst, som jag hitfört, må njuta det bästa emottagande. Du har sjelf hitkommit i sällskap från Stockholm? Hvad jag är angelägen att med dig få tala om allt. Men nu vill jag icke dröja, att låta dem aflägga sin uppvaktning. Jag önskar sjelf af hjertat träffa dem. Kom, gå vi ut i parloiren!” 
<sec/>
Marie Susanne redogjorde med några ord för de personer, som ankommit till slottet, under riksgrefvinnan von Hessensteins frånvaro. Hon ansåg likväl ej ännu lämpligt, att vidröra den sorgliga nyheten, att det fans lik i huset: att major Åke Thotts döda kropp förvarades i grannskapet af sjelfva blommornas hem. 
<chapter/>

<chaptername>SJUTTIOSJUNDE KAPITLET.</chaptername>

<chaptername>VON PAHLENS UPPVAKTNING.</chaptername>

<sec/>
Det är icke sjukdom, min herre; jag bör särskildt säga er det. 
<sec/>
När riksgrefvinnan trädde ut i det stora förmaket, fann hon framför sig Agnes Pasch, von Pahlen och grefve Clas Thott. Hon blickade omkring sig, likasom sökte hon någon ännu mera, och upptäckte slutligen längst bort en kavaljer, hvars blygsamhet syntes förbjuda honom att lemna dörren. Det var Robert Augustin Thott. 
<sec/>
”Stig närmare, min grefve!” sade Hedvig Taube, och gick till häften emot honom. ”Välkommen på Ekolsund!” 
<sec/>
Robert Thott nalkades. Han höll ett bref i handen. Jag har ingen ursäkt för all min djerfhet, hviskade han snarare än talade; men jag anhåller om den nåden, att få öfverlemna denna biljett från hans majestät, hvarigenom jag hoppas att, åtminstone till någon del, min resa och min ankomst måtte rättfärdigas! 
<sec/>
Med dessa ord gjorde han en åtbörd, likasom böjde han hastigt ett knä för riksgrefvinnan. 
<sec/>
”Ni har ju lofvat att icke knäfalla för mig tredje gången?” utbrast hon småleende och i samma hviskande ton, som han. 
<sec/>
Hon genomögnade derefter konungens lilla bref, hvars innehåll läsaren redan känner, och fortfor: ”ännu en gång, min grefve, var välkommen till Ekolsund! Ni skall här icke finna andra än bekanta.” 
<sec/>
Hon förstod väl orsaken till den spänning, som kunde ega rum emellan von Pahlen och Robert Thott; och att äfven mademoiselle Pasch icke förmådde se den sednare med fullkomligt vänliga ögon, var klart. Men riksgrefvinnan hoppades med några ord upprätta ett bättre förhållande mellan dem. Utgångspunkten härtill var redan gifven genom den artighet, hon visat grefve Robert Augustin; en artighet, som nästan liknade ett företräde framför de andra. De öfriga gästerna kunde då icke visa mulna ögonkast, eller tillvägagå med sträfva åtbörder emot en person, som den höga värdinnan sjelf utmärkt. 
<sec/>
Marie Susanne inträdde efter en liten stund, och snart bildades en krets af de tre damerna jemte de tre herrarne, hvari liflighet och en vänskapsfull ton rådde, om också hjertat ej alltid fullt deltog i uttrycken. Man talade om allmänna riksdagsämnen, om Stockholm och om den ohyggliga eldsvådan; men man öfvergick snart ifrån detta sorgliga ämne till berättelsen om konungens jagt vid Stäke. Riksgrefvinnan roades synbart af de underrättelser hon fick härom. 
<sec/>
Dörren öppnades, och ett äldre fruntimmer, likasom i egenskap af gouvernante, inträdde, hållande vid handen tvenne gossar, den ena om åtta, den andra fem års ålder, klädda i violetta sammetsjackor. Deras uppsyn uttryckte godhet, men mera inskränkthet, eller kanske rättare tröghet i lynnet, än man väntar hos barn. Den äldre, Fredrik Wilhelm, visade likväl mera liflighet, än den yngre, Carl Eduard; och han kunde redan för sin ålder kallas skön. Gouvernanten förde de begge gossarne fram till riksgrefvinnan, hvars hand de kysste, till vördsam helsning. Hon klappade dem sakta på hufvudet, och strök ett ögonblick deras lockar åt sidan. Hon gaf derefter det äldre fruntimret en vänlig nick, som hon förstod. Hon återförde de begge grefvarne till barnkammaren och lekstugan. De hade på ett par dagar icke mått så väl, att fru Selenius ansett rådligt, att låta dem gå ut; men nu trodde hon en promenad med dem i parken kunna vara tillåtlig, och ämnade företaga en sådan. Riksgrefvinnan gaf härtill sitt bifall; och hon aflägsnade sig. 
<sec/>
Sedan samtalet emellan de öfrige tagit den lifliga vändning, att riksgrefvinnan ansåg sig kunna lemna sina gäster, utan att underhållning brast dem, vinkade hon von Pahlen till sig. Han närmade sig. Hon förde honom ut ur det stora rummet. 
<sec/>
De kommo efter några minuter in i ett till sina prydnader utmärkt skönt kabinett, som framför alla andra egnade sig för privata audienser. Sedan hon här sjelf satt sig i den med purpursammet öfverdragna soffan, och bedt von Pahlen intaga plats, började han sin uppvaktning med att framföra helsningar från det Romerska kejserliga och konungsliga hofvet i Wien, i de högtidliga och valda uttryck, som ceremonialet fordrade, tilläggande den önskan, att hon länge måtte njuta titeln af det Romerska rikets grefvinna, ohindrad och oförändrad. 
<sec/>
”Låtom oss öfvergå från detta ämne,” sade hon liknöjd. ”Utan att vara alltför gammal, har jag likväl lefvat länge nog, för att erfara titlars tomhet och betydelselösheten af vissa slags namn. Jag är emellertid det Romerska Tyska hofvet all underdånig tack skyldig, och anser mig stå i förbindelse hos den artiga kavaljer, som gjort en så lång resa för att framföra den nådiga helsningen till mig. Gode von Pahlen, jag vet genom Cederlöf, att ni velat gå mig tillhanda i det der andra jag begärt; men säg mig: ni har väl också träffat konungen?” 
<sec/>
Ja, svarade han. Jag har under sjelfva resan hit haft företräde hos hans majestät vid Stäke. Jag bekom då af honom ett högt uppdrag: befallningen att framföra något, som tillika för mig är ovärderligt. O min nådigaste grefvinna! fortfor han med darrande röst, hvad jag har att nämna, fordrade en vältalig tunga; och jag .. hvad har jag? endast ett hjerta! 
<sec/>
”Hvad vill ni säga, min herre? för Guds skull, yttra er utan omsvep, utan dröjsmål. Ni är skickad från konungen, säger ni? Jag trodde er egentligen hitkommen till följe af min begäran, framställd genom Cederlöf.” 
<sec/>
Utan tvifvel! svarade han. Min grefvinnas egen yttrade nådiga önskan var första driffjädern för min resa till detta sköna slott. Men då jag under vägen uppvaktade hans majestät, gaf han mig en helsning att framföra. När jag bekom den, skattade jag mig lycklig, att få vara budbärare häraf; och nu, framkommen, sitter jag försagd, och vet icke med hvad ord jag skall begynna. 
<sec/>
”Det är förundransvärdt!” utbrast hon, ej utan en viss häpnad. 
<sec/>
”Hvad kan hans majestät då mena, när en i verldens kretsar så bevandrad man letar efter ord, för att uttrycka det?” 
<sec/>
Von Pahlen nedslog ögonen. 
<sec/>
”Rör saken mig eller er, min herre?” 
<sec/>
Begge, svarade han. Men missförstå mig för Guds skull icke! 
<sec/>
”Om ni icke förklarar mig, så måste jag .. missförstå er!” 
<sec/>
Von Pahlen steg upp. Hans sköna anlete syntes genom den alltför starka känslan öfverdraget af en sådan färg, att det nästan var blodrödt. Han nedstörtade på knä framför riksgrefvinnan; han fattade hennes händer, och, just då hon var på väg att resa sig och kanske undfly, betagen af på en gång skräck och ledsnad vid den hänförelse, hon tyckte sig upptäcka hos honom, qvarhöll han henne, utbristande halfhögt, men med en ton af djupaste innerlighet: blif min mor! 
<sec/>
”Himmelska Gud, hvad säger ni, von Pahlen? Jag er mor? Önskar ni mig till mor? Stig då upp!” 
<sec/>
Vredgas icke! gentog han och reste sig, lugnad, sedan det svåra ordet var uttaladt. Hans anlete uppklarnade; han satte sig vid riksgrefvinnans sida och började en berättelse om sina öden, eller rättare om sin egen personlighet, som ingaf henne förvåning och mycken medkänsla för den bönfallande. Då början till bekännelsen nu var gjord, hade han ej mera svårt att yttra sig. Med ord, som efter den tidens seder inom de kungliga och furstliga familjerna mycket väl läto säga sig, och som nästan helt och hållet tillhörde dessa höga slägters kostym under förflutna perioder, gjorde han riksgrefvinnan begripligt, att han var son åt konung Fredrik: ifrån den epoken, då denne ännu vistades i Hessen. Hans mor, en Tysk grefvinna, på en gång sjelf härstammande från Pahlenska ätten, och förmäld med en von Pahlen, hade nu för flere år tillbaka aflidit. Sebastian von Pahlen längtade till Sverige, der han emottogs af sin far med värme, och erkändes af honom i den enskilda krets, som endast bestod af dem begge. Han trifdes icke i Tyskland, der ryktet om hans ursprung var spridt; och der den Pahlenska slägten ej väl såg honom. Sin namnfader hade han aldrig älskat; men deremot med så mycket eldigare enthusiasm omfattat sin mor, af hvilken han bekommit hemligheten af sitt upphof. Då redan häri låg en tillräcklig grund för hans kärlek till henne; ökades den ännu mer genom hans sinnes karakteristiska tycke för det milda: för fruntimmer. När hon dog, kände han sig otröstlig: han sökte hjertats tillfredsställelse i det nya land, der han hade att finna sin far; och då han kände den nära förbindelsen emellan honom och ett skönt fruntimmer, hvarom han redan hört talas i Tyskland, hade den tanken föresväfvat honom såsom den älskligaste fantom, att i henne vinna bekantskap med en person, hvilken han nu kunde få kalla sin mor och älska som sådan. Han viste väl, att hon var ung: kanske af samma ålder som han sjelf blott. Men detta betydde för hans svärmiska känsla ingenting. Han önskade sig en upphöjd, skön qvinna, att med barnslig pietet få gifva det heliga modersnamnet. Han ville endast beundra, vörda, uppvakta henne. Han ville vara henne till all sonlig tjenst; och till all ridderlig, dessutom. 
<sec/>
Sedan han i sin framställning, full af hänförelse, skildrat allt detta, hvilket vi nämt med endast några ord, började Hedvig Taube småningom finna en begäran fattlig, som eljest skulle kunnat kallas temligen egen från – en med henne nästan jemnårig person. Hon hade dessutom vant sig, att Tyskar tänka om många ämnen i verlden på ett för Svenskar fremmande sätt. 
<sec/>
Innan hon besvarade hans bön, häftade hon sina stora ögon på honom med en synbar rörelse. Då hon alldeles icke ville eller kunde skåda på honom såsom älskare, skulle hon gerna hafva föreställt sig den ädle Hessiske kavaljeren som en bror; men att i honom se en son, och göra detta hjertligt, var så nytt, oväntadt och i sig sjelf icke lätt, att hon behöfde en stund först taga hans gestalt i betraktande under denna synpunkt. 
<sec/>
Då von Pahlen förgäfves väntade hennes svar, inföll han: ”det var för att verka på er till förmån för min dristiga begäran, som konungen gaf mig med på resan den helsning till er, min nådiga riksgrefvinna! hvarom jag redan nämt.” 
<sec/>
Hvad innefattade då konungens helsning, min herre? Han hade å sin sida bifallit er önskan, förmodar jag? 
<sec/>
”Det hade han. Men, troligen emedan han förutsåg, att ni skulle betrakta saken som en alltför stor djerfhet af mig, gaf han mig att framföra några ord .. ” 
<sec/>
Och hvilka? 
<sec/>
”Konungen sade: nämn för grefvinnan Hessenstein, att hon ej med alltför stor vrede tänker på detta mitt äldre förhållande. Nämn för henne, att jag känner en viss ..” von Pahlen afbröt. 
<sec/>
Fortfar, min herre! 
<sec/>
”Nämn för henne, sade konungen, att jag vet en viss, stor, hennes egen hemlighet, den hon tror mig icke känna .. ” 
<sec/>
Hvad! utropade Hedvig Taube med lågande blickar, och störtade upp från soffan. 
<sec/>
”..och den jag förlåter, så, som hon förlåter mig, och tar von Pahlen till godo. Dessa voro ordagrant hans majestäts uttryck.” 
<sec/>
Förklara er, herr von Pahlen! Hvad menade Fredrik med den der hemligheten, som skulle vara min? 
<sec/>
”Jag vet det icke. Jag känner icke ett enda ord derom, mera, än konungen sagt och jag nu nämt.” 
<sec/>
Icke en bokstaf mera? 
<sec/>
”Nej; på mitt riddarord!” 
<sec/>
Är det så, som jag gissar .. som jag måste tro .. så var det ädelt af Fredrik att ej säga mera. Min herre, ni, som framfört detta .. förlåtelse, sade ni ju?.. ack, huru kan jag nog varmt uttrycka mig för er? Ni vill heta min son! Var det .. ack, men var åtminstone tillika min vän, ehuru ni ej vill vara min bror. Gode, gamle Fredrik! som har haft nog hjerta att skicka mig ett sådant bud! 
<sec/>
”Hvad jag älskar er, min grefvinna, för dessa ord, för dessa känslor mot min stackars gamla far. Ni ville, att jag skulle upphöjas till er vän? Låt mig vara er son, er sakförvaltare, er homme d’affaires, ert allt, här på det herrliga Ekolsund, likasom annorstädes,” slöt han. 
<sec/>
Aha? sade hon sakta. Nu, min herre, fortfor hon högt, låtom oss komma till det andra. Ni har hört Marie Susannes framställning till er från mig? Har ni haft den godheten att villfara min begäran? 
<sec/>
”Porträttet af Herman von Pahlen är här, och så nära färdigt, att endast några penseldrag fattas, dem mademoiselle Pasch ganska snart skall fullända. Jag skulle hafva haft allt färdigt redan i Stockholm och före min afresa till ert slott, min nådigaste grefvinna, då ett hinder mellankom .. ” 
<sec/>
Jag känner det, von Pahlen. Vi skola uppskjuta att tala derom. Men låt mig något närmare inse förhållandet med den store Herman von Pahlen, hvarom ni sändt mig den lefvernesbeskrifning, jag önskat, och som jag studerat med mycken hänförelse. Är det sanning, som historien om honom förtäljer från sextonhundratalets tid, att han nått en sådan helighet, att blotta åskådningen af hans ansigte hade en nästan presterlig, en helgande verkan? 
<sec/>
”Ja, min grefvinna. Från hans ansigte, och i synnerhet från hans ögon, utgick en helig flamma, hvilken ännu bibehållit sig, och än i dag strömmar från taflan, som föreställer honom.” 
<sec/>
Är det möjligt? 
<sec/>
”Närvaron af hans ansigte i det rum, der dess afbildning hänger, är sådan, att det verkar till helgelse, likt en presterlig akt: med ett ord, till sanktifikation.” 
<sec/>
Hon såg på von Pahlen. Är jag icke sjelf vidskeplig, om jag tror härpå? sade hon till sig sjelf. Jag, som likväl förebrått grefve Robert för någonting likartadt? 
<sec/>
Hvar har ni afbildningen, min herre? yttrade hon högt. 
<sec/>
”Befaller ni, att jag går till mademoiselle Pasch efter den?” 
<sec/>
Gör det, von Pahlen. 
<sec/>
Han afträdde. 
<sec/>
Är detta vidskepelse, fortfor hon till sig sjelf, så måste den likväl här blifva oskadlig, då jag ingenting vidare gör deraf, än låter sätta den lilla taflan på väggen, på den der platsen, i den tomma ramen, som redan väntar. Jag bekänner, att jag från början haft en högtidligare mening dermed, när jag tillsände von Pahlen bud härom. Men nu, när jag eftertänker och lägger det tillsammans med hvad jag sjelf yttrat till Robert Augustin Thott i anseende till hans superstitiösa företag, så öfvergifver jag all annan plan härmed, än hvad som blott är och förblir oskyldigt. 
<sec/>
Von Pahlen återkom, och aflemnade under högtidlig tystnad hvad han höll i handen. 
<sec/>
Riksgrefvinnan besåg ett ganska väl måladt anlete i miniatur, hvilket liknade von Pahlens eget, och som hade ett par strålande ögon. 
<sec/>
”Detta var således Herman von Pahlens blick?” frågade hon, och betraktade sin medtalare. 
<sec/>
Ja, svarade han. 
<sec/>
”Afbildningen skall få sitta der,” sade hon. ”Försök om den passar i ramen.” 
<sec/>
Storleken är noga tagen efter det mått, som mademoiselle Cederlöf gifvit mig, inföll han. 
<sec/>
”Väl, min herre. Stig upp och nedtag ramen, om ni behagar.” 
<sec/>
Von Pahlen gjorde det. Den lilla taflan smög sig under hans händer ganska riktigt in i ramen, under glaset; och han vred hakarne för. Han upphängde derefter porträttet på väggen. 
<sec/>
Riksgrefvinnan ställde sig midt på golfvet, i sitt lilla kabinett, besåg dess nya, så länge och så varmt väntade prydnad; och hon utbrast, efter några minuters varm meditation, hvarur hon plötsligt uppvaknade med en liten blinkning: 
<sec/>
”Ja, verkligen; jag ser det! Det är ni sjelf, min kavaljer.” 
<sec/>
Men jag bedyrar, att det fullkomligen liknar den Herman von Pahlen, hvars afbildning finnes i Hessen! 
<sec/>
”Jag vill tro det. Det må sitta der. Gaf konungen er någonting vidare att framföra till mig?” 
<sec/>
Ingenting annat än att efterfråga er helsa, min nådigaste grefvinna. Hans majestät var bekymrad öfver er sjukdom. 
<sec/>
”Det är icke sjukdom, min herre; jag bör särskildt säga er det.” 
<sec/>
Gud ske lof! Ryktet härom flyger då på falska vingar? 
<sec/>
”Man må gerna anse mig så sjuk och svag man behagar.” 
<sec/>
Slutligen befallde hans majestät mig säga er, min grefvinna, att ni hade att vänta uppvaktning af tvenne personer, som till er skulle framföra biljetter från honom. 
<sec/>
”Biljetter? hvilka personer?” 
<sec/>
Ni känner det redan; och mitt budskap kommer i detta afseende för sent. 
<sec/>
”För sent? Menar ni grefvarne Thott?” 
<sec/>
Ja; grefve Clas och grefve Robert. 
<sec/>
”Grefve Robert Thotts medförda bref har jag redan inhemtat.” 
<sec/>
Jag trodde mig märka det i parloiren, min nådigaste. Det andra brefvet har ni icke fått. Grefve Clas är i den olyckliga belägenhet, att han icke förmår framlemna till er den honom anförtrodda biljetten. 
<sec/>
”Icke? Hvarför ej?” 
<sec/>
Biljetten har drabbats af en beklagansvärd händelse. 
<sec/>
”Kan det vara möjligt, att grefve Clas Manuel varit vårdslös med något, som konungen sändt?” 
<sec/>
Jag känner mig högst, högst olycklig i denna stund! 
<sec/>
”Robert Thotts biljett innehöll intet annat, än att jag skulle tillstädja honom för mig andraga hvad han önskade. Detta har jag redan tillåtit honom. Den andra grefvens bref måtte väl hafva medfört någonting för mig vigtigare, då konungen genom er nämt, att jag hade att vänta det?” 
<sec/>
Oh, min grefvinna, det är förkrossande, att nödgas säga er allt här! Detta vigtiga bref finnes ej: det har blifvit lågornas rof .. 
<sec/>
”Min Gud! är ett bref förstördt, som min konung skrifvit till mig? Hvem har vågat .. ” 
<sec/>
Grefve Clas är fullkomligen oskyldig. Det är jag, jag, min nådigaste grefvinna! som af oförsigtighet begått ett så oförlåtligt fel. 
<sec/>
”Har ni uppbränt min biljett, von Pahlen? Hvarföre det, i himmelens namn?” 
<sec/>
Af ett öde, ville jag säga! af en oskicklighet, måste jag säga! Ovårdsamhet .. jag kom för nära ett ljus! 
<sec/>
”Och det är på detta sätt ni börjat er önskade befattning, att vara min sakförvaltare på Ekolsund?” 
<sec/>
Inför Gud! jag skall dö, eller jag skall utverka ett likadant bref till ifrån konungen. Ni skall icke hafva att beklaga er öfver mig. 
<sec/>
”Ni skall utverka ett likadant bref till? Utverka? Ah, min herre, om jag behöfver detta bref, så tror jag mig om att utverka det sjelf.” 
<sec/>
Jag står förintad! 
<sec/>
”Förintad? Mins då hvems son ni är, och var stolt.” 
<sec/>
Stolt? jag? o min Gud. Ja, jag har en far; men jag ser, att jag eger icke .. en mor! 
<sec/>
”Stilla er, von Pahlen; ursäkta mig, om jag i ögonblicket yttrade ett hårdt, ett mindre betänkt ord.” 
<sec/>
O min nådigaste! det är jag ensam, som har att bönfalla om ursäkt och förlåtelse, utbrast den Hessiske kavaljeren, likt ett bedjande barn, och fattade hennes hand, som han så gerna ville kalla sin stjufmoders, äfven nu då hon behandlat honom litet stjufmoderligt. 
<sec/>
”Knäfall icke, von Pahlen! jag ber er: jag hör någon vid dörren,” sade Hedvig Taube. 
<sec/>
Marie Susanne gaf tecknet, och erhöll inträde. Hon anmälde ankomsten af nya gäster. 
<sec/>
”Hvilka?” utropade riksgrefvinnan. 
<sec/>
Generalauditören från Segersta. 
<sec/>
”Så, det är han? min tjenare och min herre. Bed honom vara välkommen, och .. kommer han ensam?” 
<sec/>
Nej; hans dotter och tillkommande måg, hofjunkar Thott, åtfölja honom. 
<sec/>
”Väl. Det oangenäma är bättre i sällskap, än ensamt. Jag kommer.” 
<chapter/>

<chaptername>SJUTTIOÅTTONDE KAPITLET.</chaptername>

<chaptername>DEN FÖRKASTADE VARNINGEN.</chaptername>

<sec/>
Hon? Känner du henne närmare .. 
<sec/>
När riksgrefvinnan utkom i sitt statsgemak för att emottaga fremmandet från Segersta, tillkännagaf hennes uppsyn vid helsningen mera höghet, än man var van att se hos henne i sällskaper, der hon aflade nästan all stolthet. Generalauditören närmade sig hennes person med en krypande ödmjukhet, och visade en mer än hofvisk artighet. Man intog sina platser. 
<sec/>
”Om jag ej förnummit, att min nådiga riksgrefvinna icke varit tillstädes på sitt sköna slott, så skulle jag redan i går haft äran aflägga min skyldiga uppvaktning,” sade han. ”Hans majestät har behagat sända mig ut till Segersta för ett ekonomiskt besigtigande af vigt. Det är frågan om att stegra ladugården ifrån sextio nöt till åttatio, och för detta ändamåls vinnande öka fodertillgången genom ett par mosslupna ängars upp-plöjande eller hvad vi vilje kalla vändning: allt med vilkor af min nådiga riksgrefvinnas bifall och tillåtelse, som jag är hitkommen att utverka mig.” 
<sec/>
Hvad skulle jag hafva deremot? svarade Hedvig Taube. Huru mådde hans majestät, när herr Wefverstedt sist såg honom? 
<sec/>
”Han var vid en förträfflig helsa. Han företog ett jagtparti till Stäke, och jag hade den lyckan att åtfölja hans majestät från Carlberg och dit, innan jag sedan reste vidare till Segersta. Jag har redan företagit den nödiga undersökningen på stället, och funnit att ladugårdsbyggnaden bör ombyggas, hvilket, jemte ängarnes vändning, kan ske med en kostnad, som jag i uppgjordt detaljeradt projekt medför, för att få nåden lägga för min riksgrefvinnas ögon, till gillande eller afslag.” 
<sec/>
Väl, min auditör. Jag skall se derpå. 
<sec/>
”Slutligen har jag ännu en helsning från hans majestät, uttryckt i bref. Hofjunkar Thott, i sällskap med min dotter, öfverraskade mig i går med besök på Segersta, sedan de under vägen uppgjort åtskilligt i kontraktsväg på Linnarsnäs. Hofjunkaren hade äfven vid Stäke haft audiens, och från konungen bekommit ett bref till mig. När jag öppnade det, fann jag deruti en biljett till min nådigaste grefvinna.” 
<sec/>
Till mig? genom er, min herre? 
<sec/>
”Egentligen icke genom mig, utan grefve Thott, hvilken jag torde få den nåden föreställa såsom min blifvande måg.” 
<sec/>
Hedvig såg upp. Tage Thott reste sig och gjorde en djup kompliment, fullkomligen i sin ordning och i riktig form, ehuru ej utan sitt lilla rococo. 
<sec/>
”Det är klart,” tillfogade Wefverstedt, ”att hans majestät icke kunde låta något tillfälle, äfven det minsta, gå sig ur händerna, utan att begagna det till förnyade bevis af sin innerliga, varma känsla. Här, om det tillåtes mig .. ” 
<sec/>
Han öfverräckte biljetten, som Hedvig tog och öppnade. Den var skrifven på konungens vanliga blandspråk; men lät på mera ordentlig Svenska: ”Goda Hedvig! 
<sec/>
Jag har skänkt dig Ekolsund, såsom du sett af gåfvobrefvet i din secretaire. Men min afgjorda önskan är, att du för din del icke disponerar bort det åt någon annan, hvem helst det vara må. Din väl affektionerade Fredrik.” 
<sec/>
En hastig sky bredde sig öfver riksgrefvinnans panna, och en köld genomisade henne. Hon lät dock ingenting förmärkas. Hon sade blott till sig sjelf: hvad kan detta betyda? Jag, som likväl just hyste den planen att disponera bort detta Ekolsund! Här måste någon hafva kommit emellan, som utforskat mig och vunnit konungens öra? 
<sec/>
Generalauditören såg på riksgrefvinnan med stor uppmärksamhet, liksom om han ville läsa i hennes innersta. ”Innehåller det någon ny befallning till mig?” sade han. 
<sec/>
Nej! det rör mig enskildt, min herre. 
<sec/>
”Jag förmodade, att hans majestät för grefvinnan gifvit sina tankar närmare till känna om de vattensjuka ängarne vid Hjelsta vik?” inföll han med en liten blinkning, som stundom gaf hans ansigte det så egna utseendet. 
<sec/>
Ni skall få veta vidare derom! gentog hon med en ton, som, utan att vara stötande, dock innehöll ett tillräckligt afvisande. Hon steg upp; hon gjorde våld på sig. Hon kände ett band öfver bröstet; hjertat var så beklämdt, att det ej utan svårighet slog. Hedvig Taube förnam ett så ytterligt obehag af Wefverstedts personlighet, att hon behöfde hela makten öfver sig, att ej gifva luft åt något utbrott af förtrytelse. 
<sec/>
Efter ett ögonblicks strid öfvervann hon sig så mycket, att hon antog ett yttre sken af tillfredsställelse. Hon förde samtalet öfver till allmänna ämnen; vände sig till hofjunkar Thott med frågor om de sista händelserna i hufvudstaden: och, sedan hon bedt sina nya gäster dröja öfver middagen samt under tiden i all beqvämlighet taga hennes hus såsom sitt eget, drog hon sig tillbaka till sina rum, endast åtföljd af Marie Susanne. 
<sec/>
På tu man hand, i ett af de inre rummen, med denna älskade vän, gaf hon sina återhållna känslor fritt lopp, och hon utbrast: ”förhatliga menniskor! denna Segerstakonung vill vara mig öfvermäktigare än sjelfva konungen på Carlberg; och ändå så gudsmjuk! o falskhet .. falskhet .. och hans anhörige sedan?” 
<sec/>
Min nådiga grefvinna, afbröt Marie Susanne, jag har en anhållan att framföra, som kanske förekommer riksgrefvinnan lika besynnerlig, som mig oväntad. 
<sec/>
”Hvad rör det, min vän?” 
<sec/>
Wefverstedts dotter, mademoiselle Juliana, har bedt mig hos riksgrefvinnan utverka nåden af ett enskildt företräde. 
<sec/>
”Hon? Känner du henne närmare, Cederlöf?” 
<sec/>
Vi gjorde resan hit i sällskap. Jag har icke något egentligt omdöme om henne. 
<sec/>
”Hela den der slägten väcker min afsky.” 
<sec/>
Hvad skall jag svara henne? Får hon audiens? 
<sec/>
”Hon torde väl också hafva några ängar och kor i sigte; fast jag erkänner, att hon icke ser så hal ut som fadern sjelf.” 
<sec/>
Hon är mera stolt. Jag nekar ej, att jag blifvit litet stött af en förnämhet, som hon emellanåt tar sig. 
<sec/>
”Jag förstår. Hon vet sig vara dotter åt en konung på Segersta.” 
<sec/>
Att hon icke är rätt vacker, vet Gud. 
<sec/>
”Jag begriper icke din blifvande herr svåger. Men Tage Thott lär väl sjelf vara derefter, synes det mig.” 
<sec/>
Också han har en svår yta. Men döm honom icke, min grefvinna. Han eger ett bättre hjerta och redligare sinne i bottnen, än man skulle tro, till följe af de besynnerliga sällskaper, hvari han kommit att blifva inblandad. 
<sec/>
”Mademoiselle Juliana har således anhållit om företräde? Det tyder ändå på en viss undergifvenhet. Förmodligen vill hon utverka sig ett halft hemman till nålpenningar; och man är alltid höflig, när man vill begära något. Säg henne, att jag väntar.” 
<sec/>
Marie Susanne aflägsnade sig. 
<sec/>
Efter ett ögonblick visade sig Juliana Wefverstedt. Sedan hon inträdt genom dörren, och med omsorg stängt den efter sig, närmade hon sig ett par steg emot riksgrefvinnan, men stannade midt på golfvet, och syntes i stor förlägenhet om ord. Riksgrefvinnan betraktade henne från hufvud till fot, med en köld och en obenägenhet, som icke uppmuntrade henne att begynna. 
<sec/>
Slutligen bemannade hon sig och sade med darrande röst: ”fru riksgrefvinna! jag utbedjer mig en stor nåd!” 
<sec/>
Ni har anhållit om ett enskildt samtal, mademoiselle; hvad önskar ni af mig? 
<sec/>
Juliana hade nu vunnit tillräcklig makt öfver sig sjelf. Med värdighet, men tillika med en djup rörelse, som hon knappt förmådde dölja, gick hon ända fram till riksgrefvinnan, böjde sig ned mot golfvet, tog hennes klädningsfåll, tryckte den till sin mun, och kysste den. 
<sec/>
Hvad? tänkte Hedvig. Detta af en så stolt qvinna? Hvad kan hon mena? 
<sec/>
Tala, min vän! sade hon till Juliana. Vi äro för oss sjelfva, och ni behöfver ej göra inledningar. 
<sec/>
”Jag ber, som om den största gunst,” vidtog Juliana Wefverstedt med långsam och eftertrycklig, men dock knappt mer än till hälften hörbar stämma: ”jag bönfaller, att riksgrefvinnan ofördröjligen sänder till en viss man i Stockholm ..” 
<sec/>
Hon afbröt sig sjelf, såg ned i golfvet, och tycktes hafva omöjligt att finna sina uttryck: hon, som eljest visat prof på ganska tillräckligt förstånd härtill. 
<sec/>
En person? i Stockholm? Hvem menar ni, mademoiselle? 
<sec/>
”Yenkenberg!” hviskade Juliana. 
<sec/>
Ha .. utropade Hedvig Taube, i hvad inblandar ni er? huru vågar ni ..? Jag trodde ni hade något att begära för egen del? 
<sec/>
”För min egen del? ack, min grefvinna! jag kan också väl säga, att det är för min del jag ber om det jag sagt.” 
<sec/>
Hvad vill ni då med Yenkenberg? 
<sec/>
”Hvad jag vill? Oh .. jag anhåller, att ni genast sänder till honom efter .. motgift.” 
<sec/>
Himmelska makter! hvarom talar ni, Juliana? efter motgift, säger ni? 
<sec/>
”Ja, jag har nu sagt ut det. Det var mig tungt att uttala.” 
<sec/>
Förklara er, fortfor riksgrefvinnan, och såg på sin medtalarinna med genomträngande, till hälften misstänksamma blickar. Motgift? upprepade hon. Det förutsätter gift, intaget förut? 
<sec/>
”Ja.” Juliana lät härvid höra en djup suck, som hon gjorde sig all möda att dölja. 
<sec/>
Men gift, mademoiselle, hvarifrån skulle jag hafva fått det? 
<sec/>
”Ni har fått det från Yenkenberg. Ni har icke trott det. Ni har äskat det sjelf. Ni har fordrat det såsom läkemedel mot det sjukdomsfrö, ni bär; och som ni fruktade skulle ånyo bryta ut under detta år, för att gifva er döden. Ni önskade en hemlig, men stark bot deremot: ja, ett arcanum, som absolut skulle göra slut på det onda. Min grefvinna! ni har erhållit detta arcanum af Yenkenberg, med försäkran, att ni efter ett år skulle vara fri från allt. Ni har tagit in det. Det var också ett arcanum, i sanning! ett specificum: men .. gift!” 
<sec/>
Gaf han mig gift, säger ni? 
<sec/>
”Ett gift, som efter året lägger er på båren, såvida ni icke tager antidote.” 
<sec/>
Besynnerliga underrättelse! Huru vet ni allt detta, mademoiselle? 
<sec/>
Juliana höjde sin blick. Det låg någonting ytterst stelt, nästan hemskt i hennes ögonkast. Det var som om hon sönderslitit sitt eget hjerta, för att kunna uttala hvad hon redan sagt. Hon svarade ej på riksgrefvinnans sista fråga, utan skådade stirrande framför sig. Derefter sänkte hon åter sin blick mot mattan. 
<sec/>
Ni yttrar er icke? 
<sec/>
Juliana fortfor att tiga. 
<sec/>
Jag upprepar ännu en gång: huru vet ni hvad ni påstår? Ni har gifvit mig en underrättelse af den yttersta angelägenhet, såvida den är sann. Men skulle den vara falsk, så är det för mig af en alldeles lika stor vigt att icke följa ert råd. Jag har af doktor Yenkenberg bekommit ett arcanum, som jag tagit in, och som efter ett år skall hafva fullkomligt botat mig. Men det var med sträng tillsägelse från hans sida, att icke under denna tid intaga något motverkande; ty det är klart, att då skulle kraften upphäfvas af det jag redan njutit. 
<sec/>
”Just så, min grefvinna.” 
<sec/>
Men det måste vara för mig högst nödigt, att denna verkan icke upphäfves .. 
<sec/>
”Rätt: i fall nemligen det icke varit gift.” 
<sec/>
I ett sådant fall, min Gud! ja: då är det tvärtom. Men hvad förvissar mig härom? Ni vill, att jag skall tro er? blindt tro er? 
<sec/>
”Ja.” 
<sec/>
Men .. skall jag säga er oförbehållsamt hvad jag tänker? 
<sec/>
”För Guds skull, säg det!” 
<sec/>
Det kunde ligga i vissa personers intresse, att jag icke blir botad: förstår ni? Dessa menniskor kunna ej tycka om, att jag bekommit ett starkt läkemedel, som efter ett år sätter mig i ett tillstånd af fullkomligt återvunnen helsa utan vidare fara. De vilja gerna, att jag skall intaga något annat, hvilket de kalla antidote, men som egentligen skulle förstöra verkan af mitt läkemedel. 
<sec/>
”Ha ..” utbrast Juliana: ”hvilken grym misstanke! och mot mig? mot mig?” 
<sec/>
Riksgrefvinnan betraktade henne under djup tystnad. 
<sec/>
”Och jag, som dock gjorde våld på mitt eget hjerta, för att frambära hvad jag ansåg som en oeftergiflig pligt!” 
<sec/>
Hon aflägsnade sig ett steg. 
<sec/>
Riksgrefvinnan gaf henne en kall nick. Om hvad ni säger, är sant, mademoiselle; så kunde jag ej annat än vara er den största tack skyldig, i synnerhet som (Hedvig Taube skärpte blicken) ni då hade gjort mig en tjenst, alldeles stridande, efter hvad jag tror, emot den fördel, ni sjelf eller någon annan, som måste ligga er vida närmare än mig (Hedvigs öga blef hvasst som en piludd), utan tvifvel skulle skörda af att jag icke blefve botad. 
<sec/>
En dödsblekhet spridde sig öfver Julianas kinder. 
<sec/>
Ni torde då, fortfor grefvinnan, finna min begäran ganska billig, att få veta grunden för det ni yttrat i denna stund. Huru har ni kommit till kunskap om, att doktor Yenkenberg och jag haft förhållande till hvarann? att han gifvit mig medicin? och, framför allt: huru vet ni, att detta hans arcanum var gift? 
<sec/>
Juliana dröjde att svara. Slutligen sade hon halfhviskande: ”jag kan icke, min grefvinna! uppgifva för er huru jag vet det; men det är visst.” 
<sec/>
Då förlåter ni, att jag tänker derom hvad jag vill. 
<sec/>
”Evige Gud!” 
<sec/>
Hvarföre behagar ni då icke nämna för mig er sagesman? 
<sec/>
”Jag kan det icke.” 
<sec/>
Ni måste åtminstone vilja säga mig den anledning ni har till er förmodan? 
<sec/>
”Jag har mera än förmodan; jag har visshet.” 
<sec/>
Förundransvärdt blott, att ni ej kan styrka den! Ni måste erkänna, att jag ej, utan den fullkomligaste säkerhet om att det varit gift, kan vilja förstöra kraften af den kur jag begagnat såsom den helsosammaste? 
<sec/>
”Jag inser er tanke, och erkänner dess riktighet. Oh, det är grufligt!” 
<sec/>
Hvad kallar ni grufligt, mademoiselle? 
<sec/>
”Att ni ej tror mig.” 
<sec/>
Jag förstår det. Ni är ganska slug. Har ni något mera att säga mig? 
<sec/>
”Ah!” utropade Juliana under utbrottet af den yttersta förfäran: ”ni afvisar mig! ni förkastar min varning! ni är dödens barn!” 
<sec/>
Jag afvisar er? ja; ty jag måste visa ifrån mig hvad som synes mig ej annat vara, än ett försök från ett visst håll. Men lägg i öppen dag för mig grunden för ert påstående, och jag skall tro er: jag skall tacka er: jag skall skicka till Yenkenberg efter antidote. Tala alltså!” 
<sec/>
Juliana teg. 
<sec/>
Ännu en gång: vill ni säga mig det? Nej. Så skall jag sjelf göra det! utbrast Hedvig Taube, gick ett par steg fram emot mademoiselle Wefverstedt, gaf henne ett par stora, flammande ögon, och utropade: ni har det från er far! 
<sec/>
”Gud, det är för mycket!” sade Juliana, vände sig bort, och störtade till dörren. 
<sec/>
Utkommen i ett yttre rum, stannade hon som hastigast, sammanknäppte sina händer och hviskade för sig sjelf: ”till orden hade hon dock rätt i det sista hon sade: ack! men i en alldeles motsatt mening. Jag har fått det från min far: ja, vid Gud! men icke så, som riksgrefvinnan tror. Huru skall jag göra? Jag kan icke, jag får icke afhölja min far för hennes ögon. Jag måste söka en annan utväg, för att frälsa min far ifrån fullbordandet af den grufligaste gerning, som jag anar .. fastän jag dock, himmelens Gud vare lofvad! ej med full visshet kan säga, om den utgått från honom sjelf, eller ej snarare från de nattliga demonerne i juntan, ehuru han tyckes vara medvetande derom. Tage håller jag alldeles fri: så mycket hörde jag bestämdt: han vill, att grefvinnan skall intaga antidote. Hellre, än att hon faller ett offer för våra fördelar, vill han vänta på detta Ekolsund huru länge som försynen helst behagar. Men huru skall jag gå till väga? Hvart skall jag vända mig? Jag måste i Stockholm uppsöka Yenkenberg sjelf. Jag måste under någon förevändning förskaffa mig motgiftet, och på något sätt i verlden skaffa det till riksgrefvinnan. Gud bistå mig! 
<sec/>
Efter denna monolog, begaf hon sig ut till det öfriga sällskapet. 
<chapter/>

<chaptername>SJUTTIONIONDE KAPITLET.</chaptername>

<chaptername>KONUNGEN.</chaptername>

<sec/>
Himmelska makter! om Juliana haft rätt .. 
<sec/>
Riksgrefvinnan fann sig, efter Juliana Wefverstedts bortgång, i hög grad orolig. Hon kallade på sina närmaste vänner, Marie Susanne och Clas Thott. 
<sec/>
”Jag har alltid en förkänsla af sorg, hvarje gång jag kommer i sällskap med denna auditör från Segersta,” utbrast hon. ”Och det stannar icke vid sorg, det går ända till ..” 
<sec/>
Är det då möjligt, inföll Marie Susanne, att denna mademoiselle Juliana under sitt företräde vågat göra framställningar af sårande innehåll? 
<sec/>
”Sårande? Jag vet icke hvad jag skall kalla det. Hon har gifvit mig en helsning, ett råd, eller hvad namn jag bör gifva det; men som tydligen förskrifver sig från hennes far. Kunde jag sätta tro till det hon sagt, så vore det visst för mig i högsta grad godt att följa. Men det tyder på en inblandning i en af mina ömmaste hemligheter: ja, det visar en kännedom om dem, som måste djupt smärta mig. Hvarifrån har man kunnat hemta kunskap derom?” 
<sec/>
Tillåter min nådiga riksgrefvinna, att jag frågar, hvarom mademoiselle Juliana talat? 
<sec/>
”Det rör en sak, min bästa Susanne, som kanske bland alla är den enda, hvartill jag icke begagnat dig och din godhet.” 
<sec/>
Ni har då ej velat visa mig detta förtroende? 
<sec/>
”Säg icke så. Händelsen fogade, att jag uträttade detta ensam och genom mig sjelf. Jag hade, under mitt vistande i Stockholm i februarii, då du var på Ekolsund, älskade Marie Susanne, fått underrättelse om ett läkemedel emot det onda, hvars återkomst sedan flera år du vet att jag befarar. Det var ett så kalladt absolut arcanum, och jag har intagit det.” 
<sec/>
Jag ser ej annat än godt häri. 
<sec/>
”Ännu mer. Dessa absoluta läkemedel äro af olika slag: de äro så tillagade, att de verka efter vissa tiders förlopp. Jag skaffade mig ett sådant preparat på ett år; ett annat på tio år, det vill säga sådant, att det fullbordar utöfningen af sin kraft efter tio år. Jag har gifvit det sednare åt lilla Hedvig Amalia. Jag fruktar, att hon ärft af mig detta frö till den nya sjukdomen, till kopporna, som jag haft, och som man säger slagit in. Genom det arcanum, Hedvig Amalia bekommit, skall detta onda, om det finnes hos henne, vara utrotadt efter tio år.” 
<sec/>
Vredgas min riksgrefvinna, om jag dristar fråga, från hvilken dessa starka, men hemliga botemedel erhållits? sade grefve Clas. 
<sec/>
”Af en i hermetiska vettenskaper djupt bevandrad kemist, doktor Yenkenberg.” 
<sec/>
Min Gud! sade Clas Thott för sig sjelf. Var det icke om honom Snakenborg talade? 
<sec/>
”Känner min grefve något om den mannen?” frågade riksgrefvinnan. 
<sec/>
Jag har hört hans namn. Jag tror visst, att han är skicklig beredare af hemliga och starka medel. 
<sec/>
”Och nu anmäler sig denna Juliana Wefverstedt, och söker hos mig väcka misstankar emot honom.” 
<sec/>
Misstankar? utbrast Marie Susanne. 
<sec/>
”De grymmaste!” 
<sec/>
Hvaruti bestå de? inföll Clas Thott betänksamt. 
<sec/>
”Hon påstår, att Yenkenberg gifvit mig gift, i stället för botemedel.” 
<sec/>
Store Gud! utbrast Marie Susanne. 
<sec/>
Att Yenkenberg kan bereda gift, att han är toxicolog, finner jag troligt, sade Clas Thott. 
<sec/>
”Utan tvifvel, min vän. Hvarje sådan kemist måste kunna bereda det ena, så väl som det andra.” 
<sec/>
Himmelska makter! Om Juliana haft rätt .. 
<sec/>
”Men inser du ej klart, Marie Susanne, att just den källa, hvarifrån denna varning kommer, måste göra den i högsta grad misstänkt för mig. Juliana påstår, att jag bör skaffa mig en antidote. Men Yenkenberg har förbjudit mig taga något motmedel, emedan verkan derigenom förstöres af det jag redan fått; och det är ju klart, att så måste vara. Hvilkendera skall jag tro? Wefverstedt har ett tydligt intresse i min olycka, ja, i min död! Om ifrån det hållet något skall komma, så måste det då ej kunna vara hvad som är egnadt att upphäfva något för mig skadligt, men väl tvärtom. Jag tror icke, att Juliana sjelf vill bedraga mig; men hon kan hafva framfört något från sin far, som innehåller försåt. Jag måste misstro hennes ord. Men Yenkenberg deremot, en för mig alldeles fremmande person, hvad skäl kunde han hafva att skada mig?” 
<sec/>
Ju mera jag tänker på denna hemlighet, ju svartare förekommer den mig, utbrast Clas Thott. Jag känner ej denne Yenkenberg; men jag fruktar, att han är medlem af ett sällskap, som stiftar ondt, och som ej fruktar att skada sina medmenniskor. 
<sec/>
”Hvad säger ni, min grefve? Men i alla fall, hvad anledning kunde han eller hans sällskap hafva, att vilja förgifta mig? Jag ryser vid denna tanke.” 
<sec/>
O min grefvinna! vi hafva en vän, som vi måste medtaga i detta råd. 
<sec/>
”Hvilken?” 
<sec/>
Von Pahlen. 
<sec/>
”Den Hessiske kavaljeren?” 
<sec/>
Också han är kunnig i kemiska frågor. Han är riksgrefvinnan på det fullkomligaste tillgifven. Han måste kunna utreda hvad som är sanning, eller ej, i Julianas påstående. 
<sec/>
”Är von Pahlen en sådan man? Du nämner honom i rätta stunden, Marie Susanne. Jag har samtalat med honom i dag rörande våra angelägenheter; och han har framställt något, som, oaktadt hans förträfflighet, icke gaf intyg om hans skicklighet.” 
<sec/>
Ah! han har då omtalat den olycka, som händt? 
<sec/>
”Han har berättat för mig om förstörandet af ett bref från konungen, som i denna stund skolat vara af högsta vigt för mig att känna.” 
<sec/>
Jag är otröstlig öfver denna förlust! utropade Clas Thott. Det var jag, som skulle framföra brefvet till min nådiga grefvinna; och jag har all anledning, att det innehöll vigtiga saker, äfven för mig. 
<sec/>
”Gref Clas, och du, Marie Susanne! jag bör säga er, att jag erhållit ett annat bref från Fredrik, som för mig varit ganska nedslående.” 
<sec/>
Genom min bror Tage? 
<sec/>
”Ja, eller genom Wefverstedt, som är detsamma. Så snart något olyckligt skall nå mig, så är det genom honom!” 
<sec/>
Jag bäfvar att fråga hvad hans majestät skrifver i det brefvet. 
<sec/>
”Han förbjuder mig att göra någon disposition af Ekolsund till annan person. Och detta, som likväl utgjorde just min älsklingsplan, såsom ingen vet bättre än ni, mina vänner!” 
<sec/>
Huru skall jag fatta detta? utbrast Clas Thott. Muntligt lät hans majestät mig förstå, vid den audiens jag erhöll, att han skulle hafva intet emot en sådan disposition. Han förtrodde mig (såsom hans egna ord föllo, och dem jag oändligen väl mins, emedan de inpreglade sig i mitt hjerta), att det uteslutande skulle bero på riksgrefvinnans egen önskan, om hon ville dotera en sin hjertligt älskade ungdomsvän med Ekolsund framför de små grefvarne, som blifva rika nog ändå. 
<sec/>
”Har konungen sagt detta? Var det Fredriks ord till er, gref Clas?” utropade Hedvig. 
<sec/>
Ordagrant som jag säger, svarade han. 
<sec/>
”Då är jag glad! Det förenar sig med hvad von Pahlen helsat mig från honom .. ack, om jag kunde våga tro allt detta!” 
<sec/>
Men det synes mig stå i fullkomlig motsägelse till meningen i det andra bref, som Wefverstedt framlemnat. 
<sec/>
”I motsägelse? utan tvifvel! Men detta är icke något nytt hos min gamle gode Fredrik. Det är tvärtom hans vanliga. Hade det bref framkommit, som han tillskrifvit mig genom er, min grefve, så skulle han hafva förklarat gåtan deraf. Nu måste jag vänta tills jag träffar honom personligen. Det faller mig något in! Det konungen skrifvit i Wefverstedtska brefvet, utgjorde endast hvad vi kalla ett soulagement. Det var ämnadt att ställa auditören och hans måg tillfreds. Men Fredriks verkliga mening och plan lågo förvarade i den biljett, som .. ” 
<sec/>
Gått i rök och blifvit aska! 
<sec/>
”Hvad fruktar ni, Clas Thott? Var ej så dyster. Jag hoppas det bästa!” 
<sec/>
O min grefvinna, låtom oss ej dröja, att taga von Pahlen i samråd om det Yenkenbergska arcanum. 
<sec/>
”Ni har rätt. Försigtighet är alltid klokast.” 
<sec/>
Det behöfves ej mera, än att låta von Pahlen undersöka det botemedel, det specificum, som Yenkenberg lemnat grefvinnan. Han har bestämdt sagt mig, att man på kemisk väg kan underkasta allt en pröfning, hvarigenom man upptäcker, om deri finnes giftämne eller ej. 
<sec/>
”Men om jag icke skulle hafva något qvar deraf?” 
<sec/>
O Gud! utbrast Marie Susanne. Då skulle ingen annan utväg återstå, än att söka Yenkenberg sjelf. Men han lär icke lemna ett uppriktigt svar, om han verkligen anlagt ett försåt i afsigt att skada. 
<sec/>
”Sant!” sade riksgrefvinnan och nedblickade mot den turkiska mattan med djup begrundning. ”Men här måste gifvas ett råd. Kalla in von Pahlen!” 
<sec/>
Clas Thott aflägsnade sig. 
<sec/>
Von Pahlen anlände efter ett ögonblick vid grefvens sida. 
<sec/>
Han blef med några ord underrättad om det stora ämne, frågan rörde, och hvari rikgrefvinnan begärde hans råd och hjelp. Von Pahlen på en gång häpnade och gladdes åt det tillfälle, som erbjöds honom, att få visa ett bättre prof på sin vettenskapliga färdighet och kunna göra den älskade riksgrefvinnan den vigtigaste tjenst. Under denna öfverläggning, som fordrade att sammanställa allt hvad man hade sig bekant om Yenkenberg, berättade grefve Clas sin händelse i skogshuset på vägen till Segersta. Riksgrefvinnan föll i djupaste bestörtning vid denna berättelse, och när hon inhemtade grefve Åke Thotts död och underrättelsen om att hans lik förvarades på Ekolsund, skakades hon af en ofrivillig förskräckelse. 
<sec/>
”Nådiga riksgrefvinna!” inföll Marie Susanne, ”då löjtnant von Pahlen besitter förmågan att kunna urskilja gifter från oskyldiga medicinska medel, bönfaller jag, att, om något finnes qvar af Yenkenbergs arcanum, riksgrefvinnan ville framtaga det. Gud! mitt hjerta skälfver .. huru mycket kan ej bero på den upptäckt, herr von Pahlen är i stånd att göra?” 
<sec/>
Jag har den lifligaste önskan att få se det, svarade han; men det är ganska möjligt, att jag icke genast och genom blotta anblicken förmår upptäcka förhållandet dermed. Jag torde behöfva reagentier och annat, hvarpå här i slottet ej är tillgång. Får jag fråga: bestod det af ett flytande vatten, hvad vi kalle aqua, eller i ett torrt medel, hvilket vi benämne pulvis? 
<sec/>
”Nej, det var ej ett pulver, von Pahlen,” svarade riksgrefvinnan. ”Jag skall genast uppsöka det.” 
<sec/>
Hon trädde in i ett af sidorummen, uppläste sin secretaire, och framtog ur en af dess fördoldaste lönnlådor en liten flaska af agat. 
<sec/>
När hon kom ut dermed till sina vänner, genomisades de vid åsynen af den till utseendet så lilla artikel, hvari lif eller död förvarats. 
<sec/>
Riksgrefvinnan öfverlemnade flaskan i von Pahlens hand. ”Den har innehållit ett flytande medel, sade hon; men om något är qvar deraf, kan jag icke se, emedan agaten ej är nog genomskinlig. Så mycket mins jag, att af tioårsvattnet, hvilket jag begagnat för den lillas helsa, är ingenting öfrigt.” 
<sec/>
Det kunna vi således icke undersöka. Men låtom oss efterse detta, utbrast von Pahlen och skakade den lilla flaskan. 
<sec/>
”Fins der något?” frågade riksgrefvinnan. 
<sec/>
Gud gifve, att så vore! utropade Marie Susanne med lågande blickar. 
<sec/>
Fins der ingenting, halfhviskade Clas Thott, så äro vi öfverlemnade åt den rysligaste ovisshet. Ty, att nödgas söka underrättelser hos Yenkenberg, är, såvida jag skall tro den skurken Snakenborgs hänsyftningar, detsamma som att få intet svar, eller ett bedrägligt. 
<sec/>
”Öppna då flaskan, min vän!” sade riksgrefvinnan. ”Då man skakar, hörs väl ingenting; men något litet af detta hemlighetsfulla aqua kan i alla fall finnas på bottnen.” 
<sec/>
Von Pahlen lydde tillsägelsen. Han öppnade den med yttersta varsamhet, ehuru med darrande hand, lutade något litet på flaskan, och märkte slutligen vid halsens mynning ett genomskinligt fluidum. ”Seger!” utbrast han, ”här finnes något.” 
<sec/>
Marie Susanne, som vid sidan af von Pahlen stod vid fönstret, kastade vid denna underrättetse de gladaste blickar rundt omkring sig och äfven ned mot alléerna i parken, hvilka syntes från detta rum. I ett nu slog hon tillsammans sina händer och utropade: 
<sec/>
”Hvad ser jag? der kommer upp till slottet en hofvagn med dubbelt anspann. Min Gud, jag märker tydligt: det är konungen!” 
<sec/>
Vid detta ord skakades alla ögonblickligt. Tanken på konungens oväntade ankomst fattade i synnerhet von Pahlen så häftigt, att han, hvars händer redan förut något darrat, släppte flaskan i golfvet. Ett par droppar aqua, som utgjorde hela återstoden af Yenkenbergs arcanum, rann ut och försvann i mattan. 
<sec/>
”Olycklige!” sade Clas Thott. 
<sec/>
Ha ..! utropade von Pahlen. Det är förloradt! 
<sec/>
Riksgrefvinnan framstörtade. ”Så är jag då dömd, att på gunst och nåd öfverlemnas åt en fremmandes, kanske en misstänkts, behag, att gifva mig sanna eller falska svar!” utbrast hon förfärad. ”Men ts nu! ..jag måste skynda ned till min konungs möte!” 
<sec/>
Marie Susanne fattade hastigt hennes händer och qvarhöll henne. ”Stanna, jag bönfaller!” hviskade hon. ”Jag upptäckte i konungens följe en person .. för Guds skull, min grefvinna! gå icke ned, gå dem icke till mötes: er styrka skulle kunna öfvergifva er!” 
<sec/>
Hvem menar du? sade Hedvig Taube bleknande. 
<sec/>
Marie Susanne lutade sig till riksgrefvinnans öra, och uttalade ett namn. 
<sec/>
Riksgrefvinnan var nära att falla afsvimmad i hennes armar. Clas Thott och Marie Susanne förde henne till soffan. Hon lutade sin hvita kind mot sin trogna väns bröst, och sökte återhemta sig för att bära hvad som förestod henne. 
<sec/>
Ack, utbrast hon hviskande tillbaka åt Marie Susanne: det är han, som hemligt och länge varit mitt väsendes enda, min himmelska vän, mitt hjertas verkliga älskling! han har tillhört mig och jag honom, i allt! Men nu .. nu, o Gud, hvad väntar oss! 
<chapter/>

<chaptername>ÅTTATIONDE KAPITLET.</chaptername>

<chaptername>SLUTET.</chaptername>

<sec/>
Deras sak var nu definitivt ordnad. 
<sec/>
Kung Fredrik nedsteg ur sin vagn, biträdd af hofjunkar Adam Silfvercreutz och någre af sin närmaste omgifning, som han medtagit på denna lilla resa. I slottsporten stodo generalauditören, de tre grefvarne Thott och von Pahlen, som skyndat ned till hans majestäts emottagande. 
<sec/>
Konungens anlete utmärkte välbefinnande och glädje. Han helsade alla med nåd och en vänlighet, som likväl nu hade ifrån sig aflägsnat all den dragning till skämt af lägre slag, hvilket annars så gerna medföljde honom i muntrare ögonblick. Han syntes upprymd, högstämd och nästan högtidlig. 
<sec/>
Sedan han uppkommit i parloiren, och der med lika nedlåtande godhet helsat på mademoisellerna Pasch och Wefverstedt, såg han sig om, och vände sig till generalauditören, som gick vid hans sida och understödde hans arm, med dessa ord: ”är Hedvig sjuk?” 
<sec/>
I detsamma öppnades dörren till de inre rummen, och riksgrefvinnan, understödd af mademoiselle Cederlöf, gick, blek som en lilja, konungen till mötes. Framkommen, knäböjde hon för honom och fattade hans hand, i tydlig mening att trycka den till sin mun. 
<sec/>
”Hedvig?” sade konungen och uppreste henne. 
<sec/>
Han fästade på henne en blick, full af den innerligaste mildhet. Hon förstod detta ögonkast och hemtade mod. 
<sec/>
”Du ser, att jag bjuder mig till middagen här hos dig, Hedvig; om du har en bit åt en resande?” tillade han småleende. ”Jag tyckte, att, när jag var på Stäke, kunde jag också göra min lilla utfart till Ekolsund. Jag har haft jagtlycka dessa dagar!” slöt han, vände sig till hofjunkar Silfvercreutz, och lemnade honom sin hatt att hålla. 
<sec/>
Vid den utmärkelse och nåd, som detta tillkännagaf, fästade sig ingen af de närvarande med så mycken glädje, som Clas Thott. 
<sec/>
Konungen satte sig. 
<sec/>
Han såg sig omkring och gaf sällskapet en lätt nick. Alla de öfrige satte sig, utom Silfvercreutz, hvilken intog sin plats bakom konungens stol, såsom uppvaktande. 
<sec/>
”På min hitresa,” fortfor Fredrik, ”vid ett hästombyte ungefär halfväges mellan Stäke och Ekolsund, träffade jag en ridande kavaljer, som tidigt i dag begifvit sig härifrån, fick företräde, och gaf mig rapport om åtskilligt, som smärtat mig.” Fredrik kastade en flygtig blick på Wefverstedt. 
<sec/>
”Kavaljeren torde vara er bekant, mina herrar och damer,” fortfor konungen; ”det var den hederlige von Drachenmilch, en man, en officer, som jag måste värdera, oaktadt han är af min egen nation.” 
<sec/>
Fredrik såg sig omkring med ett litet sjelfbehagligt löje vid den sarkasm han uppfunnit; men som var så mild, att den ej stötte någon af de närvarande. 
<sec/>
Hans åldriga anlete antog också straxt derpå ett allvarsamt, ett nästan tragiskt utseende. ”Von Drachenmilch underrättade mig om en stor olyckshändelse, om mordet af en person, på hvilken jag satt ett stort värde både som officer och menniska. Det är smärtsamt, att sådant ännu i våra dagar skall kunna tilldraga sig: och det på Ekolsunds, på Segersta egor.” 
<sec/>
Wefverstedts kinder öfverdrogos af en synbar blekhet. 
<sec/>
”Kronobetjeningen skall, såsom jag hoppas, snart upptäcka mordets anledning, om den ej redan är funnen.” 
<sec/>
Ers majestät! den är redan funnen, sade Wefverstedt, som i ögonblicket fann sig, steg upp och nalkades med en djup bugning. 
<sec/>
”Det fägnar mig mycket! mycket!” upprepade konungen och gaf honom en vänlig nick. ”Ni skall ordna allt det der på bästa sätt, min auditör: och så fort som möjligt, på det icke blodfläckar må vidlåda våra egor. Jag hör, att gref Åkes lik skall befinna sig här. Vi måste föranstalta om en begrafning, som hedrar den hädangångne. Von Drachenmilch var stadd på resa till den olyckliga fru Bonauschiöld, som nu kan kallas enka för andra gången. Jag har medsändt ett par ord till henne för egen räkning. Hon har utomdess lidit förlust på all sin egendom genom några skurkars oerhörda djerfhet. Jag vill, att hon skall njuta fullt skadestånd ur min egen kassa, tills saken hinner utredas, och jag kan få mitt igen. Wefverstedt föranstaltar härom på mina vägnar. Jag betraktar det som en honneur för rikets laglighet, hvilken måste upprätthållas.” 
<sec/>
Wefverstedt bugade sig åter. Allt skall ske, nådigste konung! 
<sec/>
”Få nu se,” vidtog konungen, godmodigt leende, ”om von Drachenmilch, när han kommer till Järfva, kan lyckas trösta den olyckliga. Ville hon öfvergifva detta land, der hon endast har förluster att begråta, så kunde hon rätt väl, med de penningar hon bekommer, resa öfver till Hessen, dit min fänrik säkert ej ogerna ledsagade henne; och .. hvad säger ni om detta parti? jag menar, om hon toge detta parti?” 
<sec/>
Ingen yttrade ett ord; men öfver fleres ansigten smög en skymt af muntert bifall. 
<sec/>
Talet öfvergick nu till andra ämnen, Kung Fredrik vidrörde icke politiken, hvarken riksdagens eller rikets i allmänhet. Likväl undföll honom vid ett tillfälle: 
<sec/>
”Här på Ekolsund, der man ligger något närmare Dalarne än vi i Stockholm, har man försport någonting om Dalkarlarne? Jag fruktar, att de oförståndige taga sig något oråd före. En enspännare reste i går förbi Stäke och begaf sig med rapport till regeringen. Han kom från landshöfdingen i Fahlun. Troligen medförde han någonting om tillståndet i Dalsocknarne; men jag uppehöll honom ej, på det rådet så mycket hastigare måtte få veta hvad det behöfver, för att vidtaga åtgärder. Jag såge helst, att Dalarnes folk hölle sig hemma: jag ville ogerna, att Archenholtz en gång skulle anteckna, att jag nödgats skjuta upprorsmakare. Dock .. våga de en marche hit .. komma de till Stockholm, hvem kan då hjelpa de stackrarne?” 
<sec/>
Hvilken god landsfader! yttrade Wefverstedt halfhviskande och för sig sjelf, men likväl så, att det hördes af alla. 
<sec/>
”Jag har sorger nog ändå,” fortfor Fredrik. ”Detta Finska krig, som skulle hafva gått bättre, om man låtit mig sjelf ställa mig i spetsen för arméen! Denna Buddenbrock, hvars hufvud fallit! och Lewenhaupt, som öfvergifvit sitt fängelse! Man säger, att han på en fiskarbåt lyckats komma ut i skärgården: han vill väl kryssa öfver Östersjön i en ökstock? Arma grefve! träffa honom Theomed eller Graman, så återföres han, och hans hufvud sitter lika löst, som den redan dekapiterade fältherrens. Så går det, när man skall vara general, utan att förr hafva fört krig som duger. Annorlunda gick det i min svågers tid. Han anförde sjelf. Och jag hade äfven velat anföra sjelf nu. Men man ville icke.” 
<sec/>
Efter några ögonblicks tystnad tillade Fredrik: ”man tycker jag är gammal! Det är också sant: jag är gammal.” 
<sec/>
Han såg sig omkring med en rörd blick, som slutligen stannade på Hedvig. 
<sec/>
”Men,” vidtog han, ”ehuru jag är gammal, skall jag visa, innan jag dör, att jag kan hafva ett ungt hjerta.” 
<sec/>
”Jag har lust att försöka en liten spatsertur, innan jag tar middagen. Hjelp mig upp, min herre!” sade han till hofjunkar Silfvercreutz, och räckte honom sin hand. 
<sec/>
Kung Fredrik reste sig. Ingen satt mera, när konungen stod. 
<sec/>
”Farväl på en stund, mina vänner: vi återses vid bordet. Förströ er i parken så godt ni kan på Ekolsund: jag går litet till mina rum så länge.” 
<sec/>
Hofjunkaren ledsagade konungen till det inre af våningen, dit äfven riksgrefvinnan följde på en för de öfrige omärklig vink, som konungen gaf henne, då han stod i sjelfva dörren. 
<sec/>
Det öfriga sällskapet förströdde sig under samtal och tusentals meddelanden. Wefverstedt och Tage Thott syntes på en gång glade och tankfulle. 
<sec/>
När konungen anländt till ett af de inre rummen, vände han sig oförmodadt till riksgrefvinnan med dessa ord: ”hvar har du ditt lilla bönekapell, Hedvig? du måste visa mig det.” 
<sec/>
Hon kände en viss häpnad och svarade intet. 
<sec/>
Fredrik tog hennes hand. ”För mig dit!” sade han. ”Du har gjort en hemlighet af detta rum för mig; du hade icke behöft det, Hedvig. Jag längtar nu att gå dit: jag har något att säga dig. Jag hör, att mitt bref genom Clas Thott icke framkommit: jag måste då tala sjelf.” 
<sec/>
Riksgrefvinnans knän svigtade. Utan att våga ett ord, ledsagade hon konungen genom några rum, och kom slutligen till det lilla kabinett, hvari Herman von Pahlens porträtt nyligen blifvit uppsatt. 
<sec/>
När Fredrik, alltid vid armen understödd af sin hofjunkare, stigit ditin, hade han sjelf den omsorgen att stänga dörren och efterse, att ingen skulle kunna lyssna. Denna ovanliga åtgärd från konungens sida väckte riksgrefvinnans stora förvåning. Denna ökades till bestörtning, då hon såg en tår glimma i hans öga. Han kastade en flygtig blick på von Pahlens afbildning, och såg slutligen ned på hofjunkaren och på fröken Taube. 
<sec/>
”Hedvig!” sade han, ”jag har mycket att bedja både dig och verlden om förlåtelse för. Kan du förlåta mig i denna stund inför Guds ansigte, så förlåter också jag dig. Jag känner hvad du har velat hålla hemligt för mig .. se här ditt straff!” 
<sec/>
Han fattade Hedvig Taubes hand till venster och Adam Silfvercreutz’ till höger, och lade dem i hvarandra. 
<sec/>
Hedvig Taube nedföll badande i tårar. 
<sec/>
”Det är du, som skall uppresa ..” sade Fredrik och vinkade Silfvercreutz. ”Påminn dig nu hvad jag sagt dig, Adam! och räds icke mera.” 
<sec/>
Silfvercreutz upplyfte Hedvig och slöt henne i sina armar. 
<sec/>
”Ni har tillhört hvarann: rå nu om hvarann!” sade konungen sakta. 
<sec/>
”Mina begge unga vänner!” fortfor han, och blickade dervid, ehuru liksom blott i förbigående, på von Pahlens bild: ”hvad här har skett, låt endast Gud veta det. Hvarken Archenholtz, Puffendorff eller några andre behöfva känna det.” 
<sec/>
Slutligen uppreste han Hedvig Taube i sin egen famn, tryckte henne till sitt bröst och sade: ”barn! kan du nu förlåta .. förlåta också mig?” 
<sec/>
Jag har endast en bön, hviskade hon tillbaka: måtte Gud och ers majestät miskunda sig öfver mig! Verlden förlåter mig aldrig. 
<sec/>
”Godt!” hviskade Fredrik; ”det gifves en tröst i det tysta.” 
<sec/>
Efter ett ögonblick tillade han: ”vill du tillåta mig att bida en stund i ditt bönekapell, Hedvig? Jag ville hvila ut litet här, efter verlden. Gå, ni mina barn! blanda er med det öfriga sällskapet i parken, och låtsa om intet. Jag märker här inne en afbildning, som både fägnar och smärtar mitt öga. Jag vet hvarifrån det är: det påminner mig om Hessen, och om mycket. 
<sec/>
Hedvig nickade ett bifall, som utvisade, att hon förstod konungens mening. 
<sec/>
Silfvercreutz och hon aflägsnade sig. 
<sec/>
När de i dörren vände sig om, märkte de, att konungen sammanknäppt sina händer. 
<sec/>
Det liknade en bön om nåd, frid, upprättelse, försoning: en bön, som den felaktigaste kan göra varmt. 
<sec/>
. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .  
<sec/>
På eftermiddagen satt man i det rum i södra slottsflygeln, som konungen begagnade såsom sitt enskilda, när han var på Ekolsund. Han hade genom riksgrefvinnan underrättats om Robert Augustins uppförande, och förnummit alla öfriga enskildheter. Mot aftonen tillkallade han de tre bröderna Thott. Hedvig Taube och Marie Susanne voro äfven närvarande. 
<sec/>
”Innan jag lemnar Ekolsund denna gång,” sade han, ”har jag beslutit ordna en angelägenhet för er, mina herrar grefvar. Hvar och en af er har för mig öppet tillkännagifvit sina önskningar, att vara Herre på Ekolsund, hvaröfver jag icke hyst ringaste förundran. Till och med utan att hafva pretentioner ända från drottning Kerstis dagar, kan man ändå tycka rätt mycket om detta slott, såsom jag bevittnar af mig sjelf. Vi hafva en gång förut samtalat härom. En af er, mina grefvar, har lemnat det jordiska: blott för trenne har jag således att nu ordna saken.” 
<sec/>
Då konungen tystnade, höjde grefve Clas Thott sin röst och sade: ers majestät täcks i nåder finna, att, då ingen af oss kan göra det ringaste anspråk, beror alltsammans på eders majestäts ynnest; och såväl jag som mina bröder skola befinnas kongl. maj:t och kronan lika trogne, om vi för våra önskningar få intet, eller om vi bekomma något. 
<sec/>
”Jag känner dessa loyala tänkesätt,” vidtog kung Fredrik, ”och det är just i öfvertygelse derom och med kännedom, att j skolen finna er nöjde huru jag än gör, som jag förordnar det följande. Ekolsund skall fortfara, som hittills, att vara en donation åt riksgrefvinnan Hedvig Ulrika von Hessenstein, så länge hon lefver, och sedan öfvergå som fideikommiss åt Fredrik Wilhelm von Hessenstein. Carl Eduard von Hessenstein bekommer Tynnelsö slott, till namnet. Men jag insätter grefve Clas Emanuel Thott genast till förvaltare af Tynnelsö, med rättighet att uppbära rentorna och använda dem efter godtfinande (konungen såg på Hedvig Taube och Marie Susanne Cederlöf), utan att för namnherren någonsin behöfva redovisa, hvarpå jag skall gifva honom särskildt bref, med min egenhändiga underskrift. Er, grefve Robert Augustin Thott, som vunnit vänskap i stället för kärlek, och funnit er deruti (konungen blickade som hastigast på riksgrefvinnan och Robert Thott): er, som jag skulle önskat mig hafva känt förr så väl som nu, föreslår jag, att i mina ärenden resa till London, der jag vill göra er till attaché vid min beskickning; såvida ni anser lämpligt, att i ett fremmande land glömma de sår, ni fått på fosterjorden. Jag skall, om ni bifaller mitt förslag, bevilja er i årlig inkomst hvad som behöfves för en greflig lefnad. Ni, grefve Tage Ezechiel Thott, som, när ni muntligen uppvaktade mig, hade den klokheten att undanbedja er Ekolsund, skall jag också ej göra till egare deraf. Men ni kan på mina ord förmäla er med Wefverstedts dotter; ty generalauditören skall fortfara som förvaltare här, med riksgrefvinnans bifall, vilket jag i dag särskildt närmare utverkat mot vissa vilkor af noggrann undergifvenhet (konungen såg allvarsamt på Tage Thott, och gaf honom en nick, häntydande på, att han borde ansvara för vilkorets uppfyllande). Denna förvaltning må ock utsträckas under riksgrefve Fredrik Wilhelms minderårighet, derest den bedröfliga händelse skulle inträffa, som Gud afvände, att han i så späda år skulle tillträda fideikommisset. Mine herrar! ären j tillfreds, så skall er konung känna sig glad.” 
<sec/>
Härmed slutar berättelsen om ”Herrarne på Ekolsund”, ty deras sak var nu definitivt ordnad. 
<sec/>
Endast med några ord må i förbigående nämnas utgången af de personers händelser, som här förekommit. Hedvig Ulrika Taube, grefvinna von Hessenstein, dog den 11 februarii 1744; och har annalisten om hennes död antecknat, att den efter allmänna ryktet härflöt af kopporna, ehuru en hemlighetsfull slöja var bredd öfver sjukdomen. I sjelfva verket hade den ädla Juliana Wefverstedt, enligt sitt beslut, varit hos Yenkenberg, och af honom, efter många svårigheter, erhållit ett antidote; men hvilket denne niding med flit lemnade af overksamt slag. Julianas far var icke ursprunget till detta grymma och nedriga dåd, hvilket utgått från det hemliga sällskap, Yenkenberg tillhörde, och som hade i sigte att, till vinnande af allt mera medel för sina politiska syftens genomförande, bemäktiga sig inkomsterna af Ekolsund, och derföre ville riksgrefvinnans död. Wefverstedt, långt ifrån att vara upphofsman, utgjorde sjelf blott ett medel i detta mörka sällskaps händer, ehuru han så till vida deltog, att han egde en viss medvetenhet derom. Efter Hedvigs död förvaltade han, enligt konungens förordnande, Ekolsund för den minderårige Fredrik Wilhelm von Hessensteins räkning, såsom det hette; men rentorna gingo för det mesta till Wefverstedt och Tage Thott, ehuru äfven de måste lemna betydligt till sällskapet, som, då det förorsakat riksgrefvinnans död, också ville njuta frukterna. Den lilla Hedvig Amalia slöt sitt lif 1752, således föga mer än nio år gammal. 
<sec/>
Under de Dal-oroligheter, som utbrusto ej mycket långt efter de händelser här sist berättats, utmärkte sig Adam Silfvercreutz, hvilken bekommit en militärgrad jemte sin hofbefattning. Han kämpade på den blodiga 22 junii, och stupade, likasom riksrådet Adlerfeldt, hvilken vid tillfället sårades och snart derefter dog. Silfvercreutz’ förtidiga död var en af de förnämsta orsakerna, hvarföre Hedvig Taube, utom svårigheten att bekomma något verksamt antidote från den illfundige Yenkenberg, icke heller vårdade sig om lifvets bibehållande, utan slöt sina dagar innan det förespådda dödsårets utgång. Så länge hon lefde, vistades grefve Clas Thott, med sin älskade maka Marie Susanne, merendels på Ekolsund; likasom von Pahlen der utgjorde riksgrefvinnans trogna sällskap. Hennes sista födelsedag den 30 oktober 1743 firades med högtidligheter och nöjen. Tre månader derefter utbröt hennes sjukdom. Efter hennes död flyttade grefve Thott till Tynnelsö: och von Pahlen, som nu ej längre kunde finna någon trefnad på Ekolsund, begaf sig till Stockholm, hvarifrån han, då Sverige icke ville skänka honom någon blomstrande lycka, ånyo reste öfver till Tyskland ingick i Preussisk tjenst, och stupade i sjuåriga kriget. 
<sec/>
Wefverstedt njöt icke länge besittningen af Ekolsund. Sedan ständerna 1747, i glädje öfver den nya dynastiens förstärkande genom prins Gustafs födelse, förärat den unga arffursten en gåfva af 200,000 daler silfvermynt, inköptes för dessa penningar Ekolsund från konung Fredrik, hvilken på prins Gustaf öfverlät den ”förpantningsrätt” på Ekolsund och Segersta, som han sjelf af ständerna bekommit år 1742. Han beröfvade således sjelfmant sin son Fredrik Vilhelm von Hessenstein denna gård, hvilken han förut anslagit till fideikommiss åt honom genom gåfvobref af 1743, stäldt på hans mor, och, efter hennes död, på honom. Ekolsund öfvergick till Gustaf, hvilken, såsom konung, sålde det år 1785 åt grosshandlaren i Stockholm Georg Seton. Eganderätten till Ekolsund har många gånger gjorts till föremål för processer, anhängiga vid lägre och högre domstolar. Tvisterna hafva visserligen afdömts, men den primitiva rättsgrunden aldrig kunnat bringas i det klara, enär sjelfva naturen af det dominium, hvarmed Gustaf III besatt godset, icke ådagalagts. Saken har emellertid uppfattats så, att han egde Ekolsund, personligen, men ej såsom konung, hvilken blott under sin lefnad brukar en kungsgård. På grund af denna antagna personliga eganderätt, kunde Gustaf III försälja godset till enskild man. Ekolsund kom sålunda i Setonska familjens ego, och då furst Fr. V. von Hessenstein öfver handeln 1786 väckte klagan vid Trögds häradsrätt, afslogos hans påståenden. De brödratvister, som i sednare tider uppstått och gjorts anhängiga mellan herrarne Patrik och Alexander Seton, rörde deremot andra frågor. 
<sec/>
Generalauditören J. Wefverstedt blef verkligen krigsråd, såsom Tage Thott förespått; och ehuru de begge skildes från åtnjutandet af Ekolsunds förvaltning, sedan kungsgården öfvergått till prins Gustaf, tillbringade familjen dock goda dagar, oftast genom den kloka Juliana 
<sec/>
Thotts bemedling. Det mörka sällskap af nedrige partigängare hade småningom utdött, hvaruti hennes far, likasom hennes man, en tid sett sig invecklade. De värsta och djerfvaste Gaspolinaderna, likasom det falska myntandet på Lugnet, funno sig nödsakade att upphöra, straxt efter sedan saken, genom grefve Åke Thotts händelse, kommit för konungens öron. Uppträden af den art, som denna historia på flera ställen omtalat, och som varit karakteristiskt utmärkande för dessa och ännu mer för äldre tider, gjordes likväl sedan allt mer och mer omöjliga genom införande af en strängare ordning och en vaksammare lagskipning. 
<sec/>
Fru Bonauschiöld hade bekommit sitt igen. Visserligen var hon länge otröstlig öfver major Åke Thotts frånfälle; men den trohjertige och i grunden ädle von Drachenmilch hade vetat välja sina ord så, att hon icke öfverlemnade sig åt en ständig sorg. För att desto bättre öfvervinna smärtsamma minnen, begaf hon sig till Hessen, der hon förvandlade sina kapitaler i ett skönt herregods nära Cassel, och slöt sina dagar vid von Drachenmilchs sida. Agnes Pasch gjorde häröfver en tafla. 
<sec/>
Robert Augustin Thott emottog konungens anbud att resa till England. Hans djupa tycke för Hedvig Taube hade väl öfvergått från kärlek till vänskap; men minnet af den oförglömliga tärde äfven i fremmande land på hans lifs innersta trådar. Då han fick underrättelsen om hennes död, föga mer än ett halft år efter sin utresa, försjönk han i ett svårmod, som hvarken kunde skingras genom resor till Skottland, Frankrike eller Italien, och snart sänkte honom i grafvens djup. 
<sec/>
Af de fyra bröderna, som allmänt kallades ”Herrarne på Ekolsund”, på skämt, efter ingen af dem erhållit godset, men alla eftersträfvat det, lefde grefve Clas lyckligast; och hans älskade Marie Susanne förljufvade hans dagar mer och mer. Likaså angenämt tillbringade Didrik och Lotta sin lefnad. De hade bekommit de utlofvade hemmanslotterna i Kullinge; men grefve Clas hyste ett sådant tycke för den redlige unge mannen, att han önskade honom till Tynnelsö, der Didrik snart bosatte sig med sin hustru, och emottog en indrägtig befattning med en del af underlydande gårdar, tillhörande grefvens inspektion. Grefve Thott glömde icke heller den raske Bastian på Solen vid Westerlånggatan. 
<sec/>
Han understödde honom i yngre år; och när herr Westerfelt snart lemnade det jordiska, förhjelpte han Bastian till källarmästare på det indrägtiga värdshuset, dit äfven mormor Jeana flyttade, för att hos sin älskade dotterson i frid sluta sina dagar. 
