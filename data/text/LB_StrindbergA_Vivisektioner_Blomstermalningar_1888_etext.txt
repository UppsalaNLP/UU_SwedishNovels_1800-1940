<title>VIVISEKTIONEROCH DJURSTYCKEN 
<chaptername>UNGDOMEN TILLÄGNADE</chaptername>

<chapter/>
<chaptername>OmPessimismen</chaptername>
Trädgårdskonsten. 
<sec/>
I går morse blev du nästan övertygad om att du var bliven gammal därför att du kände dig rörd då du såg stockrosor hos skogvaktaren. Vad du fann dem vackra dessa din ungdoms blomster som stodo skyldrande på rabatternas öppna leder i din faders trädgård! Men du skämdes också litet smått i går morse över att du vågade tycka stockrosorna vackra, dessa omoderna pappersblommor, som du lärde dig förakta när du blev man, och som du förmådde inbilla dig att de voro fula! Du kunde andra öknamn på dem än pappersblommor som grevinnan lärde dig; du kunde kalla dem bönstörar och trasfröknar, och mycket mera fult! Men i går morse tyckte du att de voro vackra igen, och du satt hela dagen i ditt fönster och såg på dem över landsvägen. Det var en stor rik grupp i många schatteringar, ifrån vitt, genom syrenfärg, ros, svavelgult, anilinviolett, ända upp till purpur och blod, men alla färgerna stämde i ett enda klingande ackord och bladens ljusgröna dämpade grönska bildade en mjuk välljudande dominant till denna tonmassa fullstämmig som ett orkesterpartitur. 
<sec/>
Och du blev glad som om du var ung på nytt; du fick soliga hörsel- och synhallucinationer mitt på förmiddagen! 
<sec/>
Du såg barnansikten och nättelduksklänningar, hörde sånger som icke sjungas mer men lågo gömda på din hjärnas många dammiga hyllor, bakom rader av böcker i brunt läder och vitgult pergament, du såg den sköna i den sovande skogen, lilla rödluvan och tummeliten, Lunkentus och Skalpjägaren leka kurragömma mellan de stora vinjettlöven och under de granna sagboksblommorna! 
<sec/>
Men så blev du ledsen över din glädje! Ledsen, ty du visste kanske bättre än mången att man icke får älska det förflutna, att man icke ostraffat får beundra det gamla, och du hade alldeles nyss läst – och vad värre var – själv skrivit och till på köpet låtit trycka – att det var säkra ålderdomstecken när man började beundra sin ungdom! 
<sec/>
Och i din bedrövelse gick du ut igen, kom förbi torparns stuga; och bakom de iriserande mörka rutorna fick du se din ungdoms pelargoner! Och du blev glad igen, rörd ånyo, och ledsen en gång till! 
<sec/>
Och så beundrade du ditt mod att du vågade tycka mer om din ungdoms vita pelargoner, där blommorna liknade en svärm vita fjärilar med purpurvingar som slagit sig ner på det mörkgröna lövverket, att du tyckte mer om dem än om de röda scharlakanspelargonerna som undanträngde dina barndomspelargoner och som du aldrig kunde rätt förlika dig med, därför att de voro råa i färgen, utan toner, och stucko av mot det gröna simpelt, bondvulgärt som en röd stuga mot granskogen. Men tiden gick, du kunde icke övervinna din ovilja mot den inträngande barbaren, och en vacker dag när du själv skulle ha pelargoner funnos inga andra att få än dessa pigrosor! Tiden hade gått dig förbi, modet hade pressat dig från alla håll och du låg under för barbariet – du och din ungdoms vackra, glada, luftiga färgrika pelargoner! Du måste köpa scharlakanspelargoner, ty det fanns inga andra! Och nu fann du ädlingen i torparstugan, medan betjänten brutit in på kongliga lustslottet, på herrgården och i stadsträdgården! 
<sec/>
Men så fick du ett ärende till staden! Du gick beklämd på de trånga gatorna, stolt i medvetandet att du var den moderna anden, just därför att du icke kunde lida staden, denna kvarleva från civilisationens råa barndom, då stadshuset byggdes till en fästning och gatan till en löpgrav. Du kände med stolthet på din upplysta beklämning och började tvivla på din gammalmodighet och din annalkande ålderdom, och du såg överlägset ner på den beundrade härligheten, lika överlägset som du såg på de numera onödiga spetsbågsvalven och de mytologiska altarprydnaderna i stadens kyrka! Men så kom du in på stora gatan som leder till kungens torg. Och när ditt öga äcklats åt juvelerna som du aldrig kan få, och åt de granna kläderna som du icke kan bära, stannar du att vila framför blomsterhandlarens belgiska helruta. Och du ler, gott som ett barn, när det fått sin vilja fram, elakt som en gammal när han får skäl att triumfera sitt: va sa jag! Du ler i ditt skägg när du ser kungens blomsterhandlare ha utställt i sitt belgiska fönster din ungdoms pelargoner, med de vita och purpurröda fjärilarne, och låtit trycka på ett plakat med versaler: Nouveautés! 
<sec/>
Ser du, gamla gosse, att du icke var gammalmodig, när du älskade din ungdoms blomster, ser du att du var den aldra modernaste utan att veta det, utan att våga det! 
<sec/>
Och när du gick ut ur gatorna och spatserade genom villakvarteren och arbetarkvarteren där det växte grönt och gatorna voro trädgårdar, då rodnade du icke över din som gammaldags ansedda ovilja mot staden, då framtidsmännen, grosshandlarne och arbetarne desavouerat den själva! 
<sec/>
Och kännande dig ultramodern, satte du dig på tåget och for ut till din ungdoms stockrosor som du nu med gott samvete kunde sitta och beundra och leka sagböcker med! 
<sec/>
Och nu är du nog modstyrkt att våga skriva ont om pessimismen i den moderna trädgårdskonsten, och du är nog djärv till på köpet att börja din litania mot det moderna med de gamla hederliga, misstänkta orden: I min ungdom! 
<sec/>
I min ungdom – det är trettio år sen! – hade man om våren icke så många slags blommor som nu i sin trädgård. Då stod vid påsktiden den lilla snödroppen i klungor på ogrävd rabatt, ibland i snödrivan, ibland på den svarta jorden. Så kommo tulpanerna i tre hela färger, scharlakansrött med fina gula ådringar i kanterna, citrongult med liknande röda teckningar och liljevitt. Det var Österlandets praktfulla solmättade utvandrare, och de voro så fixerade i färgerna att lökarne kunde lämnas kvar i jorden till frivillig fortplantning över vintern. Det var hela, starka toner som dekorerade utmärkt under det rabatten ännu stod skräpig av pionernas och kejsarkronornas uppstickande grönsaksliknande blad. Det var mättade starka färger som i en turkisk matta, men ändock icke stötande eller råa, ty liljeväxtens köttiga, saftfyllda kalkblad släppte igenom en del ljus och sög till sig en del, såsom alabastern eller marmorn, och blommorna syntes på långa håll såsom transparanger mot solen. 
<sec/>
När jag så tjugo år senare planterade min kål, så skulle jag också ha tulpaner och jag bad särskilt fröhandlaren sända mig enfärgade. 
<sec/>
Så satte jag ut mina lökar på en bergsknalle dit jag burit jord i ett badkar; så grävde jag, rensade och vattnade. De grågröna åsneöronen stucko snart upp och mellan dem brusto i laga tid en hop rysliga blombollar i papegojans färger! Man hade förädlat, utvecklat, min ungdoms tulpaner, så att de blivit dubbla och detta på bekostnad av deras könskaraktärer. Den eleganta smärta bägaren var bliven en pompon som sappörerna fordom buro i tschakåerna, rött och gult spelade i varandra som på en listmatta; jag kände mig fördomsfull mot de onödiga nyheterna, men lät dem sitta kvar i jorden om vintern tvärtemot fröhandlarns goda råd, önskande dem en säker död i snödrivan. 
<sec/>
Men de gjorde mig den harmen att leva över tjugo graders köld och nordanvind, och när jag kom ut till min bergknalle igen stodo de lymlarne där, visserligen något tunnare än i fjor och lite blekare om nosen. Och några av de inre kalkbladen fattades, andra hade börjat sätta ut en ståndarknapp på det något krympta bladet och hela härligheten visade tecken till degeneration eller återgång till det älskvärda barbari jag beundrat i min ungdom. 
<sec/>
Tredje våren var urartningen fullständigt genomförd och jag hade på omvägar fått igen min ungdoms tulpaner – och de stå där väl än fastän jag icke sett dem sedan. 
<sec/>
Så hade vi narcissen, den äkta klassiska, Narcissus poëticus alldeles sådan den skildrades av Ovidius då han i metamorfoserna låter den i sig själv förälskade ynglingen förvandlas i den kritvita sexbladiga kronan med dess saffransgula kalk och blodstrimman däromkring. Den var mig nog att gå och beundra under pingstens, syrenernas och äppelblommornas helgedagar. Nu har en företagsam ande fyllt den i sin enkla skönhet oförlikneliga blomman; bara av klådighet att få göra något nytt, förstås. Och i stället för den fina lilla färgtouchen på botten sitter nu en papperssudd, vit som allt det andra, kanske i någon moralisk avsikt att dölja nakenheterna. Och nu får man tazetter, jonkviller, scillor och mera sådana som föredragas den gamla narcissen, men jag håller på min narciss, icke för att den är gammal, icke för att den är enkel, ty det enkla är merendels oskönt, utan därför att den är den skönaste. Och hade den icke varit den skönaste skulle den icke ha odlats i två tusen år utan såsom scharlakanspelargonen gjort furore i tjugo och sedan gått all världens väg! 
<sec/>
När nu sommaren var inne köpte man antingen plantor eller frö till de ettåriga som skulle ut på rabatten emellan de fler- eller tvååriga som stodo där. Vilken glad, lysande och välluktande rabatt hade man icke då med resedan och den himmelsblå nemophilan i kanten eller också den indianska krassens flammande osläckliga vakteldar; längre upp gossen och jungfrun i det gröna, små roligheter av naturen som blandat blomma och blad om varandra; luktärternas älskligt skräpiga huller om buller med de nättaste färger och den ljuvligaste högsommardoft påminnande om en sommarnöjssupé av släpärter och trädgårdshallon; scabiosornas mörksköna, kungliga purpur; lövkojornas saftiga, allt genomträngande praktfulla toner; petuniernas randiga bolstervar i spanska markismönster, samt vallmons cinnober eller rosalack. 
<sec/>
När deras ståt var på upphällningen stodo de tåliga astrarna redo att taga vid. Det låg något tarvligt, husligt, prästgårdsenkelt över den något påvra blomman, mest gående i vitt och kindbensrött, eller gredelint, som färgen då hette. Strålblommorna sågo ut som mindre väl strykta och något tillknycklade underärmar, påminde något om fruntimmersunderkläder, men så ärbara, så ärbara! 
<sec/>
Och de stodo ut frostnätterna ännu när deras blad hängde som svarta flor, och ofta levde de om sin sommar inslagna i krukor och räddade med in till staden för att pryda fönsterlufterna. Egentligen mera nyttiga än sköna! 
<sec/>
Och så sammetsblommorna med sitt uniformskläde, oumbärliga emedan de nästan ensamma uppburo den dock nödvändiga gula färgen. 
<sec/>
Och dahlierna, aristokraterna, vilka i kalla och våta somrar kunde trilskas med sitt mörka löv ända tills första frostnatten, då de dogo med sina outslagna knoppar. Men när de blommade, då var det musik som av ett zigeunarkapell, skärande ibland men vilt, präktigt! 
<sec/>
Och sist eternellernas eftertrupp i svaga försynta, bleka toner som höstsolen, och härdade genom oktobernätterna att slutligen kunna övervintra på bomulln mellan innanfönstren! 
<sec/>
Det var färg, ljus, livsglädje i trädgården, och man blev glad av att se därpå! 
<sec/>
Hur är det nu beställt med den vackra konst som på en liten fläck skulle sammanföra från skilda länder och luftstreck vad som kan glädja det av höstsmuts och vintersnö tröttade ögat? Jo så snart sommaren är inne och trädgårdens buskar skola slå ut så, i stället för att få fröjdas åt syrenens härliga blomruskor, och jasminens vitgröna bruddräkt, får man se ask-lönnen (Acer negundo) veckla ut sin blekgula lövskrud som om hösten komme med ens på våren, och icke nog med det, dess varietet med vita blad, ser ut som om den vore besprutad med saltsyra! Det är möjligt att det är konservativt att vilja se träd gröna, jag kan inte hjälpa det att jag avskyr ask-lönnen, som en modern sjukling koketterande med sin bleksot! 
<sec/>
Och så bär man ut på rabatterna, vad? Bladväxter som icke få blomma! Bladväxter med röda och gula blad, sådana man kan i brist på bättre fördraga om hösten hos den döende lönnen eller jungfruvinet. Och så snart en stackars blomknopp hotar att spira upp ur detta höstlöv så kommer blomsterhataren och skär den av. Utomkring dessa ohyggligheter, vilka bära det hemska namnet Coleus och se ut som om de spelat älskarrollen i en svavelsyredram, lägger man en garnering av den ölsupsgula chrysanthemum eller den nästan vita mesembryanthemum-arten, vilka båda påminna om champinjonkultur i källare eller underjordiska hålor, eller om blekselleri under blomkrukor, eller om kammarväxter som oförståndiga pigor vattnat till döds. Får man nu därtill en Amaranthus melancolicus vilken ser ut som om han kom från kopparslagarn, eller en Agave från bleckslagarn, då blir man glad! Så glad att man, när ricinus, underträdet som i katalogen växer tre alnar på sommaren, mot slutet av september sätter fjärde bladet på fothög stam, och majsståndet visar kolven i oktober, känner en omotståndlig lust att vira sig ett gott rep av det oumbärliga hampståndet med dess dystra självmordsgrönska och sedan lägga sig att dö på den bloddrypande rödbetsfärgade nässelhögen av Acuranthus, och svepa saxifragans krokodilskinn över sig. Äger man så ett urval av de dyra ogräsen Echinops, Acanthus, Gunnera och flera vederlikar, att fröjda sig åt då har man haft livsglädje för sina pengar! 
<sec/>
Att släpa in höst, tistlar, ogräs, i sin trädgård och icke få se en blomma, det är värre än klippt buxbom och spaljerade lindar! Men värst är väl ändå isplantan som ger illusion av snö och rimfrost i rötmånaden! 
<sec/>
Vem har uppfunnit dessa rysligheter? En blomsterhatare? En äregirig gartner som ville göra något nytt till varje pris? Och hur kunde den pessimistiska riktningen vinna insteg? Låg det ett självplågeribehov i tidsandan, eller kom modet upp, fick majoritet, lamslog de bästa och tvang de styvaste nackarne att böja sig? Vem vet! det! Det blåser så många väder och en del gå snart över! Så har det skett med detta, och jag har redan med glädje sett den avskyvärda Colēus i en bondes täppa, och då har den icke långt kvar till fattighuset! Därpå håller jag upp en luktärta mot ett pampasgräs! 
<sec/>
Detta var degenerations-riktningen i trädgårdskonsten! Men det finns även en sund utvecklingsgång i den moderna blomsterodlingen, och där är jag med även med fara att behöva skämmas för min ungdoms ideal. 
<sec/>
Först ha vi rosorna som blivit högstammiga! Jag vill visserligen icke avsvärja min glada tro på min ungdoms provinsrosor eller de oförgätliga mossrosorna som gärna kunde ha fått leva när de låta de andra leva. Jag vill icke påstå att buskformen var naturligare än käppen med viskan, ty vildrosen växer ju som en bunt rotting. Var och en ska få sitt, och stamrosorna Maréchal Niel, Gloire de Dijon, Rothschildarne med flera äro mästareverk av människohanden vilken här förstått blanda färger i de finaste nyanser! 
<sec/>
Min ungdoms lövkojor måste jag beundra mindre vid jämförelse med de nyare om ock min kärlek är oförminskad. Vi hade högst tre enkla färger, utan mellantoner! Nu ha de utvecklat och kombinerat hela sonater som vi tvingas beundra Marne (icke efter Provence!). högt, och de ha såsom rosieristen blandat färgerna på en artists palett, icke lagt dem bredvid varandra eller rört ihop dem såsom den råa tulpanmakaren. 
<sec/>
Jag måste berömma Zinnia-nyheterna, såsom överlägsna sammetsblommorna i dekorativ förmåga. Jag böjer mig utan motvilja för Tritonia Uvaria med dess korall- sedan orangeröda kolv som är huvudet högre än de andra. Japanska anemonen är en luftig elegant, enkla dahlian är ljusfull, lobelian och blåa gentianan voro välkomna förstärkningar i de fåtaliga blåblommornas led; begonierna ovärderliga subtila efterträdare efter balsaminerna; gloxinierna, mera moderna impressionister än auriklernas kistmålare. Och när jag i sommar på utställningen i Köpenhamn sett två grupper, den ena med gladiolus och den andra med cyclamen, för vilka jag påstår att Rubens och van Huysum nödgats ge tappt, så har jag givit kejsaren vad kejsaren tillhörer. 
<sec/>
Framåt har det gått, men genom Colēus’, – missmodets, urartningens, trötthetens jämmerperiod, som jag skulle vilja uppkalla efter Colēus! Den rysliga Colēus! och Colēusperioden! 
<chapter/>
<chaptername>Näktergalen</chaptername>

<chaptername>Näktergalen.</chaptername>

<sec/>
Jag hade alltid hyst en hemlig ovilja mot näktergalen, emedan jag med tämlig säkerhet kunde räkna ut att han tillhörde de överskattade och att hans rykte levat på våra romantiska fäders mycket opålitliga uppgifter. Att han var en melankoliker det hade jag klart för mig, men det hemska, mystiska som Andersen kastat över honom i vissa sagor var just det som lockade mig till hämnd. Jag var trettifem år och hade icke lyckats få höra honom. Visserligen hade jag som barn hemma hos en tant sett ett skynke över en bur, innehållande en näktergal, vilken uppgavs sitta och äta myrägg, men jag fick aldrig höra annat ljud än det ihåliga trätorra när en fågel hoppar på ett vassrör. 
<sec/>
Så gingo årtiondena och jag befann mig ha passerat middagslinjen när jag en vårafton i franska Schweiz kom att erinra mig att här där mandelblomman doftade från små fristående trän, det även måste slå näktergalar. För att få visshet om saken, förhörde jag mig hos pensionsvärden. Och som en Schweizervärd aldrig nekar några gäster något lovade han att det fanns näktergalar i trakten, vilket ändrades av värdinnan till att djuren funnos i trädgården och slutligen av dottern påbättrades till att fågeln byggde i deras trägård. 
<sec/>
Utsikterna voro sålunda lovande, men maj månad bröt in utan att annan fågelsång än järnsparvens, bofinkens och koltrastens låtit höra sig. I parentes: bofinken stannar här hela vintern emedan rosorna remontera ute på julafton; och koltrasten, den dunkla granskogens skygge enstöring, är här en sällskaplig själ som går på Lausannes gator och endast springer in i squarernas hagtorn och vintergröna lagerkörsbuskar eller järnekar när det kommer ett åkdon. 
<sec/>
Emellertid vaknade jag en natt och hörde djupa mjältsjuka slag, starka som trastens och vackra, onekligen mycket vackra. Men de varade så kort stund och när jag så tänkte på den långa strof som Nilsson i sin Fauna meddelar såsom verbalöversättning av näktergalssången, blev jag tvivelsam. 
<sec/>
Vid frukostbordet hörde jag mig för om någon annan hört näktergalen den natten. Nej, det hade man icke, men man hade hört koltrasten. Och när jag sedan på aftonen lade märke till den svarte sångarens molltoner blev jag övertygad om mitt misstag, beroende på att han gjort några utvikningar på sitt enkla motiv nu under kärlekstiden. 
<sec/>
Så kom jag en morgon på min promenad förbi det världsberömda hôtel Beau-Rivage där kejsare och kungar bruka bo, och där magnolian och Libanoncedern äro blandade med lagrar och japanska kvittenträd; och där i en grupp nordiska granar hörde jag en ovanlig fågel sjunga starkt och länge. Jag stannade troende först att det var en utsluppen kanariefågel av första sort; men ändrade snart mening gissande på en lövsångare. Näktergalen tänkte jag icke på, ty den var ju enligt damernas bestämda uppgift en melankolisk nattfågel. Och det här var en överspänd glad sångare som sjöng mitt i solskenet och fortsatte att sjunga hela dagen, men tystnade mot natten. Han hade en lång komposition, liksom kanariefågeln, stor rutin, och när jag hört honom en stund lutade jag åt den meningen att det var näktergalen ändå. Hemkommen lämnade jag ett noggrant referat över sången, men försäkrades av fruntimmerna att det icke kunde vara näktergalen, utan att det troligen var järnsparven (fauvette). 
<sec/>
Maj månad gick ut; jag kände mig snart led på järnsparven och antog att jag icke hört näktergalen. 
<sec/>
Därpå upplevde jag tre vårar, två i Frankrike och en i södra Bayern vid Bodensjön, men fick aldrig höra den sydländska fågeln, på vars tillvaro jag nu började tvivla. Kom så förra året upp till Danmark; gick en afton på Langelinie i sällskap med en inföding. Fick där inne i Citadellets pilträn höra en taltrast, och frågade sällskapet vad det var för en. 
<sec/>
– Det är näktergalen, svarade han. 
<sec/>
Vagnar bullrade och jag hörde bara några trasttoner. Det var allt! Och alltså hade jag icke hört näktergalen vid Genfersjön. Mannen fick gå livlig ed på att det var näktergalen som sjöng i pilträden och jag kände mig lugn! Men på samma gång nedslagen! Var det näktergalen? Var det alltsammans? Det var ju inte Nilssons långa strof; det var ju bara några trastslag! 
<sec/>
Alla dessa frågor förblevo oavgjorda den sommaren, och jag glömde bort hela näktergalen! 
<sec/>
Men så förleden vår satt jag en eftermiddag på mitt sommarnöje i Danmark, i närheten av det klassiska Holte ej långt från Ludvig Philips Drottninggård och Christian Winthers Furesø, den täckaste trakt på det yndiga Siælland. Vinbärsbuskarna hade nyss fått så mycket löv att de kunde gömma en skygg liten fågel och bokskogen hade sprungit dagen förut – det var den femtonde maj. Då hörde jag ett stenkast ifrån mig inifrån vinbärsbuskarne tre starka anslag åtföljda av ett zissande, samt därpå några flöjttoner som sedan upplöste sig i några mindre tydliga kvintileringar. Det var näktergalen. 
<sec/>
Om jag nu skulle först söka återge dess sång med versfötter till deras tjänst som icke blott kunna skriva fria vers i bunden form utan även kunna läsa bundna vers i fri form, så skulle schemat bli ungefär så här. Först tre anapester, därpå en obestämd mängd korta, åtföljda av tre eller fyra jamber och slutligen några bacchius och amphibrachys, sålunda: 
<sec/>
Etc. 
<sec/>
Ville jag begagna jämförelser med annan fåglalåt, så finge jag de tre första anslagen till kanariefågelns eller rödhakens, den följande satsen till lärkans zissande, den tredje satsen med flöjttonerna till taltrastens och det övriga till vilken lövsångares som helst. Att återge sången med de bokstäver som begagnas att uttrycka mänskliga ljud anser jag lönlöst, likaså litet som med musiknoter, ty tonstegen som fåglarne begagnar höra icke under någon känd skala. Den enda fågel jag råkat, vars låt kunde återges med vokaler och konsonanter synes mig vara gyllingen, som på ett förvånande mänskligt sätt visslar flȳŏ-flīŏ! så mänskligt att när jag första gången hörde honom i Boulogneskogen, trodde jag det vara någon signal som lärgossar begagna, tills jag slutligen fick i sikte den granna trasten med dess präktiga rengula och svarta skrud. 
<sec/>
Nog av, den nordiska näktergalen har en strof som alltid är lika och avlöper på omkring en halv minut, och han är icke uthållig som lärkan eller kanariefågeln. Hans register ligger mellan trastens och lövsångarnes, och han sjunger dag och natt, dock icke gärna mitt på middan. Sången klingar naturligtvis starkast om natten då det är tyst, men sångaren kan icke sägas med fog vara någon melankoliker, och hans rykte i den vägen torde bero på subjektiva hörselförnimmelser hos förfädren. Jag tyckte – och tog vittnen på saken – att det lät kraftigt och levnadslustigt. Skygg var fågeln icke heller, ty han satte sig gärna i trädet ovanför våra huvuden och ville överrösta vårt prat, höll sig gärna i trädgården och utanför fönsterna oaktat han byggde i skogkanten. 
<sec/>
När jag hört honom i fjorton dagar, gjorde han icke vidare intryck, och om jag icke fästat några andra av husets bebyggares uppmärksamhet på hans sång, skulle de aldrig ha märkt den. 
<sec/>
En afton hade jag inbjudit en norsk författare med mycket natursinne, på näktergalssång, som han aldrig hört. Vi sutto i solnedgången på en trädgårdsbänk, då virtuosen började sina prestationer. 
<sec/>
– Det är han! (Paus) 
<sec/>
– Nej, är det näktergalen? 
<sec/>
– Nåå! Vad synes? (Paus) 
<sec/>
– Joo, det är vackert! Mycket vackert! Men inte är det så, som etcetera! 
<sec/>
Ja, så lär det väl vara! Och om man säger att näktergalen är Nordens första sångare, så säger man varken något nytt eller något överdrivet. 
<sec/>
P. S. Sedan ovanstående nedskrevs har jag genom anställda forskningar utrönt att den misstänkta järnsparven i Beau- Rivage icke var någon annan än den sydländska näktergalen, vilken har en annan sångmetod än den nordiska och även andra mera sydländska levnadsvanor! 
<chapter/>
<chaptername>KonstenAttMeta</chaptername>

<chaptername>Konsten att meta.</chaptername>

<sec/>
När en någorlunda bemedlad person av medelmåttig intelligens skall försöka sig på att meta, ställer han sig på en ångbåtsbrygga och kastar ut sin rev, och där förbliver han stirrande på flötet i timmar tills ett tjockt töcken av dumhet sänker sig över hans själ, så tjockt att när han slutligen förargad går sin väg, han är fullt övertygad om att det inte fanns några abborrar i den sjön. Har han däremot stått ut första timmen och olyckan varit framme i form av en obetänksam mört, då kan han stå två timmar till tills hans matta öga får fakir-hallucinationer ur vilka han först ryckes av sin hungriga mage. 
<sec/>
Det ligger något bedårande i ett flöte, nästan som magnetisörens kopparknapp på svart botten. Flötet med dess cinnoberröda kropp, dess vita och svarta kanter har något tilldragande genom sin ovanliga form och sina starka livliga färger. Ögat som förgäves söker något föremål på den enformiga vattenytan slår gärna fast på flötet, och åskådaren fascineras slutligen av betraktandet så att han glömmer fisket, glömmer anhöriga, sorger, löften, och försjunker i en hypnotisk dvala som slutligen blir det tilldragande elementet i att meta med spö. Man idiotiserar sig, tar frisk luft och solbad, är sysselsatt utan att göra något, upptagen utan att vara ansträngd. Och jag skulle vara böjd att tro det en sömnlös person snart skulle somna in, om han hängde ett nymålat flöte över sin säng och stirrade på detsamma! (Fordrar undersökning!) 
<sec/>
Blir det nu däremot frågan om metning för att verkligen få någon fisk och om jag till fisk icke räknar löjor och mört, utan börjar räkningen med abborren, så ställa sig genast andra fordringar på fiskaren. Han måste till en början beräkna fiendens intellektuella tillgångar, känna hans levnadsvanor, hans vistelseorter och framför allt betänka att fisken icke söker upp fiskaren vid ångbåtsbryggan, utan att fiskaren måste själv söka upp reptilen i dess håla. 
<sec/>
Vad nu benfiskarne beträffar till vilka abborren räknas, så äro de icke så lågt utrustade på huvudets vägnar som den bemedlade amatören plägar antaga. Ögat är skarpt, emedan det är fullständigt utvecklat och dess lins är klotformig varigenom strålbrytningen i vattnet minskas, och all sannolikhet föreligger att fisken ser fiskaren på ångbåtsbryggan korrektare inställd än fiskaren ser offret ner i vattnet, vilket senare den fått erfara som ljustrat eller skjutit fisk. 
<sec/>
Luktsinnet är rundligt tilltaget om ock näsborrarna endast äro blinda och icke stå i förbindelse med svalget, desto rundligare som ju gaserna fortplanta sig trögare i vätska än i luft. 
<sec/>
Hela fisken kan sägas vara ett öra då ju örats nerver ursprungligen äro utlöpare från huden, varför också fiskörat icke är så lokalt utvecklat som hos oss, och de andra däggdjuren, utan endast består av en hålighet med vätska och några »stenar». Men fiskens skenbara överlägsenhet ligger däri att hans medium, vattnet, bättre än luften fortplantar ljudet. 
<sec/>
När du därför vill gå till abborrfiske med spö, så förfar på följande sätt, som är det enklaste! 
<sec/>
Stig icke upp tidigt på morgonen om du har något nyttigt att beställa, ty dels bränner solen hela din kropp genom sin låga ställning och starka strålkraft, så att du blir nervös, dels får du gå ut på fastande mage, och bli kinkig, dels får du genom avbrott i sömnen ta igen skadan på förmiddagen och därigenom förstöra en arbetsdag. Den tidiga uppstigningen för den ovane medför mera olust än lust och det åsyftade nöjet uteblir vanligen. 
<sec/>
Nej, när sommarsolen lutar till nedgång vid femtiden och du med rent samvete efter en väl använd arbetsdag vill ha en liten aftonförnöjelse, så gå ensam upp till logen eller lagårn och samla metmask under brädlapparna. Gå sedan ensam med dina grejor i båt; helst en lätt, flatbottnad eka, försedd med ett håll, det är uttytt, en vertikal avplankning midskepps med tapp i botten, varigenom vatten kan insläppas. Medför icke rökverk gärna, utan tag en bit tuggtobak i munnen, och var försedd med en kniv. Metspöets yttre gör föga till saken, men ett långt bambuspö utan mekanik ökar nöjet otroligt, emedan den minsta abborrpinne ger illusion av att väga minst ett par skålpund. Tag så en dragg eller en stor sten och fäst den på en ända i fören; se noga efter att årorna ligga gott i hällor så att de icke ramla i sjön; förvissa dig om att inga passagerare medfölja, och stick så ut! att uppsöka bytet. 
<sec/>
Som denna bok är upprättad för Stockholms horisont och särskilt skärgården, och nu i all synnerhet för abborren, så gälla mina råd endast vad de gälla. 
<sec/>
Uppsök till en början en brant stenig strand, på den grund att abborren älskar djupt och rent vatten. Djupt – det kan du se på hans djupgröna starka färger med dess svarta vattringar, fullständigt fotograferande det mörkgröna rörliga elementet med dess små böljor – vilka färger kunna jämföras med den silverglänsande löjans och den ljusa mörtens som leva på grunt vatten eller i ytan. 
<sec/>
Låt nu båten få lä i en liten vik utan buller och bång; sätt mask på kroken och var därvid inte blödig, ty maskens nervsystem står så lågt att hans smärta icke får antagas vara lika med din i fall som detta, och hans omkring 150 ringar kunna strängt taget betraktas som lika många individer. Och går han av på mitten så kan du trösta dig med att det kan bli två djur i stället för ett. 
<sec/>
Tag en lång hängmask och pröva djupet på till exempel en famn. Nappar det straxt, så blir du liggande och kan kasta draggen i land. Skall fisken användas samma afton eller dagen därpå, så stick honom med kniven i första halskotan, då han dör ögonblickligen och blir god. Vill du sumpa honom, så lägg honom i hållet. Men var aldrig onödigt grym och låt honom ligga och pinas till döds, om icke av altruistiska hänsyn så av de egoistiska att han blir dålig. 
<sec/>
Nappar det däremot icke på de fem första minuterna, så lägg djupare och försök på nytt. Får du intet ändå, så vänta inte, utan driv med vinden eller strömmen, och flytta plats tills det nappar. Har det tagit en längre stund, och det börjar tryta, så driv eller ro vidare, undan för undan, och du kan nästan vara säker om att få fisk. 
<sec/>
Det givs tider om sommaren då abborren icke går på nät, då är det gott att ha spö, och jag har regelbundet varje afton tagit ett halvt pund abborrar under den tid då fiskarena satte sjuttio nät, utan att få ett liv. Vill du så när fisket är slut, och det slutar vanligen med solnedgången, vara barmhärtig, så kasta ut de överblivna maskarna på landbacken, ty de pinas mera i bleckdosan än på kroken, och de bliva snart otjänliga till fiske när de ligga oppe. 
<sec/>
Bor man länge på samma trakt och anställer iakttagelser, skall man snart samla rön så att man vet ungefär var abborren går vid den vinden och det vädret, den strömmen och den tiden. Detta är olika för olika trakter och man kan icke ge några regler. Det gives till och med uppe i insjöar helt andra metoder, och abborren biter på somliga ställen icke på metmask, utan på helt andra beten, och metar man då med konstgjord fisk i stim eller med drag, får man ha ett sortiment beten att välja på. Varav synes att mete med spö icke behöver vara så idiotiskt som det bedrives av somliga mindre gott begåvade individer, och att det högre spöfisket med flugor utvecklat sig rent av till en vetenskap, därom kunna stora bruna engelska clothböcker bära vittne! Abborrfisket med spö har däremot icke nått någon högre utveckling hos oss, men den ivriga amatören kunde ju försöka med att lägga an på fiskens luktsinne genom att dränka masken i petroleum, kamfer, brännvin eller andra starkt luktande saker, vilka anbefallas i äldre fiskeböcker. Även kunde gamla metoder med mäskning dagen förut på fiskplatsen anbefallas till påseende, och för mera stationära sommargäster skulle icke vara olämpligt att bereda lekplatser i blåsiga uddar och vikar genom att nedsänka ett parti tallris som ger skydd för rommen, och omkring vilken plats de äldre sedan gärna uppehålla sig. 
<sec/>
Till mete skulle jag även vilja hänföra slantning och fiske med stångkrok, båda två populära metoder för att fånga gäddan, ehuru det fordras fiskrätt eller ägarens tillstånd. 
<sec/>
Att slanta tillgår såsom bekant så att en person står i aktern på en backande båt och doppar en på krok fästad mört ner i vassbänkarne. Så snart det nappar rycker man reven ur yglan i stångens ända och sedan återstår inhalningen. 
<sec/>
Detta fiske är ganska givande, men som därtill fordras två personer är det redan förenat med de vanliga vådorna: matkorgen, konjaksflaskan, cigarrfodralet och meningsbytena. Ingenting är så oförenligt med ett sunt fiske som att vara flera än en i båten, såvida nämligen icke sällskapet är minderårigt och står under husagan eller tjänstehjonsstadgan, och saknar utpräglade åsikter i fiskeriet och sjömansyrket. 
<sec/>
Är man däremot två vänner går det alltid illa, antingen med fisket eller vänskapen och är man flera än två, uppstår ofelbart partigrupperingar såsom vid segling, där den sakkunnige minoriteten oftast får utstå det gränslösaste förtryck. 
<sec/>
Med sorgliga erfarenheter om slantning i sällskap, vill jag icke uppehålla mig vid denna art av fiske utan övergår till det mera intressanta stångkroksfisket, vilket redan står på gränsen av verkligt storfiske. 
<sec/>
Varhelst en vassvik gives, kan man nästan vara säker om att fiska gädda vår och höst. Till den ändan sticker man alstörar i botten och i själva vasskanten såvida icke man föredrager att göra uthuggningar ini vassen. Störarne skola vara tillräckligt långa och så stadigt nerslagna att de kunna tjäna såsom förtöjning åt ekan; vidare stå så snett att betet icke går och snärjer sig. 
<sec/>
Vid stångens ända fastgöres nu reven som är av kalibern småtärna kallad, och i alklykan lägges den hoprullade delen av reven som hålles kvar genom att skära in den fria delen av snöret, något som måste ses och icke kan beskrivas utan illustration, knappt med. 
<sec/>
Betet består av medelstor mört eller sarv, av vilken man hugger av stjärten. Mässingstafsen trädes in genom munnen och kommer då ut genom analöppningen, varpå den knytes vid reven; och nu släppes i vattnet så att fisken står en fot från botten. Är man bekväm av sig och icke vill stå opp om morgonen tidigt, så metar man sina mörtar om aftonen och betar på om samma afton i behaglig tid. Då kan man vittja i morgonstunden och beta på igen de lediga. Eljes kan man göra en titt då och då när man behagar, på sina störar. 
<sec/>
Vid vittjningen behöver man håv och får gå försiktigt ändå till väga att icke gäddan rycker sig lös i sista ögonblicket, vilket icke är ovanligt. 
<sec/>
Har man många krokar ute och vill fördriva hela sommardagen i sol och luft, så är arbetet tillräckligt tidsödande, emedan de lediga stunderna mellan nappen åtgå till att meta mört och ro fångsten till sump. Med ett dussin krok, har jag på en dag sålunda fångat in sexton medelstora gäddor. 
<sec/>
Någon idiotisering kan här svårligen komma ifråga, då man ju icke sitter och stirrar på revarna, utan kan gå hem och lägga sig medan det nappar. 
<sec/>
Små överraskningar erbjudas även ibland vid detta fiske, i det måsar, tärnor, till och med unga och dumma änder gå stad och nosa sig fast på den blänkande mörten vilken är mera synlig än andra, därför att han lägger bredsidan till då han skall boxera reven efter sig. 
<sec/>
En tid mitt på sommaren har gäddan svallkött i munnen och tar icke på stångkrok. Då är tiden inne för dem som vilja skriva roligheter om meta och inte få något! 
<sec/>
Andra tider är gäddan så glupsk att han tar vad som helst, och då har jag på abborrspö och metmask fått två stekgäddor utan att ha begärt dem! 
<sec/>
Ultimatum: om du vill ha fisk, så sök opp honom, och sök inte få abborre i vassbänkar och icke gädda på stengrund; kommer icke du till fisken så kommer inte han till dig, allraminst till ångbåtsbryggor, som han avskyr! 
<chapter/>
<chaptername>Jaktminnen</chaptername>

<chaptername>Jaktminnen.</chaptername>

<sec/>
Att jaga är ett ädelt och manligt nöje som dock kommit i vanrykte på sistone då dåliga nerver blivit ett slags adelstecken, som var man kan anlägga, om han icke är alltför blodfull. Ett ädelt nöje, så länge det bedrives lojalt med lämnande av full frihet åt fienden att försvara sig eller fly; och den fiende som är utrustad med fågelns vingar eller harens långa ben, den är min själ icke värnlös. Ett manligt nöje, därför att det har varit och är ännu mannens skyldighet att kunna döda och se blod när det behövs, för att icke bli dödad själv med de sina han har under sitt försvar. Obehaget för ett känsligt sinne ligger dock i att skadskjutning kan vålla onödigt lidande, men därvid måste man trösta sig med att djurens nerver icke äro så ömtåliga som våra och att deras sår helas lätt och utan läkarhjälp. 
<sec/>
Mina äldsta jägarbragder äro nu trettio år gamla och föreföllo i den goda tiden då man kunde ostraffad jaga kramsfågel inom fastighet på Norrtullsgatan och genom relationer med intendenten i Bellevue begagna denna kungliga park till jakt. Då gick det löst på domherrar, sidensvansar och snöskator, vilka om vintertiden då rönnbären överflödade voro mycket feta och utgjorde en läcker mellanrätt. 
<sec/>
Vapnen utgjordes mestadels av kasserade kadettgevär vilka laddades med mycket krut som tändes av knallhatt märkt med de bekanta S. B., vilket Skulle Betyda att bössan Sköt Bra sedan man glömt franska firmans Sellier et Bellot’s gamla fabriksmärke. 
<sec/>
Senare som gymnasist och informator kom jag med på verklig jakt. Det gällde då hare för stövare; och skogvaktaren anförde själv drevet. Det var på eftermiddagen hundarna släpptes på, och jag posterades vid ett öppet stående hagled. Jag begärde förgäves några inledande upplysningar om harens levnadssätt, sedvanor, och särskilt huru han förhöll sig vid harjakt. Skogvaktaren avspisade mig med den uttryckliga ordern att stå stilla där jag stod, och bränna på när jag såg djuret komma. Snart hördes skallet gå runt i skogen, och jag förstod att hundarna fått opp. Men därpå avlägsnade sig de glada ljuden och upphörde. Jag stod där ensam och som jag var fritänkare började jag reflektera över det hemlighetsfulla i detta tillvägagående. Hur, frågade jag mig, skall haren kunna veta att jag står här och passar honom med en laddad bössa; och om han icke vet det, vilken förfärlig otur (för honom!) om han just skulle passera det här grindhålet där döden står på lur. 
<sec/>
En halvtimme åtgick väl under enformig tystnad och åtskilliga fria tankar rörande sig omkring skogvaktarens intelligens. Trött satte jag mig på en stubbe och rökte tobak en halv timme. Tystnaden avbröts därpå då och då av ett hundskall som tycktes komma från grannsocken och jag blev led på alltsammans övertygad om att ett fel blivit begånget i de taktiska rörelserna. 
<sec/>
Efter ytterligare tre timmar, varunder jag deducerat fram en teori för harjakt, gående ut på att jägaren väl rätteligen borde följa hundskallet för att anträffa fienden, skymtar det plötsligen något grått ini hagen som jag icke bestämt kunde avgöra om det var haren eller något annat förrän det var försvunnet. För säkerhetens skull lyftade jag bössan färdig att bränna på, då hundarne jagade förbi som vilda jakten. Två timmar senare anlände skogvaktaren och var arg. 
<sec/>
– Såg inte herrn haren? frågade han. 
<sec/>
– Jo, jag tyckte jag såg något grått här i enbuskarne! 
<sec/>
– Varför sköt herrn då inte för t– d– ! 
<sec/>
Jag ville inte säga att jag tyckte haren sprang för fort för att man skulle hinna släcka en tobakspipa, utan ville nu fastän sent inhämta några upplysningar. 
<sec/>
– Hur f– kunde Lund veta att haren skulle komma just här? sporde jag. 
<sec/>
Därpå fick jag inte något svar, varför jag avsvor all harjakt såsom tråkig, idiotisk och i synnerhet genom det stillasittande levnadssättet vid grindhål i sex timmar alldeles stridande mot mina begrepp om det rörliga friska jaktlivet i skogen. Och jag återvände till ekorrarne, vilkas skinn voro lämpliga att hänga klockor på, och därför passade utmärkt som troféer på kammarväggen. 
<sec/>
Två år senare blev jag tagen ut från Uppsala på en släda för att två dagar före julafton hålla en kamrat sällskap hos sin far som var förvaltare på västmanländska gränsen, men bodde i Roslagen, varav jag tyckte mig erhålla garantier för att kunna komma hem till julafton. 
<sec/>
Vi åkte mycket länge norrut, över ohyggliga slätter med ohyfsade järnverksarbetare, vilka med sina gösar och kolryssar upptogo allmänna vägen och förlustade sig med att välta vår släda så ofta de kunde. Ankomna till ort och ställe så långt bort att man icke såg by eller stuga, där granskogen stod ändlös, svart och nersnöad vit, och sedan kortlek och brädspel dödat aftonen och lämnat någon tomhet efter sig, föreslogs harjakt till följande morgon. 
<sec/>
Nu syntes ögonblicket vara inne att jag skulle få inblicka i den hemlighetsfulla harjaktens vetenskap, och efter att ha hört en volym haranekdoter trodde jag mig vara djurets naturalhistoria på spåren. Det hade jag nu fått klart att haren stelnat i den oförståndiga vanan att springa i en krets och därför alltid hans närvaro kunde påräknas, förr eller senare, på den plats där han först drivits upp. Så att jag nu insåg att skogvaktar Lund icke varit så dum som jag trott. 
<sec/>
Morgonen var strålande med aderton graders köld och alnsdjup snö i skogen. Spår syntes korsa i alla riktningar och jag kunde snart skilja hund- och harspår. Därpå ställdes jag på en skogglänta och sades farväl med anhållan att jag passade opp och klämde till när det psykologiska ögonblicket var inne. 
<sec/>
Så stod jag ensam i djupa skogen och beundrade rimfrostens strålglans i det rosenröda solskenet. Men det blev kallt om fötterna och tiden gick ytterligt långsamt. Solen gjorde sin låga rundel på himmelen, skall och rop hördes närma sig och fjärma sig och så blev det tyst i sex timmar – jag skriver sex för säkerhetens skull – ty så många förefalla de mig nu! 
<sec/>
Jag tänkte gå hem och preparera en skur ovett åt jägarne, men jag hittade inte hem, och så skämdes jag. 
<sec/>
Vid middagstiden hörde jag tripp på skarsnön, vände mig om och såg offret komma! Nu din d– ska jag hämnas, tänkte jag, och för att påskynda dödskampen gick jag i vredesmod mot fienden, vilken i samma ögonblick var försvunnen. 
<sec/>
Två timmar senare – jag sätter två på måfå – uppenbarade sig min vän mellan granbuskarne. Jag var så ond att jag ville hälsa honom med en hagelsvärm, men han var ändå ondare. 
<sec/>
– Varför sköt du inte, din dumma hund! 
<sec/>
– Därför – att han sprang sin väg! 
<sec/>
– Ja men du stod inte stilla din – – ! 
<sec/>
Idel hemligheter! Stå stilla! Ja, men jag skulle väl gå på honom och inte vänta att han kom på mig! 
<sec/>
Ordväxlingen gav icke tid till gåtans lösning och jag blev snart allena igen stum av ursinne. 
<sec/>
Solen sjönk, och skuggorna började breda sig, skogen och tystnaden, mörkret och kölden hotade mitt liv. Hundarna hade tystnat, mänskorna hördes icke mer. Nu lämnade jag min post, hojtade, sköt, men utan att få svar. Och så började den märkvärdiga cirkelgången såsom seglarens i dimma – eller såsom harens. Jag gick och kom igen! till samma plats! 
<sec/>
Naturen kan vara mycket älskvärd, men när den uppträder hotande livsfarlig, känslolös, då är den ryslig. Och i dessa stunder kände jag den fasa som efter naturguden Pan har fått namnet panik. Här skulle jag sannolikt frysa ihjäl i mörkret, trött och hungrig! sedan kamraterna troligen gått hem, i förtröstan på att jag gått före. 
<sec/>
Fruktan dövade omdömesförmågan så att jag icke kunde göra en så enkel slutledning som att de måste ut igen och söka mig, med bössor och bloss, när de icke funnit mig hemma, och att jag således endast hade ett par timmars mörk arrest att utstå! 
<sec/>
Att jag kom ifrån affären med livet har läsaren troligen redan erfarit på ett eller annat sätt, och det gick mycket prosaiskt till, i det jag ett, tu, tre fick ett hagel ovett från en enbuske där vännen ännu posterade och icke velat svara på mina indiantjut för att ej skrämma haren. Sedan den stunden har jag hållit mina dyra kötteder att aldrig lyfta hand mot en leporid, och att aldrig låta narra mig att stå på harjakt. 
<sec/>
Snopna och osams gingo vi hem utan att ha fått något och jag upphörde så småningom tro på möjligheten att skjuta hare; jag kunde aldrig förstå varifrån källarmästarns harar kommo, och jag sårade dödligt en berömd jägare när jag fullständigt fri från svek frågade om han skjutit någon hare. 
<sec/>
Länge grubblade jag över harproblemet och särskilt över tesen: varför han skulle hålla ner på mig och inte jag på honom. Först tjugo år senare fann jag den äntliga lösningen. Jag gick nämligen en sommardag i bokskog i kantonen Aargau och promenerade i en lång allé. I slutet av densamma såg jag en stor hare komma rännande emot mig. Jag stannade alldeles orörlig och mycket nyfiken. Haren sprang, skuttade och satte sig utan att ändra riktningen; kom ner mot mig, tre alnar inpå mig, då han varligt böjde undan såsom för ett träd eller annat hinder och fortsatte lugnt sin väg bakom mig! 
<sec/>
Pang! Haren är ett nattdjur, som även är i rörelse om dagen! Kan icke urskilja föremåls form och färg, endast rörelser! Det var därför, jag skulle stå stilla! Därför! 
<sec/>
Sedan prövade jag satsens hållbarhet, och så fort jag rörde en lem, stack djuret av åt sidan. Blev jag orörlig, kunde jag bli åskådare till harlekar på mycket nära håll! 
<sec/>
Alltså stå stilla, om också mitt i solskenet, och mitt på vägen! Om du vill döda hare! Och han ska komma till dig som berget, jag vet icke vilket, kom till Mahomet, jag vet icke när! 
<sec/>
Emellertid har jag efter den betan varit intagen av en bestämd motvilja mot all ordnad jakt, men däremot ofta med bössan strövat fritt i skogen och seglat på sjön utan att åtrå den falska äran att få något. Detta har frihetens och slumpens förenade behag, och ett och annat smått har därvid råkat lägga sig för bösspipan som fästat minnet vid vackra landskapsbilder livade av småscener ur djurvärlden. 
<sec/>
En augustimorgon går jag med nya bössan över hagledet lockad av fiskgjusens skrik. Jag vet intet så intagande och på samma gång så äkta svenskt, kanske det enda svenska, som hagen. Ordet kan icke korrekt översättas på levande språk, emedan begreppet saknas. Åkern, ängen och skogen bära tråkiga spår av mänskohanden, men hagen är en vildling, en bastard av skogen och ängen. Den är för stenig att bli storskog och för stenig att bli åker och äng. Dess träd hålla sig på den knappa kosten halvstammiga, och därför trivas björkar, ekar och hassel, som älska ljuset. Löv- och barrträd stå här blandade, huller om buller, var de kunna sticka sig upp ur stenhögarna och utan den oumbärliga enbusken som skyddar trädplantorna för den betande boskapen, skulle här intet växa. 
<sec/>
Här en stenhäll med vitmossa, ljung och lingon; här en liten sumpig dalsänka med marbjörkar, pilar och alar, som erbjuder en behaglig lekplats för grodor, ormar, och kanske en morkulla eller årta; här några kvadratalnar av en kort snaggig gräsmatta som buktar sig över stenarna; här ett granbestånd med blåbärsris inunder; här en solig sluttning under ekar med trästubbar och smultron, epilobium och potentillor; här uppe en liten myr med kringflutna kullar av lever- och björnmossa, pors och hjortron; och här nere vid havsstranden – det är alltid skärgård förstås – alar, som luta sig ut över vattnet. 
<sec/>
Det är min hage, vars ohyfsade skönhet tilltalat mig mest av allt vad jag sett i naturväg, och i den har fiskgjusen byggt sitt bo. För att ha fri utsikt över jaktreviret, har han valt den mörkna toppen av högsta eken, och där har han år från år reparerat sitt rede med bangar, och torrt ris, så att det blivit stort som ett storkbo. I trädets nedre våningar synas hackspettarna fordom hava huserat och deras gluggar sitta ännu kvar. En eljes rädd skogsduva har intagit ett övergivet hackspettsbo och tyckes åtnjuta skydd av fiskrövaren uppe i vindskammaren. 
<sec/>
Nu i slutet av augusti äro gjusens tre ungar flygfärdiga och hava just sina morgonövningar med föräldrarna uppe i rymden ovanför boet. Under eken ser det ut som en huvudskalleplats av under åratal hopade fiskskelett. 
<sec/>
Fiskgjusen är en skön rovfågel, gråbrunt vattrad ovantill och ljus, nästan vit på bröstet. Han kan segla som en örn, dyka som en mås och jag har sett honom uppe i luften tumla på ryggen och med klorna huta åt ovanifrån anfallande kråkor. Han påstås även vara hypnotisör och kunna fascinera gäddor på ljus dybotten genom att kasta sin dallrande vingskugga ner på offren som bli förvillade och nyfikna försjunka i en farlig tankspriddhet vilken ofta blir orsak till deras bane. Sagan om fiskgjusskelett fastvuxna i bålstora gäddor som infångats har väl någon grund, men ögonvittnen finnas ej och det kan väl hända att det är en enastående kuriositetshistoria mångdubblad genom lokaliseringar och bearbetningar. 
<sec/>
Emellertid, och likmätigt min rätt som jägare ställde jag mig så lömskt som möjligt under ett träd så att jag icke kunde ses i fågelperspektiv av fienden i luften, men däremot hålla bössan och boet i en rät linje. Ungfåglarna syntes trötta och sänkte sig mot boet, men föräldrarne som ägde ojämförligt mera utvecklat förstånd satte till att skria sitt oproportionerligt svaga pip! pip! pip! Ungdomen som endast trodde på vad den såg och betvivlade vad den icke såg, fällde på boets kant och anställde med övermodigt flaxande komiska storkkvadriljer, denna gång icke anande att de dansade på en vulkan. Och i nästa ögonblick raglade den ena och föll med brak genom de mörkna grenarna och kvistarne ner i marken där han låg död. Kamraten som blev mera förvånad än skrämd, stannade uppe på boet så lång stund jag behövde att lägga in en ny patron och fyra på. Ett nytt brak och i hasselbuskarna hängde den som en fläkt kejsarörn med utslagna vingar av en två alnars bredd. Det var en grann syn! Rovfågelns ljusa bröstfjädrar besprutade med blod, de starka klorna gripande efter stöd, och de gula ögonen betraktande mig med fruktan och hat. Vad han måtte hata mig, tänkte jag, och skulle döda honom med en upptagen gren. Men då vaknade hans självkänsla och vi måste i handgemäng ur vilket jag naturligtvis utgick segrande. 
<sec/>
Som det viktigaste momentet i jakten ligger i att komma hem och skryta med att man fått något, så underlät jag icke att utställa bytena till infödingarnes beskådande varvid jag erhöll lovord för att jag befriat ön från två blivande tjuvfiskare, varvid avunden dock icke kunde dölja sig utan bössan måste ha sin stora andel i berömmet. Det var lyckoskott förstås, efter som det var en ny bössa som aldrig blivit provskjuten, och mera sådana elakheter som yrkesjägare äro så händiga med. 
<sec/>
Lika obehaglig som harjakt är även ejderjakten när den bedrives ordentligt. Fågeln som på våren sträcker norrut från sydligare trakter, slår ner i stora massor i yttre Skärgården att vila och fiska. En liten del stannar och bygger bo, största delen sträcka vidare norrut. Det är under denna sträckt som han av skärkarlarne skjutes för bulvan, eller vette som den kallas. Huru många timmar man behöver ligga i skjutkojan (skåren) innan fåglarne komma framför bösspipans mynning, har jag aldrig brytt mig om att utröna, men det måtte vara bra länge, ty jag såg alltid ejderskyttarne ta mat och sängkläder med sig. 
<sec/>
Trogen mina gamla jaktreglor att hellre uppsöka bytet än invänta det, och angelägen att få kunna tala om att jag skjutit ejder, lät jag en afton, efter en på den oförgätliga Biskopsön tillbragt dag, båtskarlen hissa på för att segla oss ut en tripp på öppna havet. Vi hade en skarpseglande halvdäckad slup med två ofantliga galärsegel, och aftonvinden blåste från land, frisk kultje, och solen sken livligt på Östersjöns djupgröna vatten. Vi släppte snart landkänning och lämnade de sista stenarne på det sista revet, då utkiken annonserade ejderkull förut. Fälttågsplanen utkastades på ett ögonblick, bössorna gjordes klara; två man ansattes till manövern och skyttarna ställdes på sina poster. Det blev livligt ombord och vi susade fram med känslor som man skulle tro sig om vid bevistandet av ett sjöslag. 
<sec/>
Kullen bestod av honan med tre ungar, och den underkunnige skärkarlen uppmanade sällskapet att utdela mellan sig det oskjutna rovet, och så ge fyr på en gång, men sikta rätt, eljes skulle åden dyka och då vore det icke gott att nappas med den. 
<sec/>
Snart får fågeln syn på oss och håller undan med snabb simning. Men vi ha skarp fart och börja vinna på fienden, som snart visar tecken till trötthet. 
<sec/>
Manöverns kärnpunkt bestod i att ta fåglarna om bagbord, lossa en bredsida och därpå vända genom vinden för att sedan anställa förföljelsen med kryssning. 
<sec/>
Nu hade vi fåglarna kranbalkvis i lä på en halv kabellängd, då den gamla lyfter och börjar flyga i kretsar omkring de icke flygfärdiga ungarna på vilka vi nu hålla ner med styvhalade skot. När vi så ha dem i håll, fäller åden vid deras sida, för att bistå dem. Det är mycket vackert gjort, men i krig som i krig, och vår seger synes dessutom mera oavgjord än i början, så att stridslustan borttager alla ädlare känslor. Här måste vändas, fallas och lovas, och slutet på den ganska invecklade och med skryt sagt fina sjömanövern blir en generalsalva som dödar två ungar. 
<sec/>
Nu kommer det mera spännande i slaget. Sedan de döda blivit uppsamlade riktas anfallet mot de flyende som börjat dyka. Här kräves nu skärkarlens hela skarpsinnighet och erfarenhet för att beräkna var slupen skall ligga när dykarne stiga upp, och det blir en ny retelse påminnande om hasardspelets att gissa ut fläcken där uppståndelsen skall äga rum. Men lyckan är bevågen och med tillgripande av olagliga kovändningar överlistas den gamla fienden snart och ökar de dödas antal. 
<sec/>
Tyvärr friskade nu brisen och sjöarne blevo så höga att bössorna började skjuta galet. Vi måste därför lämna den enda unge överlevande åt sitt öde, till de mera lättrördes sorg; och snart sutto vi vid potatisgrytan inne i sjöboden på det sista skoglösa skäret. 
<sec/>
En sommarnatt ute i havsbandet är något av det mest hänförande man kan uppleva. Solen har ju gått ner och man ser jordsegmentets blygrå rundskugga på östra himlavalvet, begränsat ovantill av en rosaröd rand, övergående i violett och gult att slutligen mötas med luftens stålblå, kalla skynke i vilket man bokstavligen ser mörkret falla som ett fint askregn. Landvinden är ljum och river opp sjöarne, som stå så skarpt mörkgrönt som oljefärg, och man får den vanliga synvillan om aftonen att horisonten tyckes rycka närmare, så nära att man ser sjöarnes hoppande rörelser i gränsstrecket mellan luft och vatten, ja man tror sig kunna räkna dem så nära förefalla de vara inom den runda synkrets vars diameter man skulle vilja anslå till en knapp fjärdingsväg. Böljorna arbeta med dån mot klippor och rev, vinden susar i den höga ljungen, kråkor och korpar draga i skaror inåt inre skärgården att söka nattkvist. 
<sec/>
En brigg smyger spöklik fram i horisonten, fyrarna blinka, och månskäran stiger kopparröd ur den svarta vattenrundeln. 
<sec/>
Detta är stort och skönt, och när man tänker att bakom denna skumma luftvägg i öster ligger en världsdel vars ena strand badas av vår sjö och vars andra strand sköljes av Stilla Oceanen och Gula havet, tycker man sig liten. 
<sec/>
Skada blott att lugnet i natten så obehagligt störes av mygg, att man måste sova ute. Insvept i min filt somnar jag på den varma berghällen nere vid stranden, liggande ett kvarter högre än havets nivå. Och när jag vaknar om morgonen och slår upp ögonen sitter guldsolen med övre halvan över vattenytan och skiner mig i ansiktet, och när jag sträcker ut handen för att morna mig, doppar jag den i havet! 
<sec/>
Vilket skönt uppvaknande på en Nirvananatt utan drömmar! 
<chapter/>
<chaptername>DjurensOchVäxternasFörstånd</chaptername>

<chaptername>Djurens och växternas förstånd.</chaptername>

<sec/>
Villfarelsen att djurens instinkt skulle vara något helt annat, ofritt, orörligt, i jämförelse med människans omdömesförmåga, har i vårt, naturvetenskapens, tidevarv blivit mycket skingrad. Iakttagare hade märkt bland annat att bien som fördes in i det heta Australien, där vaxet smälte och blommor funnos ute hela året, efter ett par års förlopp upphörde att samla honing, alltså voro skickliga att verkställa ett resonemang så här ungefär: här blir ingen vinter, alltså behövs ingen honing samlas. 
<sec/>
Men med upptäckten att människan också var ett djur och endast ägde djurens själsförmögenheter i högre grad utvecklade, följde ett förhastat överskattande av djurens intelligens, och den okorrekta slutledningen: »mänskan och djuren äro lika i alla fall efter som de likna varann i några» tog en obehaglig utbredning. Man fick läsa bildade mäns böcker i vilka till exempel hunden sattes bredvid eller över människan. 
<sec/>
När jag första gången mötte Skandinaviens största skalbagge Ekoxen på en gångstig, stannade jag glad över att få göra den ovanliga bekantskapen, och då högst-densamme icke visade några tecken till fruktan, kunde jag ostörd betrakta honom och han mig. För att utröna styrkan av hans utvecklade överkäkar, stack jag käppen åt fienden. I stället för att fly, som skulle varit mera intelligent än illa fäkta mot en överlägsen, sätter sig den lilla stackarn på bakdelen och biter i doppskon. Detta tecken på bristande omdömesförmåga bragte mig att tvivla på den berömda urskiljningen hos en så pass högt stående djurart som Ekoxen, och jag var då intagen av en äldre fördom som tillskrev skalbaggen Knäpparen (Elater), spindlar, och några andra, förmågan att hyckla den döde för att lura sig ifrån fienden. Den som tagit en knäppare i handen har sett huru denna skalbagge söker komma på rygg och drar in sina sex ben som om han vore slut. Men mitt under det segraren betraktar hycklaren, knäpper denne opp en liten fjädermekanik som griper mellan bröst och mage, och kastar sig därmed några alnar bort. Det där kan vara listigt nog när han skall dupera en mullvad eller en fågel, ehuru jag skulle i hans ställe hellre tillgripa vingarna, men att söka komma ur mänskohänder med ett sådant spratt synes mindre välbetänkt. Det var därför med oförställd glädje jag nyligen läste en avslöjning av knäpparen, vilken numera uppges icke äga förmågan av att simulera död, utan bestämt påstås bli förlamad av fruktan och verkligen ligga skendöd. Alldeles såsom hönan, vilken ända sedan Athanasius Kircherus’ tid, troddes inbillad att kritstrecket på näbben var ett band som höll henne fast. Experimentet som förnyats i våra dagar av mera otrogna andar, har lagt i dagen att hönan även blir kvarliggande utan kritstrecket, alltså antages vara förlamad av fruktan. 
<sec/>
Å ena sidan alltså en överskattning och å andra en underskattning, så att knäpparen icke kan tilldömas förmågan av förställning och hönan icke får antagas vara så lättlurad. 
<sec/>
Djurens tänkande förmåga måste alltefter djurets utvecklingsgrad skattas tämligen försiktigt. Och om jag å andra sidan ville tillmäta växterna litet mera förstånd än man vill vara med på, är jag däremot frestad vilja reducera litet av djurens. 
<sec/>
Under flera års sysslande med gurkdrivning under glas undrade jag alltid vad plantan skulle med sina klängen då den kröp efter marken och höll sig i lä för vindarna. För att utröna detta och annat mera satte jag en gurkkärna i en sex-tums kruka och försåg växten med ett spaljé när den började stiga. Hanblommorna kommo i sex bladveck och gurkan blev en prydnad för fönstret med sitt saftigt gröna lövverk och sina stora guldgula blommor. I sjunde bladvecket bröt nu en honblomma fram och mitt emot den ett klänge, tydligen sålunda för att bära upp frukten, det var klart, och jag hade förr på vinrankan sett klänget endast bryta ut i den led där en klase kom eller skolat komma, men felslog. Och klänget är ett förkrympt blad vars medelnerv ensam förblivit i växtlighet. Och hos en bonde i Bayern hade jag sett gurkorna på fritt land söka vinbärsbuskarne, där de klängde opp och satte frukt. Även erinrade jag mig ha observerat en hundrova i vilt tillstånd i Schweiz huru den rände efter hagtornsbuskarne. Odlaren har tydligen sökt hålla gurkväxten nere på marken för att få jordvärmen till godo, och det synes tydligt att gurkan vill sätta sin frukt över marken, då trädgårdsmästaren känner sig manad med tegelskärv och dylikt skydda frukten för förruttnelse. 
<sec/>
Nå, mitt klänge växte rätt ut några dagar, förblev rakt och liksom letade efter stödet, ty den hade att välja på den lodräta käppen och det vågräta rået. Den tycktes vänta få se var gurkan skulle förlägga tyngdpunkten. Och om jag icke vågar tilldöma klänget frivillig rörelse de gånger jag märkte det röra sig efter vattning och resa sig upp, vilket endast kunde bero på hygroskopiska förhållanden (i analogi med kornborstets på bondbarometern), så vill jag ändå tro att ett slags avsikt, omedveten kanske, låg därinne, då det slog fast på vänstra rået samtidigt med att gurkan bröt fram på motsatta sidan, alltså tog stödet på lämpligaste stället. Nu bruka gurkfrukterna på marken ränna fram i en långsträckt smal ormlik maskin. Men min gurka tycktes ha en aning om att den spensliga stammen ej skulle kunna bära på sitt smala skaft en fotlång slanggurka, till vilken varietet den hörde. Och nu växer den, med tillhjälp av gödselvatten, men i stället för att enligt tyngdlagarne näringsvätskorna skulle hålla sig i nedra ändan (såsom på päronet), samlade sig all näring i den övra delen, och skaftet stärkte sig själv, blev ovanligt tjockt, varjämte hela frukten höll sig mera rund än avlång, tills den mognade och skars ner. Klänget, numera obehövligt, vissnade på några dagar. 
<sec/>
Ligger det icke omdöme och slutledning i allt detta, även om vi måste erkänna att växten icke är en individ utan en kolonivarelse såsom korallen? 
<sec/>
Att klängväxter icke slaviskt följa bestämda en gång för alla orubbliga tvångslagar, känner man av vindornas anpassningsförmåga efter förhållandena. Vindan vrider sig alltid åt vänster omkring sitt stöd, och rullar man opp henne, går hon fortfarande åt vänster. Men sakna två vindor stöd, så vira de sig om varandra, och då går den ena åt höger, tvärtemot sin »natur». Det är ju närapå fritt tänkande, reflexion eller hur? 
<sec/>
När jag nu med ett djärvt språng går över till djuren igen och kastar mig direkt in på det såsom klokast ansedda eller hunden, kan jag icke undgå att allraförst orda något om den säregna mänskoart som kallas hundälskare. Måste därvid först avlägga min kyniska trosbekännelse och erkänna mig tillhöra de indifferenta med stark lutning åt hundhatet, ärvt eller förvärvt eller båda delarna. 
<sec/>
Efter allt vad jag kunnat summera ihop är den utpräglade hundälskaren, där han icke är jägare, fåraherde eller eljes kan ha något synligt gagn av sin racka, en liten despot, vilken alltid vill påminnas om sin överhöghet och få slavlydnad var annan timme om dagen. Och när han icke kunnat bland mänskor bestå kampen om ett stycke makt, köper han en hund, med vilken han snart identifierar sig själv, om av medfödd sympati eller förväxling. Och de rättigheter att ofreda sin nästa, som lagen förbjuder honom, överflyttar han på sin ställföreträdare. Själv får han icke inträda smutsig, våt och stinkande på ett offentligt matställe, men sin hund låter han lägga sig under en oskyldig medmänniskas bord. Och om nu denna hund råkar i ovänskap med en annan och de två anställa slagsmål mellan den oskyldiges stolsben anser ägaren det vara högst passande. Om nu den förfördelade gästen med en rörelse på foten vill försvara sina mänskliga rättigheter, skall den djurvänlige genast ställa sig på den brottsliges sida, kläda sig i djurkärlekens helighetskåpa och skymfa den förorättade. 
<sec/>
Har du så sett barn någon gång spatserande en gata eller landsväg framåt och det kommer en djurvän med en för detta varg, stor som en kalv och tänder som tretumsspik, märk då den ädle djurvännens goda leende när han ser de små barnen i dödsångest trycka sig skrikande upp mot husraden eller mot landsvägens träd, och när mannen med det stora hjärtat efteråt skämmer ut barnen för deras dumhet, som bestod i att mycket riktigt uppskatta den potentiella faran, då får du elaka tankar om den mannen. Det har jag fått! Jag har av sådana och andra dylika syner fått större fruktan för hundvänner än för hundar, och när jag ser en fanatisk hundvän skryta med sitt stora hjärta så frågar jag mig alltid: vad vill den mannen dölja? 
<sec/>
Emellertid det är denna misstänkta mänskogrupp som satt hundkulten i gång, och då det nu kan gå lika lätt att oförskyllt komma i gott som dåligt rykte, så har hunden av sina amanter fått sig tilldelade alla de högsta själsliga och kroppsliga färdigheter av vilka en del verkligen saknas, en annan del endast äges i lägre grad. Det finns sålunda folk som tro att hunden har en utmärkt syn, ehuru förhållandet är omvänt. Hunden är nämligen i vilt tillstånd ett nattdjur som gräver sig hålor i marken likasom räven. Sålunda hände mig att min husvärds hundar, vilka jag givit mat och behandlat som människor under loppet av tre månader, därför även lärde känna mig väl och fägnade mig när jag kom hem. Men när jag bara bytte om hatt, eller rock, var det slut med bekantskapen, och förr än de fått lukta på mig rusade de ursinnigt. Och jag såg samtidigt så begåvade djur som en pudel och en pinscher anfalla sin egen husbonde, som de icke kunde känna igen på tjugofem alnars avstånd. Jag tror därför att hundvännen smickrar sig då han tror hundens vänskap vara intimt personlig. Hundens husbonde ter sig sannolikt för hunden som en kontur av den och den färgtonen och som har den och den lukten. Varför hundar rusa mot tiggare och personer som bära något, torde kanske bero därav att det burna föremålet vanställer kroppens kontur, och icke därför att hunden tror att något är stulet. Jag blev nämligen alltid anfallen av mina matfriande vänner så snart jag bar överrocken på armen. 
<sec/>
Och när husbonden med rörelse blickar in i sin hunds kloka ögon för att läsa sympati och så många andra goda saker, är väl detta en skön villa, och med den beprisade troheten lär icke vara bättre beställt, än att en gårdvar som lämnas utan supé, lär kunna mutas av vilken tjuv som helst, varför också hundägare tillrådas icke låta sin hund gå och lägga sig hungrig. 
<sec/>
Hunden är en feg stackare. Möt honom ensam utanför sin herres gård, och han skall alltid väja, men så fort han är hemma, eller i sin herres eller annan hunds sällskap, då är han övermodig och grym. Han är i hög grad mörkrädd, och jag har sett en stor hund tjuta av skrämsel när man uppförde indiandansar framför honom. 
<sec/>
Somliga hundar väja för käppen, de flesta alltid när man kastar sten, ty det kunna inte de, och inför det oförklarliga i stenkastningens fysik hyser hunden vidskeplig vördnad. 
<sec/>
Hundar som bitas i husbondens närvaro äro nästan alltid hetsade och därför borde i sådana fall käppen dansa på den ansvariges rygg och icke på ansvaringens. 
<sec/>
Hörseln är tämligen god hos hunden, men icke utmärkt. Han hör på långt håll, men ej så långt som människan, och han kan icke bedöma avstånd, varför man också får höra bandhundar ge skall i timtal mot kamrater som nattetid skälla i en annan by, och slutligen fortfara att skälla på sitt eko. 
<sec/>
Luktsinnet är nu det starkast utvecklade. Dock får icke sägas att det är finare utvecklat än hos människan. Starkare kvantitativt därför att det förmedlar luktförnimmelser dem vi icke kunna uppfatta, men icke kvalitativt, då hundens näsa icke skyddar honom mot ohälsosamma ämnen, och enär vällukternas njutning torde vara honom obekant. Såsom ju då fågeln hör längre än människan, man icke får tänka sig ett finare öra än vårt, som kan uppfatta språkljud och musikaliska harmonier. 
<sec/>
Att därför anse hunden högre begåvad eller lika med människan därför att den förra kan vädra upp ett rapphöns eller sin husbonde, är ett bevis på lågt utvecklade omdömescentra. 
<sec/>
I städer där det finns polis, renhållning, brandkår och trottoarkanter, där är hunden en barbariets kvarleva och borde förbjudas som svinen. Den som vill ha sällskap har människor att umgås med, och den som står så lågt att han mera sympatiserar med djur, den skulle icke ha rösträtt i kommunala angelägenheter allra minst i hundfrågan. 
<sec/>
Räven nu är ett ganska listigt djur, men icke på långt när så begåvad som skalkaktiga jägare fått lov att göra honom, om jag nämligen har rätt att bedöma efter min rävbekantskap från denna sommar som gått. 
<sec/>
Min morgonpromenad gick genom bokskogen utmed hägnet som begränsade åkermarkerna. En morgon hörde jag det prassla i buskarna och strax därpå skuttade som jag tyckte en harända över den torvklädda stenmuren. Mig syntes visserligen harskinnet väl rött, men det fick nu vara detsamma efter som det var både kronojakt och förbjuden tid. 
<sec/>
Morgonen därefter på samma plats prasslade det ånyo, och nu såg jag räven själv med svansen indragen mellan bakbenen och härmande harens haltande skutt slinka över hägnet. Detta var ju ganska fiffigt. 
<sec/>
En vecka senare kom jag en annan väg, och genom barrskog; gångstigen mellan de unga furorna mynnade plötsligt ut på en liten nyplanterad glänta och där, på revolverhåll, mellan alnshöga granungar, gick räven och naskade efter råttor. Jag hade gått för långt fram att kunna rygga eller gömma mig och jag tvärstannade därför, mitt på fria marken, och mitt i solskenet för att observera. Räven tvärstannar, lyfter huvet och stirrar på mig. Jag höll mig fullkomligt orörlig och tittade på honom. Efter en minut ungefär varunder han betraktat mig nog, syntes han lugnad och fortsatte sin stilla undersökning av buskarna. Jag flyttade mig nu efter honom ett stort steg i sänder och blev efter varje rörelse fullkomligt stilla. Han tittade opp var gång, men lät narra sig och återgick till arbetet. På så sätt stod jag slutligen så nära honom, att jag med en sten ansåg mig kunna träffa honom. Blixtsnabbt böjde jag mig ner, blev sittande nerhukad tills jag hade stenen i hand, reste mig lika fort och stod redo att börja den originella rävjakten med stenkastning. Jag hann dock endast lyfta armen och kamraten var försvunnen. 
<sec/>
Hade jag råkat en blind räv och en döv? frågade jag mig, och när jag sedan frågade jägmästarn, uttalade han den åsikten att räven då hans päls intet värde har om sommaren, uppträder mycket oblygt, liksom om han skulle veta att han var fridlyst. Detta trodde jag icke utan föreslog försöksvis att räven under denna tid han hade ungar var hänsynslösare än eljes, men att hans oförsynta uppträdande inför mig icke berodde på djärvhet utan allenast på bristande syn- och hörselsinne. Mina meningar i denna riktning syntes bekräftas då jag senare stötte på djuret esomoftast och han lät mig komma ganska nära och aldrig stack av förrän jag rörde mig. 
<sec/>
Samtidigt gjorde jag samma rön med de skygga rådjuren, vilka jag kunde nalkas på gott bösshåll mitt på öppna landsvägen vid fullt solljus, endast jag icke rörde mig i det ögonblick djuren tittade upp. 
<sec/>
Av allt detta sammanlagt med iakttagelserna på hund och hare, vill jag tro att däggdjurens synsinne är mycket svagt. Sämre än fiskarnes efter deras villkor och mycket sämre än rovfågelns. Sir Lubbock den bekante engelske forskaren har visserligen observerat färgsinne hos bien, men detta kan möjligen vila på en förväxling. Ty om bien genast dragas till blomman som är ljusrikare än det gröna bladet, så behöver detta endast antyda urskiljning av ljusstyrka icke av färg. Här vill jag insticka en gissning, kanske ett spår för biologen, rörande insekternas ögon. Flugor, bin och getingar hava som bekant ögon bestående av ofantligt många (ända till 60.000) sexkantiga fasetter, vardera med en lins, vilka måste anses vara de stavar som hos de högre djuren återfinnas på ögats botten i näthinnan. 
<sec/>
Fysiologer anse också att insekterna se sin värld i mosaik, och jag har en gång gjort den frihandshypotesen att bien och getingarne när de skola skapa sina kakor, förfara subjektivt aus der Tiefe seines Bewusstseins, och bygga cellerna efter ögats form. Bikakan skulle sålunda vara en bild av fasettögat, och därmed talet om kakans största ändamålsenlighet bortfalla. Detta må nu de lärdare utröna. 
<sec/>
Och under tiden återvänder jag till min räv! 
<sec/>
En söndagsmorgon försvann en påfågel från gården där jag bodde, men om jag tillägger, att det skedde i solsken, klockan mellan nio och tio, under det husets innevånare voro i trädgården, och sex hundar sprungo fria, så finner jag det vara mindre välbetänkt än dumdristigt, om stölden begåtts av räven. 
<sec/>
Tiden därefter försvunno nattetid en kalkontupp och en anka, och numera beslöt man sig hålla vakt. 
<sec/>
I en stor bur av träspjälor låg en kalkonhöna på ägg innestängd jämte en påfågelshane. Jag vaknade om natten klockan tre vid att påfågeln skrek sitt ohyggliga skrik, sprang ur sängen och öppnade fönstret. Det var tämligen skumt ännu, halvdager, och jag hörde huru det flaxade nere i den stora hönsburen. Min tanke föll genast på räven, och jag bultade i golvet för att väcka värdfolket, ropade ner genom fönstret, utan att bli hörd av annan än tjuven, vilken dock icke lät skrämma sig, ty vilda jakten pågick ännu ett par minuter, varvid jag kunde höra vingars nervösa slag och ryckningar, kvidanden och kvävda svaga skrik, vilket ändade med att räven kom ut krypande med ett grått föremål i munnen och vilket sedan befanns vara kalkonhönan. 
<sec/>
Jag kan icke finna det utvisa skarpsinne hela detta tillvägagående, och icke det minsta sinne för taktik. Ty inbrottet skedde från den minst skyddade sidan av buren, som där kunde bestrykas med skjutvapen från fönsterna, och att för övrigt storma in på en gård som bevakades av sex hundar, varav två voro lösa, antyder, synes mig stor brist på eftertanke. Och att stanna på platsen länge efter sedan jag gjort alarm, riskerande eget liv för en kalkonhöna talar icke för skarpt omdöme. 
<sec/>
Må räven, som kan sticka huvet i en rävsax, och låta skjuta sig med bössa, få behålla sitt välförtjänta rykte såsom ett mycket listigt djur, men icke mera, och jag är viss att mänskan ingenting har att lära av honom, lika litet som av den lata myran vilken sover bort sex månader om året. 
<sec/>
Djuren må tillerkännas en viss grad av fri observationsförmåga och eftertanke, men deras omdöme eller allt mätande av värden och tidsmått, bedömande av orsak och verkan, är mycket lågt utvecklat. En hussvala, vars bo rasade ner sedan äggen voro lagda, byggde nu i somras ett nytt bo, bredvid det gamla. Men detta tog sin tid likasom den nya äggläggningen, så att sommaren led mot slutet när ungarna kläcktes. Följden blev den att föräldrarna när flyttningstiden kom lämnade sina ungar kvar att förfrysa i stundande vinter. Detta visar oförmåga att mäta tidsvärden, likasom ock brist på förstånd vid väljandet av bostad. Och fallet lär icke vara ovanligt med boens nerramlande, och ungarnes kvarlämnande. Möjligt är att det är sådana kvarsittare man hittat i sjöars dy, och vilket givit anledning till fabeln om svalan på sjöbotten. När jag ser en svala med dess lilla rovfågelshuvud tänker jag på den egyptiska guden Horus. Och när jag ser hennes svartblå vingar, vita bröst och rödbruna strupe, ser jag Fellah och det solbrända pyramidlandet med de starka men fina färgmotsättningarna. Svalan är ju en egyptier som endast tar sitt sommarnöje fyra månader om året uppe i Norden, sannolikt emedan sommaren i Nillandet icke är så rik på flygande fä som den skulle vara under häckningstiden. Kunde det nu icke vara en möjlighet att hos de kvarvarande för sent födda ungarna något ärvt minne om Nilslam och papyrusplantor lockar afrikanen i den annalkande dödens stunder att i våra vassar och deras dyjord söka sista skyddet mot vinterkölden? Tänkom på katten, som när den blir gammal och känner döden nalkas, överger den varma spisen och går ut att söka sig en håla, som kanske skall erinra om det ihåliga trädet där vildkatten och loet leva sitt liv. Erinrom den bortflugna kanariefågeln, som strax söker sig ett träd, oaktat han, om stadsfödd, aldrig sett ett träd. Beaktom påfågeln som tam går hela dagen på marken, men om natten skall sitta på ett tak eller något annat högt, och glömmom icke hönsens sovpinne som icke är annat än tjäderns oumbärliga nattkvist! 
<sec/>
Men låt vara att denna min förklaring av fabeln om svalan icke är hållbar, kunde man ej tänka sig förloppet sålunda. De sista flygande insekterna äro vassens mygg kanske. Därför hålla sig svalorna längst omkring vassbänkarne. Upptäcka där under hand att när nu frostnätterna komma vattnet är varmare än luften. Så komma flera graders köld, och det varmare elementet börjar locka – jag lämnar åt den lärdare läsaren att utförligt fantisera sig fortsättningen och slutet. 
<sec/>
Nog av, djuren ha både fritt omdöme och instinkt eller ärvda minnen, i likhet med oss, ty det är instinkt när barnet skrämmes av en orm som det aldrig sett. Och vi få därför besluta oss att lämna för framtiden föreställningarna om att människan skulle sakna instinkt och djuren förstånd. Suum cuique, åt var och en sitt! 
<chapter/>
<chaptername>BlomstrensHemligheter</chaptername>

<chaptername>Blomstrens Hemligheter.</chaptername>

<sec/>
Varför ha växternas blommor i allmänhet en annan färg än bladen? frågar du frågvise ungdom. 
<sec/>
Jag skulle kunna svara dig på mångahanda sätt, och skulle också kunna lämna frågan obesvarad genom att svara dig så: smörblomman är gul, därför att den blivit gul. Det vill säga: därför att smörblomman är gul, behöver det icke finnas något särskilt praktiskt ändamål med dess gulhet! 
<sec/>
När fanerogamerna började utveckla sina blad eller skott till blomdelar kunde ju hända att denna ansträngning att specialisera fortplantningsorganen medförde såsom avsiktlös biprodukt denna förändring i klorofyllen eller det bladgröna. Vi se ju lönnens bladgröna om hösten bli gult och rött utan att vilja säga om det är höstluftens högre syrsättningsförmåga som är orsaken, eller om det finnes andra orsaker, men något ändamål i färgförändringen spåra vi ej. 
<sec/>
Nya naturforskare, vilka icke tro på en medveten skapare och avsiktlig skapelse ha sina särskilda meningar om blomstrens praktfulla färger. Några säga nämligen såhär: blomstren behöva sina granna färger för att locka insekterna till befruktningsarbetet. Darwin och många efter honom anse nämligen insekternas mellankomst absolut nödvändig för vissa blomsters biläger; och till stöd för den meningen anför Darwin att han med ett fint metalltrådsnät skyddade en del av ett klöverland och att därigenom det stycket icke lämnade något frö. Nu kan stundom den gode Homerus ta sig en lur mitt i ingivelsens tröttsamma arbete, och jag skulle vilja försöka att komma sanna förhållandet litet närmare genom att sätta i tvivel även den stora moderna auktoritetens bevisföring. Metallnätet spänt över klöverstycket hindrar ju icke alla insekters mellankomst; det hindrar icke de nitiska myrorna, icke de honingsälskande curculionerna att från marken själv intränga i blommorna och överföra frömjöl från den ena individen till den andra. Alltså är metallnätets tillvaro icke bevis för att icke insekter kunnat befrukta, om ock bin, humlor och fjärilar varit utstängda. Och denna sista sommar har jag sett gurkor befruktas under glasfönster under följande omständigheter. Väderleken var kall och regnig; bänken saknade undervärme, och när blommorna slogo ut, ville jag ej insläppa den råa och fuktiga luften, utan lät bänken vara stängd. Som det tillika i följd av den sena våren var missväxt på bin och humlor, ansåg jag icke vara lönt att hålla fönstret öppet för den orsaken, helst jag icke trodde på de flygande insekternas oumbärlighet för växternas befruktning. Oaktat denna fritänkeriska genstörtighet, befruktades mina gurkor. Jag måste dock bekänna att jag hade myror i bänken, alldeles för många till och med, men jag såg dem icke besöka blommorna. Och jag trodde icke heller på myrorna, ty en föregående sommar, då det också var stark missväxt på bin och humlor och mina gurkor blommade i juni, gick jag till skogs och hämtade en skäppa myror, vilka jag släppte in i bänken. Utan att ge sig tid besöka blomstrens honingsburkar, började mina skoglöpare genast utvandra och voro snart försvunna. 
<sec/>
Darwins metallnät synes mig därför vara en svag vävnad, som varken kan fånga mig som anhängare av insektsteorin eller skydda mig mot densamma. Metallnätet hindrade flygfän, men hindrade icke myror, alltså = plus minus noll. 
<sec/>
Nu vill jag berätta en egendomlig syn jag hade i min gurkbänk från förleden sommar. Gurkan är som bekant monæcist, det vill säga har han- och honblommor på samma stånd. Nu råkar dock så vara i naturen att de enköniga blomstren aldrig äro riktigt enköniga, utan att, hos gurkan nu särskilt, hanblommorna äro försedda med rudimentära pistiller, och honblommorna med rudimentära ståndare. Nu är visserligen sant, att den frambrytande honblomman genast i knoppen visar sin predestinerade fruktsamhet, och om jag också är frestad tro att honblommans rudimentära ståndare under vissa villkor kunna utveckla fortplantningsförmåga, tror jag däremot icke att en hanblomma kan ge frukt. En analogi på ett ungefär: de könlösa myrorna äro förkrympta honor, icke hanar, och dessa könlösa honor kunna undantagsvis, då dronningen till exempel slagit fel, lägga ägg. Varför kan jag icke få tänka mig att gurkans honblomma i svår nöd, kan utveckla de rudimentära ståndarne till fortplantningsskicklighet. Detta var gissningen numro ett rörande insekternas umbärlighet hos vissa monœcister. Nu inskjuter jag min syn i gurkbänken. 
<sec/>
Under det stängda fönstret såg jag en honblomma springa fram, kröka sig uppåt och snett, sannolikt ej för att söka solen, ty gurkväxterna dölja gärna sina blommor under bladen, varför man icke brukar avbryta blad för att ge sol. 
<sec/>
Honblomman växer sålunda dag för dag och utan att dock synas befruktad tyckes hon söka en hanblomma, som satt högre upp. Efter några dagar ha de båda blommorna mötts i en omfamning så våldsam att jag icke kunde skilja dem åt. Därpå vissnar hanblomman, sedan han uppfyllt sin bestämmelse, uppäten av honblomman, alldeles som spindelhanen vilken ätes varm på bröllopsnatten av den större och starkare spindelhonan. 
<sec/>
Nu frågar jag mig, i stället för att svara dig nyfikne ungdom: ha blommorna fått sin färg för att locka insekter, då insekter kunna vara överflödiga vid skildkönades befruktning, (och klövern dessutom är en samkönad som ej skulle behöva insekter till annat än korsning)? 
<sec/>
Skulle man ej kunna tänka sig, att metallnätet hindrat vindens tillträde, hindrat den för befruktningen skadliga fuktens utträde? Tänk vad ett metallnät kan hindra i gruvlampan, där det hindrar gasens antändning av lågan? 
<sec/>
Ska vi komma överens om att icke svära på magistrarnes ord, icke ens om de heta Charles Darwin? Och så angripa vi frågan från en annan bog, för att se om det finns något svar, och bli icke ledsna om vi i stället för ett svar som avklipper allt vidare sökande, hitta på en ny fråga, många nya frågor. 
<sec/>
Statistiken – den tyska, goda grundliga naturvetenskapsstatistiken – lärer, att det största antal fanerogamer bära gula blommor; därnäst komma de med vita, så de röda och sist de blå. Detta med de blå vet varje trädgårdsmästare, som sätter en ära i att kunna öka de blås ringa antal. 
<sec/>
Varför, frågar du nu, äro de gula de flesta, och de vita därnäst? 
<sec/>
Härmed en mängd gissningsförslag. Om vi skulle antaga insektteorien, så är frågan löst, ty de gula äro ljusstarkast och synas på längsta håll! Tänk bara på ängen, där ranunklerna synas en fjärdingsväg! Tänk på raps- och senapsåkern! Den gula färgen skulle enligt insektsteorien vara den förmånligaste för artens bestånd! 
<sec/>
Nu förkasta vi insektsteorien och pröva en annan. Bladgrönt övergår lättast (se höstlöven) till gult och därnäst lättast till rött! Är det icke enklare! utan att därför behöva vara sannare! 
<sec/>
Insektsteoretikerna skola dock få litet vatten på sin kvarn för att de icke må varda ledsna. 
<sec/>
Det finns i södra Europa en viss Prustrot eller Helleborus viridis, som har gröna blommor. Den blommar i januari och februari, då inga insekter äro ute, alltså inga lockande färger skulle vara nödiga. Den bryr sig inte om att pynta sig, då ingen finns att kläda sig för? Men det där är nog poesi bara, ty Bellis och Primula som också äro ute i ogjort väder i södra Europa äro ganska fint utstyrda. Alltså fingo insektsteoretikerna intet! Och jag bara lekte med dem. 
<sec/>
Och för att icke lämna dem något kvar att slå fast vid, så erinrar jag om den andra Prustroten, som växer i trädgårdar och i Danmark kallas Juleros, och vilken jag sett blomma i norra Frankrike omkring jultiden. Den har blekröda blommor nästan vita, tydligen icke för att locka insekter i snödrivan? Men, invänder jag själv, när den nu har nektargömmen, tolv till femton stycken i krans omkring pistillen, till vad skola de tjäna? Ja, icke tror jag blomman om den också äger förstånd, går och lagar till honing åt ingen. Jag tror överhuvud icke att blommorna äro till den grad artiga eller listiga att de bereda honing åt bina. Möjligen äro alla nektarinrättningar endast körtlar, som avsöndra för befruktningen nödvändiga safter, analoga med mjölkkörtlarne, vilka endast äro i verksamhet under generationsperioden. Eller äro de något annat ändå! 
<sec/>
Helleborus viridis har gröna blommor, kanske därför att solen under blomstringsperioden icke har kraft att omvandla bladgrönan, helst växten lever under buskar. Märk också Lathræa Squamarias färglösa, anemiska hela habitus som släpar fram sitt sollösa liv vid bergsrötter, och vilken talar för försökssatsen: utan sol ingen färg. Eller blekselleriet och sparrisen, då? Även därför är det som skogens blommor summariskt taget äro vita. Den vita färgen hos blomstren synes vara en albinism, en stark blekning av brist på ljus. Bäst synes detta i bokskogen. 
<sec/>
När bokarne nämligen ännu stå bara och något litet sol kan slå ner, då sticker vitsippan först fram, sedan kommer den vita harsyran, därpå den vita myskmadran, den vita liljekonvaljen, den vita duvkullan och sist det vita ekorrbäret. Men under tiden ha bokarne slagit ut. De gröna ännu genomskinliga skärmarna släppa sparsamt igenom ljuset, men när bladen bli läderartade och mörkret faller tjockt då är det förbi med bokskogens flora. Efter midsommar och efter ekorrbäret ligger den tjocka skogsmattan brun av fjorårslövet och knappt ett grässtrå kan växa där mer. 
<sec/>
I granskogen träffa vi huvudsakligen den vita pyrolan och den vita linnean; och det blågula kovetet som kan träffas i skogen är egentligen den soligare hagens innebyggare. Skogens lingon har vita blommor som skogssmultronet, och blåbäret gröna. 
<sec/>
Det finns åtminstone icke en gul blomma, med solens färg, i den mörka skogen. Detta hindrar icke att ängens umbellater äro vita, ty där synes albinismen möjligen härleda sig från försvagning av det gröna, då de oljeförande fröen kanske roffa all kraft att intet blir över till frambringande av lyxen praktfull färg. Jämför den för fröen odlade vallmon som blir blekröd, nästan vit! Lika litet hindras härav slåtterblomman och vattenklövern, sälting och calla att kanske av urlakning i vattensjuk mark och mitt i vattnet få vita blommor. Vitt är svaghet, brist antingen på ljus såsom i skogen, eller brist på starka mättade safter såsom i vattnet. 
<sec/>
Varför vit jungfru Maria Sänghalm blir vit på dikeskanten och vit silen i åkern det vet jag inte, lika som jag icke vet varför fruktträdens blommor bli vita. 
<sec/>
Alla blommors färg blir för övrigt vit vid närvaro av svavelsyrlighet, som man kan visa med att bränna svavel under en röd ros. Men det finns även andra omständigheter som reducera ner en starkare färg till vitt. Lättast sker detta med de blå blommorna. Blåsippan står ju själv och vitnar på egen hand, och den som odlat blå akvilejor får stundom se sig äga vita. Detta skulle utvisa att den blå färgen är den sist tillkomna i utvecklingskedjan, då den ännu icke hunnit fixera sig, och den gula färgens överlägsna hållbarhet talar för dess plats såsom förstkommande i kedjan. Låtom oss dissekera opp en serie av den blå akvilejans knoppar. Den yngsta visar ännu det bladgröna ehuru blekt emedan det saknade sol inne i knoppen; tag nu en äldre knopp och det gröna drar i gult, men orent; en tredje och det gula är blekt vitt; i en fjärde ser man rosa-färgen som skulle i kedjan vara rött, en femte ger redan violett och i en sjätte är rödblått tills blomman sitter där cyanblå. Detta blå är nu icke fixare, än att det vid en förändring i markens beskaffenhet, eller en luftens omvandling till ozon, om det nu finns ozon, eller bemängning med ammoniak vid regn, salpetersyrlighet vid åskväder o.s.v., skiftar. Ibland tillbaka till rosa (rött) eller rent vitt. 
<sec/>
När nu sådana skiftningar icke försiggå med de gula blommorna och de röda heller aldrig gå ner i blått har man ju liksom litet rätt att antaga utvecklingsskalan vara denna: grönt; gult; orange; rött; violett och blått; eller uppställt i en kedjeräkning där den efterföljande termen alltid skall innehålla en av den föregåendes faktorer 
<sec/>
Grönt = Gult 
<sec/>
Gult = Orange (Gult och rött) 
<sec/>
Rött = Violett (Rött och blått) 
<sec/>
Blått = Blått. 
<sec/>
Anmärkningsvärt är att härvidlag färgerna gå i samma ordning som prismats om man nämligen börjar kedjan med rött och går baklänges. 
<sec/>
Varför så är? Det är blommornas hemlighet, som de ha tillsammans med solen och regnbågen! 
<sec/>
Sir John Lubbock min okände välgörare vid dessa små fantasier har i sitt stora arbete om bin och getingar givit vinkar om urval och dylikt, men jag tror att blommornas färger regeras av samma lagar som ljusets av vilket de förra äro avhängiga. Och spektrum är icke en skala utan en cirkel, så att jag må börja var jag vill på cirkelns periferi så får jag alltid samma ordning. Och var helst färger i naturen ligga efter varandra följa de prismats lagar, vilket landskapsmålaren vet då han skall måla en solnedgång. Spektrums färger förete endast ljuset i avtagande styrkegrader åt båda sidorna från gult, det starkaste som ligger i mitten! 
<sec/>
Prismats färger börja med rött och slutar med violett, därför att övergången mellan blått, den näst sista i skalan, och rött den första, är violett. De som sålunda vänta en färg efter violett ytterst i regnbågen och som de trott sig förnimma i det fotograferade spektrum, vänta troligen förgäves, såvida de icke vänta på rödblått eller blårött! eller svart! Lavendelgrått, säger Helmholtz. 
<sec/>
När man nu ser huru blommornas färger, oavsett insektteorin, utvecklat sig från det ljusstarkaste gula, solens egen färg, genom det ljussvagare rött ner till det mörka blått, skulle man ju kunna fråga sig för ro skull: vad ligger bakom detta? Har solen mistat något av sin styrka sedan trias- och juraperioden då angiospermernas lysande legioner höllo sitt intåg i skapelsen, efter som utvecklingen i färg går från ljus till mörker? Har sagan om solens slocknande här någon grund? Och – vandra vi mot mörkret? 
<sec/>
Skola alla ranunkler, rosor och nejlikor en gång bli blå? Eller skola vi få ha kvar våra röda rosor fastän några blivit blå såsom vi ha apor ännu fastän människan finns. Sannolikt! Men om de slutligen skola bli svarta är icke säkert. Svart hos blomstren kan uppstå av andra färger än blått. Den röda rosen kan bli så mörkt röd att den går i svart utan att dra i blått. Bondbönan har rent svarta fläckar på vit grund och dess vilda släkting vildvickern har blå eller violetta blommor. 
<sec/>
Den cyanblå blåklinten blir ännu mera blå genom odling och dess foderfjäll ha fått rent svarta kanter. Detta talar för mörkrets annalkande! 
<sec/>
Skall då utvecklingens gång skrida från ljus till mörker samtidigt med att växterna vandra uppåt mot fullkomning! 
<sec/>
Vad är då utveckling, och vad är fullkomning? Vägen från det enkla och likartade till det sammansatta och olikartade, säger evolutionsteoretikern! Därför stå de läppblomstrige och sammansatta sist i växternas skapelsekedja emedan de äro de mest sammansatta; men stå de därföre högst i fullkomning? Är prästkragen fullkomligare än rosen? Vad vill det säga? Är den skickligare att uthärda kampen för tillvaron än rosen? – Intet svar! 
<sec/>
Kanske utveckling endast är rörelse, framåt eller bakåt, likgiltig förändring! Och naturlagarna endast subjektiva förnimmelser av våra ordningsälskande hjärnor, som vilja spåra ett ändamål överallt. 
<sec/>
Om vi se till huruvida fanerogamernas historiska utveckling sammanfaller med blomfärgernas, skönja vi verkligen ett ungefär av ordning och överensstämmelse, men så fullt av undantag! 
<sec/>
Redan under stenkolstiden börja fanerogamerna utveckla sig från ormbunkarna, säger Haeckel ord för ord. Första gruppen kallas kalkblomstriga och hava ej foder och krona skilda. Hit höra björk, al, pil, poppel, bok, ek och nässelartade; vidare humle, fikon, mullbär och rävmjölksarter: alla verkligen med gröna eller ofärgade blommor. Andra gruppen, eller krittidens med hithörande: stjärnblomstrige: kruciferer (kål, senap o.s.v.), ranunkler, näckrosor; alla gula! Vidare umbellaterna och rosblomstriga med vita eller röda blommor. Men även violetta såsom malvor och geranier uppträda nu, och till min förtvivlan det blå linet, blå stormhatten, blå riddarsporren, blå aklejan, och blå polygala. Tredje gruppen, tertiärperiodens och kvartär som ännu pågår: klockblomstrige, läppblomstrige och sammansatta. Här uppträda verkligen de blå första gången i stor skala men också alla de andra färgerna. Finns det nu något system i denna galenskap? Ja litet och negativt, i så måtto att gult och blått saknas i första gruppen; att blått saknas (med undantag) i andra gruppen, och att rent blått först uppträder i förkrossande mängd i sista gruppen! såsom: veronicor, blåklint, blå gentiana, blåklockorna, cikorian, förgät-mig-ej, myntorna, lavendeln, rosmarinen, vinca, kronärtskockan. 
<sec/>
Hade nu icke det välsignade linet och de harmliga riddarsporren, stormhatten, aklejan och polygalan kommit emellan bara, så hade det gått väl med mitt system, men nu brast det. Och det hjälper ej att jag tar tredje klassens överväldigande blå majoritet till hjälp. Jag skulle visserligen kunna advocera bort aklejans, polygalans och linets blå färg såsom varande mindre väl fixerade (och polygalan blir ofta rödblå, aklejan vit och rosa) men då strandar jag på den etterblåaste av alla blå eller stormhatten! Men innan jag lägger mig, gör jag ett försök till –  ett lamt! Först stryker jag den lilla polygalan såsom odeciderad och så tar jag de fyra odlade, linet inbegripet och skyller på odlingen. Det hjälper mig något! Det vilda linet har nämligen vita blommor! Den vilda riddarsporren har violettblå blommor; aklejan har stundom vita och rosa; och en art stormhatt har i södra Europa gula blommor! Bevisningen är svag, det erkännes och jag måste försöka ännu en annan och starkare. 
<sec/>
Därför att de familjer under vilka dessa oregerliga blå höra, redan uppträdde under krittiden, behöva icke de nämnda släktena ha varit till under samma period! 
<sec/>
Det är ett gott bevis, fastän det är negativt! 
<sec/>
Och med detsamma kan jag jäva en liten förfärlig bakanmärkning som jag gömt på för att icke förstöra effekten av mitt system. Det finns ju nämligen redan under sekundärtiden en lägre grupp kallad monokotyledoner, till vilka gräsen med dess gröna blommor höra. Tyvärr höra även dit de blå scillorna, hyacinterna och orkidéerna. När jag nyss antagit att alla kvarvarande av varje grupp utvecklat sig inom sig självständigt, vilket ju är nästan klart, så är därmed faran över. Och för färgernas utveckling i den ordning jag angivit, talade ju mitt embryologiska försök med aklejans knoppar, vilka för mig spelade samma roll som de lärde fysiologernas embryoner på olika utvecklingsstadier vilka visat människans härledning. 
<sec/>
Vackrast kan man se sakens gång illustrerad i ett svart mullbärsträd när det står i frukt. Det är en ljuvlig syn som man aldrig glömmer, helst man första gången som hände mig får trädet stående mot fjärran snöalper som fond. 
<sec/>
Mellan de präktiga lindliknande löven sitta bären i alla prismats färger. Från grönt genom gröngult, vaxgult, laxgult, hallonrött, körsbärsrött, svartblått. Göres oss mera vittne behov? Så är det, varför? Det veta vi inte och det ha vi inte med att göra! 
<sec/>
På 1700-talet föddes en stor poet som ägnade sig åt naturvetenskaperna. Med poet menar jag en herre som har fantasi, det är förmåga att kombinera företeelser, se sammanhang, ordna, och gallra. Så kan till exempel en målare skåda figurer i sågspånen, som är strödd på bodgolv, eller genom att godtyckligt sammanbinda de och de punkterna se figurer där inga finnas, eller blott möjligheter till dem finnas. Det är så som Linné kunde under sina tjugofyra klasser inordna alla världens växter, och han kunde sitta hemma i Uppsala och svära på att varhelst en ny växt påfunnes, skulle den vara nödsakad krypa in i någon av hans klasser. 
<sec/>
Det var storartat och hur han bar sig åt att dikta dessa klasser, det veta vi inte och kanske inte han visste det heller, lika litet som naturmatematikern vet hur hans huvud löser problem som fordra andra gradens ekvationer. 
<sec/>
Linnés system var emellertid inte vackert och inte korrekt. Det är inte vackert att få bara en svensk växt under en klass, såsom fallet blev med den sjunde dit duvkullan kom, och jag icke räknar hästkastanjen som svensk. Men systemet befanns gott en tid, ehuru jag må bekänna att när jag begagnade det i min ungdom, såsom adresskalender, det i många fall icke var tillfyllestgörande, emedan det aldrig gav full visshet. Ståndare och pistiller voro så ofta felslagna, och vi pojkar vågade aldrig bestämma en växt efter Hartmanns flora, om inte vi kände den förut, eller fingo fråga magistern. Så att vi ofta i åratal gingo med falska namn på våra växter. 
<sec/>
Men Linné kunde, som sagt, se där andra intet sågo, och sålunda siade han en gång ett sammanhang mellan växternas färger och smak! 
<sec/>
Den vita menas ange sötma såsom hos vita vinbär, plommon; den röda syra såsom hos röda vinbär, berberis; den gröna »råagtighet», såsom blad och omogna frukter; den bleka är osmakelig (utan smak) sallat och sparris(?); den gula besk, såsom hos svalört, renfana, aloe, gentiana, malört, och maskrosor; den svarta obehaglig och misstänkt, såsom hos paddbär, solanum, häggbär; »äfven så den mörkagtige (color luridus)»; då örten tillika är stinkande är den giftig och gör folk galne såsom belladonna, bolmört, spikklubba. 
<sec/>
Detta ser ju icke så opåtagligt ut, men kunde lätt ge anledning till beskyllningar för mystik, vilka äro mycket livsfarliga i våra dagar, då allting anses vara förklarat och alla frågor lösta. 
<sec/>
För att söka utröna huruvida nu en hemlig förbindelse mellan ett föremåls färg och smak kan äga rum, så måste vi tänka efter vad smaksinnet är för någon ting. 
<sec/>
Tungan och gommens slemhinna äro icke utvecklade ur tarmbladet utan ur hudbladet. Tungan har därför icke med matrörets egentliga funktioner att göra, utan synes vara en muskel avsedd att tjäna som pinnen varmed stalldrängen omrör och blandar gröpet; och därjämte såsom en viktig hjälp vid sväljningen. Hos reptilerna, som tugga, är tungan därför ganska mjuk, men hos fåglar och fiskar som sluka, är den hornklädd. Huruvida tungan är sätet för smaken, eller om smak överhuvud finnes, är ännu ganska omtvistat. Fasta kroppar giva ingen smakförnimmelse förrän de bli flytande och icke alltid då. Därför kan man icke skilja socker från salt om båda ämnena torra läggas på tungan, och icke heller flytande kunna de särskiljas förrän de tryckas mot gommen. 
<sec/>
Lukt- och smakförnimmelser förväxlas mycket ofta och vad som luktar gott anses ofta med orätt smaka gott. Vanilj till exempel har en besk smak, adstringerande, men en skön lukt. Den som äter vaniljglace får därför aldrig vaniljsmak, emedan endast den flyktiga oljan är närvarande och ej de beska fibrerna. Därför smakar vaniljglace ingenting när man har snuva, eller smakar som att sticka ut tungan genom fönstret. Och den fine vinprovaren som tror sig kunna smaka ut vinets beskaffenhet är delvis offer för en villfarelse. Bouquet’en, han kallar, vidrör endast luktsinnet, men halten av garvsyra verkar sammandragande på tungans papiller, och tungan tjänstgör härvidlag endast som ett känselorgan. Osannolikt är icke att en vinprovare skulle i nödfall kunna utbilda sina fingerspetsar till så hög grad av känslighet att han kunde med dem skilja beskt, salt och surt. Ty vi veta ju huru trollkarlen genom att slipa fingerändarna på pimpsten och sedan med salpetersyra fräta bort underhuden kan erhålla så stor känslighet att han med fingren känner vad kort han har under händerna. Känner det färgtrycktas form! 
<sec/>
Men i smakfunktionen finnes även ett annat moment som är avgörande vid en maträtts finare eller grövre smak. Det är föremålets konsistens! 
<sec/>
En gåsleverpastej smakar icke lika gott om den är grovt hackad som när den är fint söndermalen; den smeker icke tungan. En likör, om aldrig så god, smakar ej så gott om den ej har tillräckligt tjock konsistens. Varav synes att smaksinnet ursprungligen, och ännu i väsentlig mån är ett känselsinne. 
<sec/>
Om vi nu skulle uppställa den försökssatsen att sinnena endast äro känselsinnen så: att vi med känseln uppfatta fasta kroppars täthet o.s.v.; med smaken fasta och flytande kroppars konsistens i högre grad; med lukten ång- och gasformiga kroppars; med hörseln luftens rörelser, och med synen eterns rörelser, så ha vi fått sinnena ensartade till sin natur och endast kvantitativt åtskilda. Varav framginge rimligheten i att antaga synen såsom en sublimerad, förfinad känselförmåga och vilken sålunda skulle kunna tänkas stå i korrespondens med den lägre graden känsel som kallas smaken. Ett litet exempel på huru synen kan öva inflytande på smaken må tala för min hypotes innan vi gå vidare. Den som i sin ungdom endast ätit gula meloner, och för vilken melonnjutning ingått intimt förbund med en skönt gul melonfärg skall troligen i likhet med mig finna litet eller intet behag i att nu på äldre dagar äta grön melon, oaktat den senare verkligen lär äga en finare smak (lukt) än den gula. Jag kan helt enkelt icke äta grön melon, så konservativ och så beroende av synen är min smak. 
<sec/>
Den som haft den gemena vanan att dricka grön absint skall med vämjelse föra en vit till sina läppar. Detta hände mig i Schweiz där jag brukade »à six heures moins un absinthe» vila mina nerver vid en dylik glädjebringare. En dag serverar man mig en vit sådan vara, som jag skickade tillbaka såsom avskyvärd med anhållan om en grön. Kyparen svarar att det icke finns någon grön hemma. Värden kommer tillstädes och förklarar att varan var densamma, men att han kunde färga den utan att ändra smaken, om jag absolut höll på den gröna färgen. Ja, han fick färga den, och den smakade förträffligt! 
<sec/>
Alltså är smaksinnet (luktsinnet) under vissa förutsättningar avhängigt av synsinnet. 
<sec/>
Att andra sinnen kunna äga korrespondens det känna vi. Målaren talar om »ton» (färgton) och musikern om »tonmålning». När man hör ett musikstycke, ser man gärna någonting, och när man ser en tavla hör man åtskilligt såsom vindens sus och aftonklockornas klang. 
<sec/>
Under min vistelse i Tyskland träffade jag en herre som uppgavs vara vansinnig. Hans sjukdom skulle bestå i att syn- och hörselsinnena roade sig med att vikariera för varandra, så att mannen som var musiker ville i färg översätta vad han spelade. När jag tröstade honom med att detta fenomen icke var så förfärande, efter som redan för tjugo år sedan en tysk professor skrivit en lärd bok om saken och Dietrichson i första upplagan av Det Skönas värld, efter professorn, återgivit färgharmonier med musiknoter, kände han sig lugnare, helst professorn icke var någon annan än den berömde Helmholtz själv. 
<sec/>
Alltså – en inbördes supplering av sinnena kan ju tänkas, och att smak och färg kunna stå i ett visst sammanhang är ju icke orimligt. Är det en slump att det gula ölet är beskt, den vita champagnen och de ljusa muskatvinerna söta, det röda vinet surt? Kanske, ty den gula maderan är icke besk, det vita Rhenvinet icke sött, och det röda portvinet icke surt! Låt vara att dessa viner äro jästa konstprodukter; i naturligt tillstånd, det vill säga sådana de förefinnas oförarbetade av mänskohand i medveten avsikt, där är gentianan och humlen gul, sockret ljust och lingonet surt! 
<sec/>
Finns det något sammanhang eller finns det inte? Jag kan icke svara på den saken! Undersök du, och kanske blomstren skola röja för dig sina hemligheter! 
<sec/>
[För att få framställningen fattlig för olärda har jag måst förenkla det invecklade problemet som här behandlas, men måste därför låta den lärde veta att jag känner F. Hildebrands Farben der Blüthen och Verbreitungsmittel der Pflanzen, Darwins arbete om Orkidéerna och åtskilliga andra onämnda.] 
<chapter/>
<chaptername>MinTrädgård</chaptername>

<chaptername>Min trädgård.</chaptername>

<sec/>
Min trädgård, som inte alls är min, är i alla fall en mycket liten inrättning, såsom en husbehovsträdgård skall vara när man icke vill ha en trädgårdsmästare. Med aderton långa steg tar jag honom på längden och med lika många på bredden, så att han väl kan hålla en yta av 1/30:s hektar eller 1/15:s tunnland. Naturen och de höga hyrorna ha varit särdeles ogunstiga i valet av plats och jordmån åt min trädgård, men så har jag varit desto listigare i kampen mot de förenade fienderna. Den ligger nämligen i Stockholms Skärgård på en bergknalle utsatt för alla vindar utom den varma sydliga. Nordanvinden från Jungfrufjärden sopar rakt in, om den också kan ta en rundtörn i stugknutarna och den lär vräka in all snö som icke går åt nordligare, men det har jag aldrig sett, ty jag såg aldrig ön om vintern. Jordmånen är sandblandat stengrus med litet mossmylla, och som jorden nyligen låg i gräsvall finnes där ett överflöd av kvickrot. Kvickroten kunde jag väl ta döden på, men jag har också grannar, en som är gårdsägare, en som är arrendator, men båda driva en storartad tistelodling på ömse sidor om mig, och vilken vind som än blåser, så har jag tistelfröna hos mig. Men mina grannar hålla också höns, vilkas tuppar stämma slagsmöten inne i min trädgård, och de ha också en hund som går på jordgubbar men inte på sjöfågel, en otäck racka som inte äter fisk men står för röda vinbär. De ha barn också, grannarna, men det är nu något särskilt med barn och dem kan man muta om man ock inte kan dressera dem. Men de ha båtsmän också, om lördagsaftnarna, och de äro omutliga! 
<sec/>
Emellertid när nu mars månad kommer med lite sol på Stockholms gator och innanfönster, så köper jag av min kryddkrämare några låga tvållådor eller dylika och av närmsta trägårdsmästare några kappar jord. Och i lådorna sår jag mina plantor till sommaren, ty min trädgård har även den olägenheten att ligga en sjömil från trädgårdsmästare, och jag skulle få ge ett kungarike för en häst som inte finns därute, den för drivbänkar oundgängliga hästen! 
<sec/>
Men jag sår bara det aldra nödvändigaste; och dit räknar jag sallat, blomkål, sockertoppskål. I särskilda små krukor lägger jag melon- och gurkkärnor, ty de flyttas endast med stor tidsspillan utan jordklump. 
<sec/>
Av blomsteravdelningen befattar jag mig endast med lövkojor och reseda, då de andra lätt sås på platsen och där trivas bäst. 
<sec/>
Om nu stadssolen är mycket ivrig, ränna mina plantor i luften och luta sig åt fönstret. Då tar jag upp dem, klipper av pålroten och sätter ner dem ända till hjärtbladen, varpå de skjuta igen, men nu mera solida än förut. 
<sec/>
Och när jag så flyttar ut i början av maj har jag mina skyddslingar inpackade i särskilt inrättade lårar, vilket är besvärligt och lite dyrt, men inte så besvärligt som att ro två sjömilar och icke så dumt som att köpa en häst där inga körvägar finnas. 
<sec/>
När jag så kommer ut stå mina narcisser, tulpaner och saffransblommor i flor, men det är för tidigt att plantera än, och plantorna måste avhärdas. Då ställer jag mina lådor i ett torrt dike och lägger ett urtaget innanfönster på dem. 
<sec/>
Innanfönstren äro nu min stora uppfinning och med dem gör jag underverk. 
<sec/>
Sedan jag sett om mina höstplanteringar av fruktträd, bärbuskar, syrener och jasminer, går jag till verket med frösådden. Persilja har jag under granris stående från i fjor, men jag måste så ny till eftersommaren och nästa år. Nu äro persilja och dill mycket tröga växter och därför stöper jag fröet i vatten och några droppar saltsyra, varav jag vinner ända till fjorton dagar, då dessa sengångare eljes kunna ligga sex veckor i jorden. När jag skall så, går jag först upp till lagården bakom en knut där ingen ser mig, och hämtar stora vattenkannan full med purin som det heter på franska och därmed vattnar jag min säng; därovanpå sår jag. Rädisor, persilja och spenat sår jag tjockt emedan de många bladen ge den erforderliga skuggan att hålla fukt. Sedan sållar jag jord över fröna. På rädisorna plattar jag, emedan de i lös jord växa i krokiga vinklar, och lägga sig i krumbukter. Spenaten trampar jag ner. För att nu icke fåglarne under himmelen skola komma och äta det upp och hundarne och hönsen på marken icke skola krafsa det upp, lägger jag avraskat granris ovanpå, men väl avraskat, ty barren skräpa och göra mögel. 
<sec/>
Denna purinvattning är bruklig i Tyskland och gör en stor effekt, emedan groningsprocessen under rik tillgång på näring ger en särdeles skön växt. 
<sec/>
Salladen sår jag i rader och glest, dillen lägger jag helst i kållandet emedan den därstädes vigast får den skugga och den fukt som den älskar. Sådd enbar ränner den i luften och blir klen. 
<sec/>
Nu sätter jag potatisen som redan fjorton dagar legat i ljust rum att gro. Det är en ledsam och svår sak att få tidig potatis utan bänk. För den som icke behöver se på myckenheten är det bäst lägga potatisen grunt; den ger då visserligen icke mycken frukt i en torr sommar, men den gror desto hastigare. Utländare ha anbefallt otåliga potatisodlare att sätta frukten om hösten, men då ganska djupt, och över jordytan bör läggas ett lager stallströ. Har den skjutit upp redan samma höst lär den fortsätta växa på roten under snön och skall kunna skördas tidigt på våren. 
<sec/>
Nu har jag skyfflat jordgubbslandet, som varit lindrigt betäckt med löv, och krafsat i sparrissängarne, grävt rabatterna och lagt ner varjehanda blomfrö, så att jag kan skrida till bänkläggningen åt gurkorna. Till den ändan gräver jag en grop av fyra innanfönsters storlek, vilket icke är mer än tre och en halv alnars längd med en och en halv alnars bredd, då bondstugans fönster äro mycket små. Sedan spikar jag en ram av fyra bräder; och i gropen lägger jag halmboss, höfrö, löv, granris och lagårsströ; slår ett par ämbar hett vatten över alltsammans och fyller torr, sållad mulljord på. Det är bänken som jag sätter mina sex gurkplantor i, och den är icke så dålig, ty på den lilla fläcken av ett matbords storlek skördade jag gurkor ifrån juli månad till hösten, och i sådan mängd att det räckte åt mitt hus och urinnevånarnes och deras vänners, och det ändå blev över till insaltning, allt sammanlagt motsvarande en halv tunna. 
<sec/>
Med melonen, det blev bara en, förfor jag annorlunda. Som den fordrar undervärme satte jag icke ut den utan drev den i en väldigt stor blomkruka inne i stugan, vattnade den med varmt vatten och flyttade från ett söderfönster till ett västerfönster, så att den hade sol hela dagen. Men sommaren var kall, med ringa sol, och den femtonde september hade frukten endast nått storleken av en knuten näve. Sakkunnige påstå att den skulle ha drivit bättre i en liten kruka där jordklumpen kunde genomvärmas. 
<sec/>
När nu allting har vuxit upp och står i flor, måste även den partiske betraktaren erkänna att jordens givande förmåga är outtömlig om man endast vet begagna den. På denna fläck stor som en stor restaurationssal, eller en torpares potatistäppa, långt ute i skären finnes samlat allt av det bästa det mellersta Sverige kan framalstra. Utom grönsakerna från sparris till engelsk blomkål och kronärtskockor växa här de ädlaste frukter från jordgubbar till bigarråer, reine-claude, Hawthornden äpplen och de berömda Louise bonne-päronen, och som underverket visas två vinstockar spaljerade på stugans södra vägg. 
<sec/>
De härdiga äppelträden äro högstammiga, men de fina sorterna i dvärgform, vilket gör alla hjälpmedel lätt tillgängliga vid skötseln. Jag hade sålunda satt mina dvärgar på våren i en rabatt. När de blommade och det hotade bli regnigt och kallt skyddade jag dem med tak av bastmattor, så att de voro oberoende av den oblida väderleken. De satte frukt; men sommaren blev kall och det blåste nordanvind. Som jag sågat pålrötterna hade en massa sugrötter skjutit fram, vilka underlätta flyttning och när jag nu slog in de små träden i stora krukor fortsatte de att växa inne i rummet fastän frukterna hängde halvvuxna på dem när de flyttades in. Blev det nu solskensdagar, flyttade jag ut krukorna och ställde dem mot stugans södra vägg. 
<sec/>
Kriget mot nordanvinden förde jag eljes med bastmattor som på käppar stöttades opp bakom kronärtskockorna till exempel vilka därav funno sig synnerligen väl. Och jag har senare på Lido utanför Venedig sett vinet ute på flack mark skyddas med rishag mot den allt genomträngande Borra’n. Metoden är för övrigt mycket i bruk i Kina där världens första trädgårdsmästare bo, och av vilka japanerna lärt sin hortikultur liksom så mycket annat. 
<sec/>
Kampen mot den magra stenören förer jag likaså på kinesiskt sätt med purin-kannan. Med flytande näring växer allt överallt, och min blomkål var färdig i juli på öppen mark och så fin att den var värdig ett bättre öde än att ätas i lönn ute bland autoktoner som icke ville ta den i mun, medan de däremot åto gurkan med skal. 
<sec/>
Striden mot kvickroten kan endast föras på ett sätt: med uthållig aldrig tröttnande vaksamhet och arbete, och segern är ändock ganska oviss. Den tiraljerar under jorden, sticker opp en blänkare här där man minst väntar den, och när man jagat honom från post till post, förskansar han sig inne i en jordgubbstuva eller mitt i tjocka persiljan och där är han oåtkomlig. Han är värre än binnikemasken; rycker man av denne bit för bit så lever han ända tills huvet är med, men kvickroten har intet huvud. Bästa medlet mot kvickrot är dock det att man gräver sina land själv, likasom ock själv är bästa dräng vid all trädgårdsskötsel. En vår tog jag en dräng till att gräva min jord. Det var en flink man och han var färdig med alltsammans på en dag. Men när jag skulle så, märkte jag att mannen endast vänt om grästorvorna. Därpå anställde jag en piga som skulle göra det bättre. Men hon tillbragte åter en dag på att vända tuvorna rätt. Sedan dess gräver jag alltid själv. Man brukar även släppa barn in i trädgården för att mot en måttlig penning rensa ogräs. Detta är också mycket oriktigt, ty de lämna de bästa bitarna kvar i jorden, vilket befordrar ogräsets växtlighet i hög grad. Grundregel: odla icke mer jord än du kan sköta själv! Non multa sed multum = litet men gott. 
<sec/>
När man nu övervunnit alla dessa plågor har man den sjunde och värsta kvar som heter legio: det är insekterna och krypen. Daggmasken som går och fnallar ner de små plantorna i jorden; den osynlige som biter av gurkplantorna under jordbrynet; jordlopporna som anfalla kålplantorna och kväva dem i lindan; krusbärsmasken som far fram som de egyptiska gräshopporna och sist men värst kanske, kålmaskarne. 
<sec/>
Mot var och en av dessa finnas recept i trädgårdsböckerna, och varje nummer av gartnertidningarne komma med nya bidrag, alla mer eller mindre verksamma. Av erfarenhet tror jag mig dock ha kommit till det resultat att kraftiga plantor lämna bästa motståndskraften, vilken ökas genom riklig näring och vatten. Så visade det sig åtminstone med kålen när jordlopporna kommo. De svaga plantorna anföllos strax och gingo under, de kraftiga stodo sig gott; och icke ens i karbolvatten indränkt mossjord kunde avskrämma krypet. 
<sec/>
En förtvivlans strid är den mot kålmaskarne. Jag plockade äggen som läggas på bladens undersida av den vita fjärilen Epeïra, tre gånger om dagen, och ändock fick jag senare plocka maskar (larver) sex gånger om dagen utan att lyckas skydda två dussin blomkålshuven mot förstörelsen. 
<sec/>
Det är med kålmaskarne som med synden; man plockar och plockar och den sitter där ändå, tills man slutligen tröttnar, finner sig i sitt öde och tänker: det ska väl så vara efter det så är! 
<sec/>
Detta är min sommarträdgård sådan jag såg den sist för fem år sedan; huru den nu ser ut vet jag inte och får väl aldrig veta mer sedan jag skrivit Hemsöborna och Skärkarlsliv! 
<sec/>
Men jag har en vinterträdgård också som jag kan liksom den vise föra med mig över allt, och i den har jag också infört några nyheter som väl icke kunna kallas onödiga. 
<sec/>
Var och en som köpt krukväxter hos blomsterhandlarn har märkt huru fort de blomma ut, huru de sedan stå avtacklade och skräpa fram sitt dåliga liv till nästa år. Orsaken till denna sorgliga omständighet ligger däri, att dessa växter äro födda och uppfödda i växthus med fullt överljus, ren luft utan damm, tobaksrök och förbränningsprodukter av lampor och ljus. De ha således svårt att avpassa sig för boningsrummet, och för att åstadkomma sådana för rummet anpassade krukväxter drar jag upp dem i rummet ända ifrån fröet. Därmed har jag det stora nöjet att se hur det växer och förkovras, vilket är roligare än se hur en köpt blomma går baklänges till tvinsot och död. 
<sec/>
I början av augusti lägger jag frön av lövkoja, reseda, balsamin och pensé i små krukor som jag ställer i sydligt fönster. På fjorton dagar ha fröna grott i en jordblandning av mullvadshög, lövjord, skrivsand, och stött träkol. Men plantorna skjuta upp häftigt och luta sig mot fönstret. Då skolar jag om dem, binder dem vid stickor och vänder dem titt och ofta så att de bli raka. Efter sex veckors tid från omskolningen har jag en halv fot höga kraftiga plantor som icke vidare behöva stöd och som äro avpassade för vinterrummet. Jag behåller sedan de små krukorna för jordvärmens skull och vattnar med blomstergödning. På detta sätt har jag blommor till nyåret och har ändå haft nöjet se huru växtligheten fortfar under den sorgliga hösten då eljes allting går till vila och död. 
<sec/>
Så har jag ställt det med min vinterträdgård, och med den är jag mest nöjd, kanske därför att den är min! 
