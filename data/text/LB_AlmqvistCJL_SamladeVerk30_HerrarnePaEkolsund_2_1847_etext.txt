<title>Herrarne på Ekolsund</title>
<title_subTitle>Del 1 och 2</title_subTitle>
<title>Herrarne på Ekolsund.</p>
<chapter/>

<chaptername>TJUGUNIONDE KAPITLET.</chaptername>

<chaptername>TAGE THOTTS BESLUT.</chaptername>

<sec/>
Jag tillstår, att jag häröfver mycket förundrades. 
<sec/>
Under det att de sista omtalade sjöfarande uppgingo vid Kungshatt, för att deltaga i ett af de mest förvånande äfventyr, tiden hade att erbjuda: under det att Marie Susanne Cederlöf med sitt resesällskap stannat på Sollentuna skog, för att vid Rännarskedet invänta honom, som hon så mycket längtade att få se; under det att slutligen fru Bonauschiöld, förd af sin tappre ledsagare, samma morgon, ehuru mycket tidigare, var på Järfva, ända tills ett bud anlände från Stockholm, som bad henne resa vidare, och på hvilka alla händelser utgången snart skall visa sig; få vi icke lemna ur sigte tvenne andra personer, som för denna historia äro högst väsendtliga, bröderne Tage och Robert Thott. 
<sec/>
Om natten, sedan de begge i sällskap lemnat Riksdalershuset, följdes de upp till den ännu ej slutade eldsvådan, och på en af gatorna der i närheten var det som Robert Augustin, då han händelsevis i folkhopen fick höra Bakelse-Jeanas namn, genast påminde sig huru herr Westerfelt för honom berömt denna gumma. Han ansåg henne mycket passande till det budskap, han anonymt ville lemna Marie Susanne, för att genom den oväntade och förfärande nyhet, han bibragte henne om Clas Thotts fängslande, hålla henne qvar i Stockholm. Då det på intet sätt kunde falla honom in, att den fattiga bakelsemångelskan kunde hysa några egna föreställningar om hans person eller vara så intagen för det rätta, att hon skulle motarbeta honom; lefde han i den fullkomligaste öfvertygelse om att hafva fått sina saker i denna del på den bästa fot. Han var viss om att qvarhålla von Pahlen och sin broder Clas på Riksdalershuset, samt mademoiselle Cederlöf hos sin mor, så att ingendera komme i tillfälle att på Ekolsund träffa riksgrefvinnan, innan han sjelf fått ”prepareradt” hvad han ämnade hos fru Björnram, och dermed hunnit inställa sig hos Hedvig Taube. Något brödramöte på Järfva efterfrågade han nu lika litet som han fruktade det; då Clas ej kunde ditkomma, och Åke sjelf förmodligen genom eldsvådan blifvit tvungen att gifva sin plan en helt annan vändning. Robert Augustin begaf sig derföre hem på morgonen i den lugnaste sinnesstämning: han kände sig lyckad i allt, och beslöt, efter denna oroliga natt, hemta krafter genom en så lång förmiddagshvila, som hans soporifera förmåga möjligen kunde medgifva. 
<sec/>
Tage Thott följde med honom. Han hade, såsom vi redan veta, betingat sig hus och qvarter öfver natten hos sin bror; och ehuru han ville vara i rörelse straxt på morgonen, tillbragte han dock ett par timmar, hvilka utgjorde sjelfva slutet af natten, i hvila hos Robert i Styckgjutarbackslogiet. Hans förhållanden till Gaspolin voro sådana, att han fullkomligt kunde räkna på dennes beredvillighet, att tjena honom med de begge personernas qvarhållande, så länge; och, ehuru han icke nu råkat ”myntmästaren” sjelf, ansåg han Anders Gafvel tillräckligt pålitlig att till sin herre framföra uppdraget, samt att under hans frånvaro utföra det. Tage Thott hade väl i denna sak egentligen blott tjenat sin bror Roberts syften. Men äfven för hans egna planer var det ganska fördelaktigt, att hafva von Pahlen och Clas Thott afstängda från inflytelse på ort och ställe. Det ena räckte således det andra handen; och han tänkte: min kära generalauditör Wefverstedt blir nog i alla fall den, som till slut behåller fältet, och jag med honom. Under tiden är det likväl bäst för mig att hålla ihop med Robert, tills de öfriga blifvit slagne; då jag alltid på sistone kan blifva färdig med Robert sjelf eller på ett skickligt sätt göra upp med honom. 
<sec/>
På morgonen steg han upp temligen tidigt; och, då han såg sin bror fattad af en djup slummer, nöjde han sig med att på ett papper teckna sitt namn, till afsked och tack för gästfriheten, samt begifva sig bort, utan att väcka honom, som så väl behöfde återställa sina krafter. 
<sec/>
Tage Thott gick ifrån Styckgjutarbacken nedåt Clara Bergsgränd. Hans mening var väl att begifva sig till Kungsholmen, der han egde sitt hemvist, ehuru han haft sina skäl att icke gå hem dit den förledne natten. Vägen till Kungsholmen lopp denna tid blott öfver hvad som nu kallas gamla bron, hvartill man gick från Munklägersgatan. Tage Thott, för att komma dit, vek således från Clara Bergsgränd af på Drottninggatan, och gick denna framåt norrut. 
<sec/>
Han hade här icke hunnit längre än till mynningen af Bryggargränden, då han såg en person komma ridande, som han genast igenkände för att vara Clas Thotts stalldräng. ”Hvad kan Matthias hafva haft att göra här borta på Norr så tidigt på morgonen?” tänkte han, och gick rakt fram emot hästen, tog i hans betsel och höll honom. Stalldrängen stannade. 
<sec/>
”Guds fred, Matte! huru mår min bror Clas?” sade gref Tage Thott. 
<sec/>
Matthias, som visserligen kände sin herres broder, ansåg likväl sin skyldighet fordra, att ej omtala just allt derhemma, i synnerhet som det förekommit honom sjelf i flera afseenden betänkligt. 
<sec/>
Min grefve mår ganska väl! svarade han derföre. 
<sec/>
”Derpå är jag säker,” vidtog den andre. ”Jag gissar du varit skickad i ärende från din herre ut till gref Åke på Järfva. Kommer han ej sjelf dit ut på morgonen?” 
<sec/>
Hm, tänkte Matthias, och viste ej hvad han skulle svara eller huru långt han borde gå i upptäckande af sakerna. Emellertid, då han nu talade vid sin herres egen bror, och denne var hemma i så mycket annat, ansåg han slutligen bäst, att yppa allt hvad han kände. 
<sec/>
Jag har varit skickad ut till Järfva, svarade han, för tvenne fruntimmers skull, hvilka i natt, vid eldsvådstiden, varit hemma i min herres rum. 
<sec/>
”Än han sjelf?” 
<sec/>
Han sjelf har varit borta, och till och med då jag red, var han icke ännu hemma. Han skickade mig befallningen genom ett bud. 
<sec/>
Detta måste väcka Tages stora uppmärksamhet. Men till en början nöjde han sig med att fråga, hvilka damer besökt hans brors logis? 
<sec/>
Jag känner dem icke, svarade Matthias. 
<sec/>
”Det var besynnerligt!” 
<sec/>
Jag hörde mycket buller vid min herres dörrar i natt. Didrik har haft vakten om dem, derföre gick jag icke upp och såg efter hvilka som bullrade; men när jag i morse ej fick se till någon, hvarken min herre sjelf eller Didrik, tog jag dristigheten på mig och trädde in i min herres rum, hvartill jag fann ingången oläst. Jag tillstår, att jag häröfver mycket förundrades. Men hvad skulle jag göra? 
<sec/>
Hos gref Tage Thott uppstego flera besynnerliga tankar vid de underrättelser, Matthias gaf honom om hans bror Clas. ”Kände du icke alls de fruntimmer, som om natten voro i hans logis?” frågade han hastigt. 
<sec/>
Nej, alldeles icke, försäkrade den andre. 
<sec/>
”Men din herre kände dem väl?” 
<sec/>
Det kan jag icke veta, då jag icke träffat honom sedan. Men jag förmodar det, efter han gaf mig en befallning om dem, som jag just nu utfört. 
<sec/>
”Huru har din herre kunnat befalla dig detta, då du icke träffat honom, såsom du påstår?” 
<sec/>
Han skickade mig befallningen. 
<sec/>
”Hvarifrån?” 
<sec/>
Det vet jag icke. 
<sec/>
”På hvad sätt fick du befallningen?” 
<sec/>
Med en äldre qvinna, som går omkring med bakelser och sådant. 
<sec/>
”Det är högst förundransvärdt, att min bror skulle sända ett sådant bud. Finner du ej sjelf detta underligt, Matthias?” 
<sec/>
Jo visst. Men hvad skulle jag göra? 
<sec/>
”Du har rätt, min dräng. Farväl, rid hem, och ansa min brors hästar väl, medan han är borta. Skulle du komma i något bekymmer för foder, eller så, i händelse min bror skulle vara länge borta – jag säger blott i en händelse, ty du vet att händelser nu för tiden icke äro omöjliga – så vänd dig till mig, Matthias.” 
<sec/>
Drängen lyfte på mössan och aflägsnade sig. 
<sec/>
Tage Thott steg på vidare, medan han ifrigt tänkte sig omkring. Han sökte utforska huru allt detta möjligen kunde hänga tillhopa. ”Robert måste således hafva misslyckats i sitt försök att qvarhålla Marie Susanne,” sade han för sig: ”och hvad min bror Clas beträffar, när han kan sända bud och beskickningar, så måste han antingen mot förmodan vara borta från Gaspolins redan, eller snart komma det; ty hvem kan på ett sådant ställe, som ej är ett statens fängelse, utan endast en privat råttfälla, qvarhållas längre än han sjelf vill, ifall han funnit medel att sätta sig i förbindelse med folk utomhus? Hahaha!” slöt Tage med sitt af naturen lätta lynne; ”jag bryr mig icke vidare om alla dessa bror Roberts infall och påhitt för egen räkning. De må hafva lyckats eller icke, så skrattar jag nu åt alltihop, och han får sköta dessa saker bäst han kan. Jag tar mitt beslut. Jag slöt mig verkligen en stund till Robert, för att söka förmå honom gå in på bror Åkes förslag, såsom denne bad mig. Men då förmodligen nu genom eldsvådan Åke satts ur tillfälle att hålla sin konferens med bröderna, och kanske aldrig vidare tänker derpå; så är det mycket klokare af mig, att jag öfvergifver hela mitt hittills brukade sätt att hålla än med den ena, än med den andra af mina egenmäktiga herrar bröder. Hm, jag kan vara egenmäktig sjelf! för egen risico och på eget conto: det är bättre upp. Ja, minsann är det så. Låt se .. jag skall genast begifva mig till Wefverstedts. Jag vet att generalauditörens just så här på förmiddagarne står att träffa. Jag skall äfven tala med min goda Juliana, som nu, då hon förlorat sin mor, icke kan hafva någon bättre, i mors ställe, att konversera med än mig. Jag är förträfflig som äldre fruntimmer, så fort jag bara vill, det vet jag: och hvarföre skulle jag icke omfatta den genren i Julianas sällsap? Hahaha! Men allvarsamt: låt se: ja det är bestämdt. Jag går till Kungsholmen. Men, nej: icke hem till mig sjelf i Kapellbacken, utan .. ja, det är bestämdt, till Wefverstedtska malmgården.” 
<sec/>
Han vek snart af till venster och steg Munklägersgatan utföre till bron, som förer till Kungsholmen. Hitkommen, beträdde han en smal väg till höger utmed vattnet, hvilken likväl snart krökte sig in åt holmen, och gick upp till en skön gård, med vidlyftiga trädgårdar och plantager. Detta ställe har i nyare tider fått det särskilda namnet ”Grubbens”, efter en af sina egare; och stadsbyggnader jemte stenlagda gator sträcka sig nu ända fram till denna tomt. I generalauditören Wefverstedts dagar var det mera landtligt här, men utsigten alltid lika vacker öfver den lilla sjön eller sundet, som skiljer denna strand från de gent emot liggande så kallade Sabbathsbergen. 
<sec/>
När hofjunkar Tage Thott anlände till Wefverstedtska malmgården, mötte honom den underrättelsen, att generalauditören sjelf icke var hemma. ”Den verksamme mannen torde väl då vara dernere vid sina igeldammar, denna nya anläggning efter Triewalds plan, af så mycken förtjenst, och som kostat så hederligt,” tänkte han. Men när han hörde närmare efter, fick han veta, att hans blifvande svärfader nyss rest bort ifrån Stockholm, ut till Segersta. 
<sec/>
”Så? Han är då ganska visst åter ute i konungens ärenden!” sade gref Tage för sig. ”Till Segersta? Alltså till Ekolsund, vill det säga; ty på Segersta residerar denna sköna kungsgårds högst angelägna ladugård, jemte kontor, räkenskaper och kontorister. Wefverstedt blir allsmäktig, det slår icke felt. Jag, för min del, är öfvertygad, att han en dag blir krigsråd; ty man framgår icke på sin bana så som han, utan att sluta. Och derute på Segersta, Eckila, Krägga, Bedarö, och hvad det allt heter, som ligger under vårt goda Ekolsund – der måste väl snart allt dansa efter hans pipa.” 
<sec/>
”Jag går in nu i alla fall,” fortfor han. ”Om icke herrn sjelf är hemma, så är dock min goda Juliana det; och hon har i värdinnas ställe hela huset under sig. Det är ett förträffligt fruntimmer, så god till hjertat och ändock så glad till lynnet, hvilket sällan förenar sig annars än hos rätt stora karakterer. Det är väl också derföre Juliana till den grad beherrskar och styr sin far, i allt som tillhör huset, och kanske mera med: och allt detta till en oneklig fördel. Det enda som skulle kunna förundra mig, är att hon fattat kärlek till mig; och jag tillstår, att detta utgör en oförklarlig punkt. Men det kan ju hända, att det gifves något älskvärdt hos mig, ehuru jag icke upptäckt det? Man måste i våra dagar ej förundra sig så mycket öfver folk; de följa med tiden; och den goda tiden med sin rätta smak är längesedan förbi.” 
<sec/>
Hofjunkar Tage trädde således in i våningen, och blef på det bästa emottagen. 
<chapter/>

<chaptername>TRETTIONDE KAPITLET.</chaptername>

<chaptername>FRU BONAUSCHIÖLDS RESA.</chaptername>

<sec/>
På hvilken väg, min Gud? 
<sec/>
Ute på Järfva stodo sakerna, bittida på denna morgon, ganska upproriskt och karakteristiskt. Den stora vagnen, körd af fänrik von Drachenmilch, och hvaruti fru Bonauschiöld åkte med sin kammarjungfru, hade obehindradt och väl framkommit till Jakobsdal, gref Åke Thotts hemvist, då han var på landet. Det låg så nära Järfva, att man ofta förvexlade namnen. Också får man icke tänka sig Järfva i kung Fredriks dagar alldeles som nu, ehuru det alltid innehade sin sköna belägenhet vid Brunnsvikens nordliga ända. 
<sec/>
När fru Bonauschiöld stigit ur och inträdt på Jakobsdal, var hennes första fråga efter herr majoren. Man förklarade, att han icke synts till allt sedan han för några dagar sedan begifvit sig in till Stockholm. Man var likväl härute i största uppståndelse, emedan man sport den eldsvåda, som på natten brutit ut, och fått höra, att härjningen nått just den bostad, herr majoren begagnade i hufvudstaden. Man hade också skickat bud och folk in, för att efterhöra, om majoren befallde eller behöfde något. Men ingen hade varit i stånd att träffa honom. 
<sec/>
Den på stället residerande äldre damen, en slägtinge på långt håll till gref Åke Thott, och som förestod hans ungkarlshushållning, slog ihop händerna, när hon igenkände fru Bonauschiöld. Hon omfamnade henne under en flod af tårar. Den olyckliga, som denna natt förlorat så mycket, fann således här en tillflykt, om ock blott tillfällig. Hon träffade ett hjerta, i hvars sköte hon kunde utgjuta sin sorg och utan fruktan nedlägga alla sina bekymmer. 
<sec/>
Fröken Ankarclou bad sin älskvärda och välkomna gäst, så mycket som möjligt, betrakta sig som hemma här och begagna hennes rum såsom sina. Det är icke möjligt, sade hon, att det kan dröja länge, förrän Åke låter höra utaf sig. 
<sec/>
”Ack,” utbrast fru Bonauschiöld, ”det måste vara någon alldeles oförutsedd olycka, som drabbat honom. Det står ej i min makt att förklara denna händelse, då jag känner Åkes personliga rådighet. Huru skall väl den se ut, som kunnat få makt med honom?” 
<sec/>
Hon genomgick nu berättelsen om sin egen räddning, samt om sin förnämsta egendom, hvilken Åke Thott skrinlagt och burit undan elden. När fröken Ankarclou fick höra talas härom, utbrast hon i glädje: o min goda Louise, sörj icke! Har du fått alla dina dyrbara dokumenter, reverser, handlingar och reda mynt räddadt, så kan din förlust af det vackra huset visst vara att beklaga, men den är icke oersättlig. 
<sec/>
”Du skulle kunna hafva rätt, Emerence! Men hvad säger du, om äfven denna sista skatt försvunnit? Jag återfann den icke i det logis, dit Åke fört mig, och hvarifrån han sedan på ett så oförklarligt sätt aflägsnat sig, utan att säga mig ett ord. Hvad skall jag tänka? Säkert har något inträffat med sjelfva den räddade skatten, och som indragit Åke i en labyrinth af äfventyr, af nya svårigheter, af olyckor kanhända! Jag skall således också förlora honom, o min Gud?” 
<sec/>
Hon omfamnade sin hjertliga vän; tårar af den ömmaste vänskap blandades; och fröken Ankarclou sökte förmå sin gäst, att njuta någon hvila efter alla dessa lidanden. Fru Bonauschiöld ville icke låta förmå sig härtill. Öfvermåttet af ansträngning uttog dock slutligen sin rätt på en liten stund. 
<sec/>
Åtskilliga timmar härefter, fram på morgonen, var det som fröken Ankarclou helt oförmodadt inträdde till fru Bonauschiöld med den glada underrättelsen, att bud kommit från grefve Thott. 
<sec/>
Louise Bonauschiöld störtade upp vid denna nyhet. 
<sec/>
”Är Åke här? hvar? hvar?” utbrast hon. 
<sec/>
Nej, svarade Emerence Ankarclou. Han är icke här sjelf; men ett bud har kommit. 
<sec/>
”Hvar är budet? Jag vill tala med honom sjelf, jag måste efterhöra allt, jag önskar känna hela händelsen ..” 
<sec/>
Budet är ej mera qvar, vidtog den andra. Det var en ridande dräng, som förklarade sig hafva mycket brådtom för att ej lemna det hus öde, som han borde vakta, emedan alla der voro borta. 
<sec/>
”Har du träffat honom?” 
<sec/>
Nej. Han sade sitt ärende i köket. Ingen nändes oroa dig, som nyss fått en liten, så angelägen slummer. Jag fick ej heller höra om honom, förrän efteråt. 
<sec/>
”Hvad har budet sagt?” 
<sec/>
Han framförde helsningar från gref Thott, med tillsägelse, att de fruntimmer, som rest hit ut på morgonen, oförtöfvadt borde begifva sig vidare, så skulle de träffa honom sjelf på vägen. 
<sec/>
”På hvilken väg, min Gud?” 
<sec/>
Jo, på vestra vägen, såsom framåt Stäke, eller så, hade budet förmält. 
<sec/>
”Ack, hvad jag är glad: Åke lefver och är utom all fara: jag skall träffa honom! jag måste genast begifva mig åstad ..” 
<sec/>
Var denna er resa förut öfverenskommen? 
<sec/>
”Nej, visst icke: jag har ej hört ett ord derom, förrän nu. På vestra vägen? Fram emot Stäke? Jag kan icke förklara det annorlunda än så, att Åke Thott, genom hvad som timat, blifvit förd åt detta håll i natt här.” 
<sec/>
Men huru kunde han veta, att du med din kammarjungfru var här? ”Det har han väl hört i Stockholm, i huset hvarifrån vi foro.” 
<sec/>
Men då måste han väl också sjelf hafva varit der, sedan du sist talade vid honom? 
<sec/>
”Ja väl. Det synes så.” 
<sec/>
Och huru kunde han då hafva kommit bort på vestra vägen, utan att från Stockholm resa förbi Järfva? Och då borde han väl hafva varit inne här, för att träffa och se om en så kär person, som dig? 
<sec/>
”Det är sant; men ..” 
<sec/>
Det är klart, att du måste följa budets anvisning, efter Åke väl måste hafva haft sina skäl att skicka det. Jag säger blott, att jag ej kan undvika att undra. 
<sec/>
”Jag undrar också, det är tydligt. Men det kortaste och bästa sättet, att vinna upplösning på gåtan, är att träffa Åke. Jag måste ofördröjligen begifva mig åstad. Ack, min Gud, det är mer än sant .. jag beror icke nu af mig sjelf! Med hvad skall jag åka?” 
<sec/>
Den store utlänningen är qvar, Louise. 
<sec/>
”Den ädle, oegennyttige, rättframme mannen, som förde mig hit ut?” 
<sec/>
Och vagnen är qvar. 
<sec/>
”Jag tackar då ännu mitt öde.” 
<sec/>
Älskade, goda Louise, låtom oss aldrig förtvifla! Ofta vända sig genom Guds goda skickelse de största svårigheter till en lycklig utgång. Det är blott en enda sak jag här skulle önska att få råda dig till, ifall du icke misstycker. 
<sec/>
”För Guds skull tala, Emerence!” 
<sec/>
Du känner oroligheten och osäkerheten i dessa tider. Likasom Åke sjelf måhända upplefvat något, kunde obehagligheter äfven träffa dig. 
<sec/>
”Hvad frågar jag efter dem, då jag får se den jag älskar, och som älskar mig!” 
<sec/>
Du reser således ifrån mig, Louise? Jag kan icke ogilla, att du efter budet beger dig åstad. Men jag anhåller att du går till väga med försigtighet .. 
<sec/>
”Hvad menar du?” 
<sec/>
Du borde skicka någon förut framåt den antydda vestra vägen, så att du icke möjligtvis kan råka midt upp uti en farlig händelse. Det är oss här ogörligt att veta hvad som drabbat Åke Thott. Kan han icke vara omgifven af faror eller .. hvad vet jag? af personer, som äfven för dig skulle kunna vara rätt farliga att oberedd komma alltför nära? 
<sec/>
”Store Gud, hvilka tankar du väcker hos mig, Emerence ?” 
<sec/>
”Det är mig så mycket mera angeläget att resa,” fortfor hon: ”jag vill dela Åkes faror: jag vill se honom, jag vill bistå, jag vill ..” 
<sec/>
Du skulle kunna värre än dö, min älskade Louise, om du råkade i de elaka händer, som nu berättas ej vara så sällsynta. Oroligt och missnöjdt folk stryker utefter landsvägarne; somlige missnöjda med ständerna, andra med thronföljden, andra med konungen – de uslingarne! men många endast hänförda af begär till plundring, rof, mord. 
<sec/>
”Tror du verkligen, såsom man säger, Emerence, att Dalkarlarne skola vara i rörelse? Komma de, så komma de säkert vestra vägen ..” 
<sec/>
Jag kan icke säga, svarade fröken Ankarclou, om detta ännu hunnit vidare än till ett löst rykte; men sådana saker äro kanske ej omöjliga. De skola vara mycket missnöjda med Finska krigets utgång; de skola hafva hotat att gå på Stockholm och fordra rättvisa. 
<sec/>
”Det är förfärligt! Har man då hört, om de nalkas?” 
<sec/>
Nej. Jag har icke sport det ringaste om deras antågande. Jag vet blott hvad man ryktesvis berättar om den vrede och häftighet, som skall råda uppe i sjelfva Dalarne. 
<sec/>
”O – skall jag våga – jo, jag vågar resa i alla fall! Jag kan icke undgå att följa Åkes tillkännagifna önskan. Mitt hjerta slår vid tanken på de olyckor, som kanske nu omgifva honom. Jag vill dela dem med den, som jag så högt älskar.” 
<sec/>
Hon betänkte sig ett ögonblick. 
<sec/>
”Det faller mig något in,” sade hon. ”Emerence Ankarclou! jag skall vara försigtig, såsom du bedt mig; men jag skall icke vara försagd nog, att ej våga fara härifrån. Röfvare, mördare, stigmän .. jag fruktar dem icke. Bed herr fänrik von Drachenmilch träda in; jag ville rådgöra med honom ett ögonblick.” 
<sec/>
Då han inträdde, vände fru Bonauschiöld sig till honom med den vänligaste artighet och en nästan bedjande uppsyn. 
<sec/>
”Ni, min herre,” sade hon, ”som förvandlat er till min välgörare, kan jag våga sätta er godhet mot mig på ännu ett prof? Jag behöfde företaga en några mils längre resa.” 
<sec/>
Nådigaste fru! jag är beredd till er tjenst; ni vet det; jag har sagt er det; jag har mina stora skäl härtill. Jag är färdig att våga mitt lif, om det fordras för ert nöje eller ert väl. 
<sec/>
”Lifvet?” inföll hon, och steg ett steg tillbaka. ”Det är verkligen sant,” tillade hon i sina tankar med en hastig häpnad. ”Det skulle sannerligen kunna vara ingenting mindre än lifvet, jag hos denne ridderlige, ädle man sätter i fara? Men det är en man .. en officer .. han fruktar ingenting.” 
<sec/>
”Min herre!” fortfor hon högt, ”kan jag ännu något längre ega att begagna den vagn, hvari ni fört mig hit?” 
<sec/>
Om ni befaller, så skall jag utverka det. 
<sec/>
Derom är icke fråga, hennes nåd! åtminstone för hela denna dag, inföll kammarjungfrun Gustava, som med detsamma inkommit, och som var öfvertygad, att genom den skicklige unge mannen, hvilken förskaffat vagnen och som medföljt ut till Järfva i form af betjent, utan svårighet kunna komma tillrätta härmed. 
<sec/>
”Jag tackar,” sade fru Bonauschiöld, under den nedslående känslan att veta sig numera icke sjelf hafva en egen vagn att kunna befalla öfver. ”Gustava följer mig, och vi kunna snart vara färdiga. Men jag har något ändå dessutom att bedja er om, min herre!” 
<sec/>
Befall endast .. gör mig den djupa tillfredsställelsen att oinskränkt förfoga öfver mig och mina handlingar, min nådiga fru! utbrast von Drachenmilch. 
<sec/>
”Nåväl, skulle då icke ni, som är en så tapper och krigsvan man, vilja sätta er till häst, och rida något förut, att undersöka vägen och personerna, som möjligen kunna vänta oss på den?” 
<sec/>
I ögonblicket, min fru! Hvilken väg? 
<sec/>
”Ni känner Järfva här bredvid?” 
<sec/>
Ja. 
<sec/>
”Vid sjelfva Neder-Järfva finner ni en bred väg, som ifrån den stora stråten här tar af och går vester ut. Jag bör säga er, att äfven den är en kungsväg, min vän.” 
<sec/>
Förträffligt! 
<sec/>
”Ni känner kanske denna väg? Ni har möjligtvis någon gång åtföljt hans majestät, då han rest på jagt åt detta håll, eller då han öfver Stäke begifvit sig ut till Ekolsund?” 
<sec/>
Stäke, Ekolsund .. svarade von Drachenmilch .. om dessa sköna punkter har jag ett visst begrepp. Går icke denna väg om någonting som heter Bra-karl-by. Dorf der braven Kerle, skulle jag vilja säga, om det vore tillåtligt att tala ett språk här i landet. 
<sec/>
”Ah, min vän, ni menar Barkarby!” 
<sec/>
Godt, så är det: det är alldeles detsamma. 
<sec/>
”Ja, derförbi går just den väg, vi hafva att resa. Ni hittar den således?” 
<sec/>
Ja, säkert. Dessutom .. 
<sec/>
”Dessutom?” 
<sec/>
Hvem skulle ej kunna hitta en väg, som han också aldrig farit? Det är hvad militärer hafva på sin lott ganska ofta, min nådiga fru. 
<sec/>
”Så mycket bättre i dag.” 
<sec/>
Jag skall genast sätta mig upp. Men jag påminner mig någonting .. 
<sec/>
”Hvad är det?” 
<sec/>
Åh, jag ville endast säga, att jag här icke har någon ridhäst. Skulle jag kunna hinna hemta min från Stockholm? 
<sec/>
”Nej,” utbrast fröken Ankarclou, ”det blefve en besvärlig omväg. Jag kan lemna ridhästar.” 
<sec/>
Ridhästar? alltså mera än en, min nådigaste fröken? Jag uppskattar er godhet högre än ni sjelf tror. 
<sec/>
”Major Åke har sitt stall väl försedt,” svarade hon. 
<sec/>
Den stora tillfredsställelsen skulle då möjligen kunna göras mig, att bekomma två ridhästar? inföll fänriken. 
<sec/>
”Det kan ske, om så skulle behöfvas.” 
<sec/>
Jag rider icke gerna utan min ordonnans, svarade von Drachenmilch med en viss höghet i blicken. Härute finnes väl ingen knekt härtill. Men jag känner dock redan en, som blifvit min bekant, och som säkert följer mig, om jag önskar det, och om jag kan få en häst åt honom. 
<sec/>
Gustava blickade litet häpen på den stränge fänriken. 
<sec/>
Jag ansvarar för att ingenting farligt skall hända denna unga, hederliga man, svarade han med en lugnande blick på den stackars flickan: jag står sjelf i förbindelse hos honom, som skaffat mig vagnen här i natt, och utan hvilken jag ej kunnat bevisa min nådiga fru den tjenst, som varit min samvetspligt. Jag har på morgonen härute haft tillfälle att närmare språka med denna yngling. Vi förstå hvarann .. 
<sec/>
”Talar han Tyska? hvad hör jag? hvem är han?” utropade fru Bonauschiöld. 
<sec/>
En lätt rodnad lade sig öfver Gustavas kinder: hon vände sig åt sidan. Nej! inföll von Drachenmilch; men när jag säger, att han och jag förstå hvarann, så menar jag, att vi begripa hvarandra. Han har förtrott mig sin kärlek till .. huru skall jag säga? 
<sec/>
Gustava skiftade färg. 
<sec/>
Till krigsyrket, fortfor fänriken: till den ridderliga tjensten, borde jag egentligen säga. Jag skall göra denna yngling till folk: jag skall lära honom föra sabeln, i stället för handelsgriffeln. Jag står i förbindelse hos honom: han skall få rida som ordonnans bakefter mig i dag. 
<sec/>
”Jag finner ganska förnuftigt, att två följas,” sade fru Bonauschiöld, ”om vägarne äro så farliga, som fröken Ankarclou låter veta.” 
<sec/>
Farliga? Derom tala vi icke, min fru, svarade fänriken. Vägar ega icke faror för män af mitt stånd. För öfrigt skulle jag nu hafva att försvara två, i stället för endast en; så att vinsten för mig, att ega ordonnans, ej från den sidan kunde vara någon. Här är blott frågan om den militäriska honnören, min fru! 
<sec/>
”Men jag försäkrar, att Reinhold är alldeles icke rädd: han kan försvara sig sjelf och äfven andra: han kan slåss ..” utbrast Gustava med en värme, som bevisade att hon, hänförd af ögonblicket, glömde sig. 
<sec/>
Heter han Reinhold? gentog von Drachenmilch småleende, och utan minsta uppmärksamhet lånad åt ynglingens tapperhet. Jag har kallat honom Boqvist; men det glädjer mig, att jag får säga Reinhold, hvilket varit och ännu är mången riddersmans förnamn. 
<sec/>
”Men ett stort hinder möter: hvilken skall då i denna herres ställe köra vår vagn?” sade fru Bonauschiöld. 
<sec/>
Jag skall lemna kusk från Jakobsdal, svarade fröken Ankarclou: en pålitlig och säker, en om alla dessa vägar kunnig man. 
<sec/>
”Då återstår ingenting, om du tillåter! Goda Emerence, skola vi nu skiljas så hastigt? Men jag hoppas snart återkomma, och i en lyckligare belägenhet,” slöt fröken Ankarclous gäst. 
<sec/>
Morgonen hade emellertid dagats upp, ehuru det ännu alltid var ganska tidigt. Luften kändes upplifvande och helsosam genom sin svalka och renhet. 
<sec/>
När de nya ridhästarne från gref Thotts stall på Jakobsdal framkommit, satte sig von Drachenmilch och den unge Reinhold i sadlen. Man hade funnit mot ändamålet bäst svarande, att fänriken skulle rida en god stund förut, innan fru Bonauchiöld sjelf begaf sig utaf, på det han måtte hafva tid att rekognoscera vägen, upptäcka om faror någonstädes egde rum, samt framför allt söka uppspana, hvarest gref Thott kunde vara till finnandes på denna stråt. Emellertid öfverenskom man, med anledning af grefvens egen helsning, att von Drachenmilch ej skulle rida längre förut än högst till Stäke, och således i den nejden invänta fru Bonauschiöld, om hon icke redan förut upphunnit honom med sin vagn. 
<sec/>
Sedan detta kommit i ordning, de begge ryttarne tagit vägen förbi Järfva och redan hunnit ett godt stycke fram emot Barkarby; körde vagnen upp för fru Bonauschiölds räkning. 
<sec/>
På Jakobsdal hade emellertid en ny tanke upprunnit, de begge goda vännerna emellan. ”På denna sköna morgon, Emerence! skulle icke du vilja göra mig sällskap?” sade Louise Bonauschiöld. ”Att träffa Åke och få veta huru han befinner sig, måste vara angeläget och angenämt för dig, lika väl som för mig?” 
<sec/>
Fröken Ankarclou fann detta förslag högst intagande. De begge damerna gjorde sig snart fullkomligen i ordning; man satt i vagnen och reste af. 
<sec/>
Emerence Ankarclou var visserligen ej så obetydligt äldre än Louise Bonauschiöld: men hennes öppna och älskvärda sinne hade bibehållit henne vid en ungdomlighet, som gjorde årsafståndet mindre märkbart. De samtalade under resan för det mesta om honom, som utgjorde föremålet för den enas vänskap och den andras kärlek. De läto inbillningskraften måla upp den ena taflan efter den andra om de möjliga händelser, som kunde hafva träffat gref Åke; och, för att upplifva sin väns hopp, fann alltid Emerence Ankarclou något lyckligt äfventyr till förklaring af hans uteblifvande, så fort Louise Bonauschiöld, till följe af sin smärta och sina sist utståndna djupa lidanden, ej annat förstod, än att de värsta svårigheter måste hafva drabbat honom. 
<sec/>
Ädla qvinnors upphöjda tänkesätt äro lifvets prydnad. Hvilka meddelanden kunna i angenämhet och behag jemföras med de ömsesidiga utbyten af känslor och föreställningar, som tvenne vänner skänka hvarann, då en tredje gemensam vän förenar deras tankar liksom i en brännpunkt? Louise och Emerence hade aldrig förr varit till den grad bekanta och förtroliga, som de blefvo denna morgon. Vagnen tillryggalade det ena vackra vägstycket efter det andra. Vägen vesterut ifrån Järfva var väl icke under denna tidpunkt så förskönad med landtställen och gårdar, som den sedan blifvit: Agnesberg och Ritorp funnos icke. Men Råsta ådrog sig dock till venster den vägfarandes blick, äfven om man icke steg ur för att betrakta den märkvärdiga runstenen. 
<sec/>
Man fortsatte färden obehindradt och utan händelser till Spånga kyrka, der man beslöt att dröja ett ögonblick, för att vid Stridsberga inhemta underrättelser om de begge förutfarne herrarne. Man tyckte det vara litet besynnerligt, att man icke alls hört utaf dem. Med detsamma kunde man äfven dricka ett glas söt mjölk, som på morgonen är så uppfriskande. 
<sec/>
Man for ett stenkast af från stora vägen, då man begaf sig in i Stridsberga by. Louise Bonauskiöld hade en viss stor orsak, att med Emerence vilja ingå i ett ännu förtroligare samtal, än hon kunde ute i sjelfva vagnen, der betjeningen hörde dem. Hon hade under det föregående öppnat så mycket af sitt hjerta, att hon ej längre ville låta sin vän stanna i okunnighet om upphofvet till sin bekanskap med gref Åke Thott, samt om den stora utsigt, hon i förening med honom hyste, att genom högre bemedling komma i besittning af en stor kungsgård, det sköna Ekolsund, hvilket skulle återfordras från ständerna för Thottska slägten; och der hon med sin man ämnade uppresa hemmet för all sin framtid. 
<sec/>
Fröken Ankarclou, för hvilken denna underrättelse var en nyhet, kunde knappt tillbakahålla yttringarne af sin förvåning och glädje deröfver. 
<sec/>
Under hela denna utveckling sutto de begge damerna i en liten trädgård, eller snarare blott lund med ett par fruktträd, tillhörande ena tomten i Stridsberga. Hästarne och vagnen höllo utanföre, och man var alltid beredd att färdas vidare. Under tiden, medan man intog det lantliga gungbrädet i denna anspråkslösa lund och förtärde den uppfriskande mjölken, blickade man då och då uppåt landsvägen: man såg på Spånga kyrka, hvilken med sitt låga torn och korta spets, af en arkitektur som eljest sällan förekommer i Upland, låg alldeles utmed Stridsberga. 
<sec/>
I ett ögonblick hörde man buller från landsvägen. Man såg hastigt dit. Det var en annan vagn, som rullade förbi. 
<sec/>
Denna lilla händelse kunde icke väcka mycken uppmärksamhet hos de begge fruntimmerna. 
<sec/>
De fördjupade sig snart åter i det, hvari de blifvit afbrutna. Det gick här, såsom det icke sällan händer, att ämnets intagande vigt kom de samtalande att förgäta tiden. Fru Bonauschiöld, som, utom hela sin högre själsstämning, tillika besatt mycket sinne för ekonomi, genomgick i tankarne med sin vän ett antal mycket förträffliga hushållsplaner, som hon redan fattat till förbättrande af ställningen på Ekolsund. Hon kände väl denna gård mera genom andres beskrifning, än af egen erfarenhet; likväl hade hon för några år tillbaka varit der på besök, och då i tysthet gjort en mängd anmärkningar, hvilka hon fullkomligt påminde sig. När slutligen de begge damerna stego upp, funno de af klockan, att de tillbringat nära två timmar på det angenämaste sätt. 
<sec/>
”Min Gud! utbrast fru Bonauschiöld. 
<sec/>
Det betyder ingenting, goda Louise! svarade fröken Ankarclou. Så mycket säkrare måste vi ju vara, att Åke hinner dit han önskar emottaga oss. 
<sec/>
”Ja, men han kan hafva väntat! Jag skulle för ingen del vilja göra honom en ledsam stund,” inföll den förra. 
<sec/>
Efter dessa ord begåfvo de sig till vagnen att fortsätta resan. 
<chapter/>

<chaptername>TRETTIOFÖRSTA KAPITLET.</chaptername>

<chaptername>KUNGS-JAGTEN.</chaptername>

<sec/>
Ts! nu börjar det igen. Det måste vara mycket folk åt det der hållet. 
<sec/>
Von Drachenmilch hade med sin unga ordonnans begifvit sig från Järfva långt förut; och han uppfyllde noggrant det gifna uppdraget att bespeja vägen. Han red temligen hastigt; ty alltför långsam framfart var icke i hans smak. Han fick härigenom ett ganska stort försprång för den vagn, som han längre fram borde invänta. 
<sec/>
”Jag finner, att det herrskar mycken fred i landet,” sade han till Reinhold, då de ridit tre fjerdingsväg bortom Järfva. ”Jag kan icke begära, att någon skulle anfalla oss,” fortfor han; ”men så mycket som åtminstone någon enda orolig person, en öfvergifven sälle, en misstänkt vandrare eller ryttare, som hötade åt oss med betslet, borde vi väl hafva mött? Hvad tänker du?” 
<sec/>
Jag anser det godt, att vi ej sett någon sådan, svarade ordonnansen. 
<sec/>
”Godt? Ja ur fredens synpunkt. Men jag är militär, och vill vara det. 
<sec/>
Huru är det med dig, min vän? Såsom jag tycker mig hafva sport, är ju du benägen, att omfatta en ädlare och högre bestämmelse?” 
<sec/>
Reinhold såg ned i marken och betraktade de märken, hästhofvarne gjorde i landsvägen. 
<sec/>
”Jag förstår dig,” inföll von Drachenmilch. ”Det är icke så lätt för en menniska att resa sig. Jag skulle derom kunna förtälja dig mycket, min unge och oerfarne vän. En af mina rätt raska och ridderliga bekantskaper i Stockholm, herr Snakenborg till Fyllingarum, som hjelpte mig i natt, och aldrig gjort annat än en adelsman anstår, har en olycklig äldre bror, som varit så tafatt och lågsint här i verlden, att han nu måste försörja sig med en borgerlig handtering. Han förtjenar sitt bröd genom arbete! han har antagit tjenst hos en enskild. Han är nästan så simpel som du, fast han dock icke står i bud, utan går kypare. Genom detta sitt förfall har den uslingen också sjelfmant måst frångå sin titel, så att, då han egentligen skolat bära sina fäders lysande namn och heta Anders Snakenborg, kallar han sig Anders Gafvel. Det är förfärligt! Men menniskor kan sådant hända. Bättre då, att i tid och medan man är ung inträda på den ädlare banan, än att redan från början nedsmutsa sig genom låga värf. Handla! pracka! passa upp folk! Usch!” 
<sec/>
Skulle herr von Drachenmilch kunna vara så god och skaffa mig min utkomst, utan att jag arbetar, eller dock ej gör något, som tjenar till nytta, så ... jag förstår mig ej stort på dessa tankar, men min utkomst ville jag hafva, det säger jag. 
<sec/>
”Vi skola tänka härpå längre fram: i dag hafva vi vårt uppdrag att fylla. Ser du ingenting, som far tvärs öfver vägen der?” 
<sec/>
Det är ett litet djur, som fruktar oss, skulle jag tro? 
<sec/>
”Jag tror så äfven. Du är stadsbo; men jag vill säga dig, Reinhold, att djuret är en ickorre, och han har sprungit öfver vägen till venster. Det betyder, att vi få upplefva något hett i dag. Det kallas ett järtecken.” 
<sec/>
Jag räds ej för dylikt. 
<sec/>
”Räds? jag tänkte du skulle säga mig, att du gladdes?” 
<sec/>
Det är visst, att jag är glad. För öfrigt får jag nämna, att jag har varit på landet förr och har sett ickorrar. 
<sec/>
”Du har varit på landet? Du känner kanske denna väg, som går öfver Stäke, lika väl som jag eller till och med bättre?” 
<sec/>
Jag har bott som barn i Sollentuna. Jag glömmer aldrig Bög! 
<sec/>
”Hvad? Bö .. Åh, var icke barnslig. Men känner du så väl allting här, så säg mig, om du kan råda mig hvar vi först skola invänta våra efteråkande fruntimmer? ty icke kunna vi rida hela vägen fram oupphörligt.” 
<sec/>
Jag vet ej så noga, svarade Reinhold, och tänkte efter. Se, nu äro vi vid ett ställe, som heter Barkarby: skola vi rida om detta? 
<sec/>
”Ja, det är för hastigt att vänta damerna redan här,” svarade fänriken. ”Men vi kunna sjelfve dröja litet på detta ställe.” 
<sec/>
Böra vi rida ända fram till Stäke, innan vi invänta dem? 
<sec/>
”Det blir för långt.” 
<sec/>
Så låtom oss då taga in vid Rännarskedet. 
<sec/>
”Hvad är det? Känner du hvarest det ligger, Reinhold?” 
<sec/>
Det gör jag. 
<sec/>
”Ja, må vara; då skola vi vänta in våra fruntimmer vid Rännarskedet.” 
<sec/>
Det var detta samtal, som gästgifvaren på Barkarby hade hört från de begge herrarne, hvilka här på morgonen ridit förbi; och hvilket han sedan berättade för Marie Susanne och mademoiselle Agnes Pasch, när de anlände dit och stannade en stund med sin vagn. 
<sec/>
När längre fram von Drachenmilch hunnit till Rännarskedet, beslöt han icke färdas längre; men gjorde med sin vän en lustvandring uppåt de stora skogar, som här möta. Det var likväl klart, att han dessförinnan skulle tillsäga skogvaktarhustrun, att om fruntimren anlände, medan han var borta, så måste de ändtligen afbida hans återkomst och ej åka längre. Vi veta, att äfven dessa ord kommo till Marie Susanne, och föranledde henne att dröja på Rännarskedet nära två timmar; enär orsaker, som vi genast skola höra, upptogo von Drachenmilch på skogen hela denna tid, och de begge andra fruntimren, som han egentligen väntade, icke ännu hunnit efter. 
<sec/>
Förhållandet var, att den modige fänriken ej kommit mer än en half fjerdingsväg på sin promenad bort uti den vildaste, af grankåda och linnæa mest doftande skogsmark, förrän han förnam starka och uthålliga ljud, hvilka från flera håll besvarade hvarann. 
<sec/>
”Man blåser i kohorn!” utbrast Reinhold; ”man kallar tillsammans sin boskap.” 
<sec/>
Nej, Reinhold, det är jagthorn. Jag känner igen dessa fanfarer. Ts! ts! låt mig höra! 
<sec/>
Han stannade och lyssnade. Han försänktes ett ögonblick i en synbar glädje. Han stod i stum njutning. Slutligen kunde han ej bärga sig, utan började tuta efter ljuden med sin grofva stämma, så vackert han förmådde. 
<sec/>
”Här är något verkligen å färde!” sade han och nickade åt Reinhold. 
<sec/>
Kan det vara röfvare? Denna skog är ganska vidlyftig och mörk: jag känner den, det är Sollentuna Allmänning. 
<sec/>
”Har du reda på alla stigar här, min unga vän, så att vi ej gå vilse, ifall vi något fördjupa oss i trakten? Jag ville taga fast på de der hornblåsarne; ty äro de elaka karlar, banditer, marodörer eller friskyttar, så bör jag veta det för att bereda mina fruntimmers försvar; men äro de hyggliga, så finge jag deraf en fägnad, som jag icke vill undvara.” 
<sec/>
Reinhold sade sig väl ej kunna känna någonting så stort, som en hel häradsallmänning, alldeles fullständigt. Likväl har jag, fortfor han, den tiden jag var på Bög, ofta drifvit omkring för nöje, ej blott kring Ravaln, fram åt Räfgärde till, utan ända bort till Öfversjön, som är här nära vid, till Molnsätra, till Stora och Lilla Ulfsätra .. 
<sec/>
”Hvartåt gå vi nu?” 
<sec/>
Fortfara vi så här, måste vi komma till Stäkestorpen. Jag vet ej om Iliansboda, Hemmetstorp eller något annat ligger närmast ännu. 
<sec/>
”Jag är nöjd, blott du alltid med visshet hittar tillbaka med oss till Rännarskedet.” 
<sec/>
Det lofvar jag. 
<sec/>
”Ts! nu börjar det igen! Här måste vara mycket folk åt det der hållet.” 
<sec/>
Efter en liten stund fick von Drachenmilch öga på tvenne personer i grönt hoflivrée. 
<sec/>
Han störtade fram och utbrast med ett anskri: 
<sec/>
”Konungen är utrest och jagar! Gott im Himmel!” 
<sec/>
En af de begge männen, som verkligen tillhörde hofvets jägeristat, närmade sig fänriken, hvilken han personligen kände, gjorde militärisk honnör och svarade: Hans majestät har nyss fått sigte på en skön råbock och förföljer honom. 
<sec/>
”Kommer hans majestät hitåt?” 
<sec/>
Jag vet icke ännu. Vi äro ställda här för att iakttaga villebrådets gång åt denna sida, om råbocken vänder sig hit. Jag tycker på jagthornen, att hofvet drar sig mot Hårsgärdet. Då kommer det icke hit. 
<sec/>
”Tarteiffel: jag är högst förvånad, min bästa hofjägar Stapelmark! Icke viste jag, att min gamle gode konung var ute på jagt. Jag tänkte han låg i all stillhet på sitt goda Carlberg!” 
<sec/>
Han har så gjort en tid. Men lusten uppvaknade hos hans majestät att ånyo skåda hjort och rådjur. De politiska ledsamheterna, som ständigt tilltaga, torde väl ock hafva drifvit honom att söka några dagars frihet och förströelse utom hufvudstaden. Kan någon undra på det? 
<sec/>
”Donnerwetter! skulle jag undra på min konung? Nej! Men säg: är här godt om vildt?” 
<sec/>
Hjortarne börja mycket aftaga i Sollentuna: jag tror ingen annan utväg till sluts återstår för att rädda denna jagt från undergång, än att hålla hjortarne och rådjuren i en afstängd park, der ingen har lof att skjuta mer än konungen sjelf. 
<sec/>
”Stolt sagdt! derpå har jag aldrig tänkt!” 
<sec/>
Herr fänriken hör också ej till hofjägarstaten. 
<sec/>
”Jag? Nej. Men jag intages af hjortstek, och jag vet för öfrigt ingenting vackrare än ett smidigt rådjur, som för sig med nöje mellan trädens grenar och flyger som en fyrfotad fågel.” 
<sec/>
Är herr fänriken sjelf skytt? 
<sec/>
”Icke vidare än i min egen tjenst.” 
<sec/>
Jag förstår: blott i fält. 
<sec/>
”Hvar har hans majestät sin hofstation under denna jagt?” 
<sec/>
Vid Stäke. 
<sec/>
Hvad hör jag? sade von Drachenmilch till sig sjelf. Månne icke detta skulle kunna stå i sammanhang med min frus anbefallda resa åt detta håll? Högt utbrast han: ”min bästa hofjägar Stapelmark, säg mig, har ni sett någon gref Thott i konungens följe?” 
<sec/>
Thott? Nej. Men, tillade hofjägaren, jag bör tillstå, att jag icke så noga vet hvilka allt fått göra hans majestät följe på detta lustparti. 
<sec/>
”Lustparti, säger ni?” 
<sec/>
Ja, jag säger lustparti, hellre än jagtparti. 
<sec/>
”Tarteiffel! Man skall yttra sig med allvar, när man talar om sin konungs företag.” 
<sec/>
Medgifves, herr fänrik. Men vår gode konung har, såsom ni sjelf rätt väl vet, ej sällan tycke för det glada. Och oss förefaller, den här gången mer än nånsin, att kung Fredrik tillställt hela denna jagt icke så mycket för hvad derunder skall skjutas, som för att få njuta friska luften och tillåta sig och sina förtrogne bland hoffolket, att, friare än som kunde ske i hufvudstaden, få svärma ut i muntra upptåg under dessa dagar. 
<sec/>
”Tror ni det?” 
<sec/>
Jag har stora skäl till denna tanke. Först och främst visar han intet synnerligt allvar med sina hundar. Han ler åt dem, klappar och uppmuntrar dem, äfven när de icke gjort sin skyldighet. Man brukar ej så i en skog, när man förehar en sann jagt. Sedermera .. 
<sec/>
”Tala ut!” 
<sec/>
Hans majestät har tagit Pouffardin med sig. 
<sec/>
”Hvad? Den till hälften Tyske och till hälften Franske hofnarren? Det vet jag knappt om jag gillar.” 
<sec/>
Men så är det likväl. 
<sec/>
”Hvad skall den göra med på en kungsjagt?” 
<sec/>
Det hör till ett bland de allragodmodigaste infall af hans majestät. Det är ett riktigt drag hos konungen, om jag underdånigst så får säga. 
<sec/>
”Säg då, herr Stapelmark?” 
<sec/>
Konung Fredrik vill på jagten alls icke vara konung. Han har klädt sig som en vanlig jägmästare och går i sin egen suite; men deremot har han uppdragit åt Pouffardin att vara konung i stället. 
<sec/>
”Pouffardin konung?” 
<sec/>
Icke i Sverige, begriper herr fänriken, utan härute i jagtlägret. Har herr fänriken nånsin sett Pouffardin? 
<sec/>
”Nej. Jag vill ej se narrar och sådant folk.” 
<sec/>
Han kan härma konungen mästerligt: hans växt och utseende är ytterst storartadt. Hans majestät, långt ifrån att vredgas öfver honom, uppmuntrar honom. Ju mer, ju bättre, han liknar honom, desto högre ler hans majestät: han skrattar så, att tårarne komma honom i de goda ögonen, och han ropar gång på gång: ”se kung Fredrik bara! se kung Fredrik!” Hemma i Stockholm, på sitt slott eller inom sitt hof skulle han visst icke tillåta ett sådant skämt. Men här har han befallt hela sin jägarstat och alla sina hofmän, att kalla Pouffardin ”kungen”, uppvakta honom och bevisa honom undersåtlig vördnad. 
<sec/>
”Men det är ju ..! Hvad tänker min landtgrefve på?” 
<sec/>
Han har enkom låtit göra Pouffardin en kungsdrägt, fullkomligt lik den han sjelf brukar; och han bevisar denna sin gäck undersåtlig vördnad, liksom vi alla. 
<sec/>
”Stapelmark! det är att gå för långt! Jag gjorde det aldrig.” 
<sec/>
Men herr fänriken kan icke tro, hvad detta upplifvar jagtnöjet. Ty derigenom hafva vi, sannerligen att säga, ingen konung alls ibland oss här, utan lefva och jaga fullkomligt obesvärade. Pouffardin gifva vi väl konungslig hyllning; men det sker under nöje och faller sig aldrig rätt noga. 
<sec/>
”Jag faller i förvåning. O, min landsman! o, min konung! o, min Fredrik! huru nådig är du icke?” 
<sec/>
Om vi endast kunde få en bal i afton. 
<sec/>
”En bal? under jagten?” 
<sec/>
Jag har ju sagt herr fänriken, att denna jagt ej går ut på att vara annat än ett lustparti. Man jagar om dagarne: hvarföre skulle man icke dansa om qvällen? 
<sec/>
”Hvad hindrar då?” 
<sec/>
Vi hafva inga fruntimmer. 
<sec/>
”Tarteiffel!” 
<sec/>
Hans majestät borde hafva inviterat några bland de yngre af hoffruntimret att deltaga i jagten. Men han ville förmodligen vara fri från all etikett. 
<sec/>
”Det gillar jag.” 
<sec/>
Men huru skola vi kunna dansa utan damer? 
<sec/>
”Vore någon gref Thott ibland er, så skulle jag kunna skaffa er damer.” 
<sec/>
Hvad vill det säga? 
<sec/>
”Jo, det vill säga åtminstone en dam: i sig sjelf två: men med visshet en, som till utseende och rang mycket väl kunde anstå detta jagthof att hafva på sin bal.” 
<sec/>
Jag tror med säkerhet, att ingen Thott är med här. Ingen har jag sett, det vet jag. Skulle han kläda ut sig till dam? Det blefve ej gladt. 
<sec/>
”Stapelmark, nej! säger jag. Men det gifves ett fruntimmer: i sig sjelf två: men med visshet ett, som jag skulle kunna föra till jagthofvet, om gref Thott endast vore der.” 
<sec/>
Hvad har gref Thott härmed att skaffa? Kunna vi ej vara honom förutan? 
<sec/>
”Nej. Icke vid denna bal. Nogaf, jag säger icke mera.” 
<sec/>
Efter detta skall vara en hemlighet, så behåll den då. Hvarifrån kommer herr fänriken? Jag kan knappt inse hvad fruntimmer herr fänriken skulle kunna bereda oss här på skogen. Men så mycket vet jag, att den som kunde försköna Pouffardins jagtbal med vackra och ädla fruntimmer nu i afton, den skulle säkert af hans majestät kunna utbedja sig en stor nåd. 
<sec/>
”Af hans majestät hofnarren, ja?” 
<sec/>
Nej, af den verklige konungen. 
<sec/>
”Det vore någonting!” 
<sec/>
Ja: förmår ni något, så gör det. 
<sec/>
”Jag förmår ingenting, utan med gref Thott.” 
<sec/>
Ni är rasande med er Thott, herr fänrik. 
<sec/>
”Nej, Stapelmark, jag är som sig bör, och jag för icke gref Thotts fruntimmer annorstädes, än der han sjelf är. Deri ligger det rätta.” 
<sec/>
Aha .. det är hans grefvinna? 
<sec/>
”Visst icke.” 
<sec/>
Ni är då ånyo rasande. Hans fästmö? 
<sec/>
”Det kan hända. Det angår mig icke.” 
<sec/>
Det är skada. Konungen gifver bra, när man kommer i den ställningen att kunna utbedja sig en nåd af honom. 
<sec/>
”Derom är jag öfvertygad. Han är min landsman. Men säg mig, min vän herr hofjägar Stapelmark! hvar är sjelfva platsen för konungens jagtläger, eller jagthofvet, bör jag säga?” 
<sec/>
Vid Stäkes färja. 
<sec/>
”Är icke Stäke ett slott?” 
<sec/>
Jo, Stäke är ett slott, men hvars egare konungen ej vill besvära med sitt jagthof. Det vill egentligen säga, att konungen sjelf önskar se sig obesvärad af slottets egare och den stela ståt, der måste iakttagas på begge sidorna. Han skulle icke der kunna roa sig med att vara undersåte och låta en annan spela konung. Han skulle nödgas bibehålla majestätet, åtminstone till en grad. Men han har just rest ut på detta parti, för att njuta en undersåtes nöje och slippa hermelinerna. 
<sec/>
”Hvilken nådfullhet!” 
<sec/>
Han har derföre föredragit att uppslå sina hoftält på denna sidan om sundet, helt nära till det lilla huset i backen ofvanför färjan. Stäkesborg ligger på andra sidan om vattnet, på en stor höjd och långt ifrån färjan. 
<sec/>
”Ts! herr Stapelmark, jagthornen nalkas: jag tror det drar sig hitåt?” 
<sec/>
Hvad? minsann .. jag hör konungens hundar. 
<sec/>
”Konungen kommer? Jag skulle knappt våga eller vilja visa mig för honom här. Jag är icke i min tjenst. Jag är icke befalld till denna jagt.” 
<sec/>
Så drag er tillbaka. Farväl .. jag vågar ej dröja, herr fänrik! Hornen gifva en signal, som förer mig åt ett annat håll. Tänk på hvad jag sagt. Vi råkas. Farväl! 
<sec/>
Hofjägaren aflägsnade sig. 
<sec/>
Von Drachenmilch med sin ordonnans gick tillbaka åt den sida af den stora jagtmarken, hvarifrån han kommit. Det var likväl icke sagdt, att de kunde träda alldeles samma väg. Tvärtom: fänriken var så upptagen af de nya tankar, hela detta möte förorsakat hos honom, att han sällan lade märke till fjäten, som han tog. Reinhold kände visst mycket af skogen, men icke hvarje fläck. Således kommo dessa herrar en god stund på afvägar, hvarifrån de kanske ej skulle haft så lätt att reda sig, derest de icke till all lycka påträffat den gamla Afrättsplatsen, jemte Dockryan, der nära vid. Här återfunno de stora vägen. Säkre på hvar de voro, begåfvo de sig nu tillbaka till Rännarskedet; men valde likväl härtill en smal skogsstig, för att slippa dammet på sjelfva kungsvägen. 
<sec/>
När de uppe från den lilla skogsstigen fingo Rännarskedet i sigte, varseblefvo de visserligen sina ridhästar stående ganska riktigt på sin plats, der de blifvit bundne; men tillika en stor, skön vagn, hvari tvenne fruntimmer sutto. ”Nu äro de då komne!” utbrast von Drachenmilch, ”hm .. men ..” 
<chapter/>

<chaptername>TRETTIOANDRA KAPITLET.</chaptername>

<chaptername>MARIE SUSANNE STIGER UR.</chaptername>

<sec/>
Hvad kan ni då göra för oss? – ”Jag skulle gifva er ett råd, om ni icke försmår det.” 
<sec/>
Vi veta af ett föregående kapitel, att när Marie Susanne Cederlöf med sin vagn kom till Rännarskedet, och dröjde der till följe af skogvaktarhustruns tillsägelse, fick hennes hofkusk slutligen se tvenne män anlända från skogen. Hon sjelf kastade äfven ögat dit, men kunde icke upptäcka den hon med så mycken längtan afbidade. 
<sec/>
Den Tyska fänriken med sin ordonnans närmade sig vagnen, hvari han förmodade sig finna fru Bonauschiöld och hennes resesällskap; men till sin förvåning igenkände han ingendera af damerna. 
<sec/>
Icke desto mindre aflade han en vördsam helsning för de tvenne obekanta, hvilka förekommo honom förtjenta af den högsta uppmärksamhet. 
<sec/>
Mademoiselle Agnes Pasch, som genast rangerade hans anlete bland de öppenhjertigas vände sig till honom med den frågan: om han vore så bekant på stället, att han kunde säga hvilka personer de begge ridhästarne tillhörde. 
<sec/>
”Min nådigaste! de äro mina,” svarade han. 
<sec/>
Men det är besynnerligt .. utbrast hon, och den unga damen vid hennes sida tillkännagaf en lika stor förvåning. 
<sec/>
”Det är vida mindre besynnerligt,” inföll han, ”än något annat, som jag i detta ögonblick upplefver. Jag tillstår utan tvekan, att jag här väntade mig en vagn; hm .. men ..” 
<sec/>
Och vi, min herre, hafva här väntat en grefve Thott, och i stället finna vi .. 
<sec/>
”Hvad hör jag? Gref Thott?” 
<sec/>
Vi hafva haft största skäl att tro oss träffa honom, emedan han skolat resa fram denna väg i dag, och öfverenskommit med oss att möta oss.” 
<sec/>
”Och gref Thott .. har han visat sig?” 
<sec/>
Nej. 
<sec/>
”Det är just hvad också jag erfarit. Jag försäkrar, att äfven jag på det högsta önskade se honom.” 
<sec/>
Vill äfven ni träffa gref Thott? 
<sec/>
”Om jag vill det? Tarteiffel, hvarför icke? Men egentligen icke jag, utan en dam, ett fruntimmer af högsta qvalitet, önskar träffa honom, emedan han låtit helsa henne att resa hit enkom derföre.” 
<sec/>
Ett fruntimmer? Det är omöjligt. Hit? Hon skulle komma hit? Det är ett fullkomligt misstag, min herre. 
<sec/>
”Misstag? Det må tillåtas mig förklara, att, hvad jag än tager här i verlden, men miste tager jag aldrig.” 
<sec/>
Om ni behagar, så säg då, hvilket fruntimmer talar ni om? 
<sec/>
”Om gref Thotts förlofvade. Ja, jag säger förlofvade; ty jag tror det har kommit på den punkten.” 
<sec/>
Under hela detta samtal, som mademoiselle Pasch förde med den obekante, satt Marie Susanne blek och stum af förundran. Hennes vän fortfor: 
<sec/>
Är den dam, hvarom ni talar och som skall komma hit, gref Thotts förlofvade, så har hon väl ändå något namn? 
<sec/>
”Vid himmelen! det är säkert. Hon heter: fru .. fru .. jag kunde uttala namnet i morse; och skall kunna det snart igen, men nu i ögonblicket ..” 
<sec/>
Det är en fru, säger ni? Vet du, Susanne, fortfor Agnes och vände sig åt sidan i vagnen, jag tror vi kunna lemna denne förlupne skogsriddare åt sig sjelf, och fara vidare. 
<sec/>
Men han fortsatte oförskräckt: ”hon heter: fru, ja .. fru Bonauschiöld .. så är det.” 
<sec/>
Ah .. utbrast Marie Susanne, med en röst, som tillkännagaf glädjens återkommande .. han talar ej om Clas! Han menar Åke Fabian Thott! 
<sec/>
”Men hvad vill då allt det här säga?” fortfor mademoiselle Pasch: ”är fru Bonauschiöld på väg hit? Och skall gref Åke Thott väntas i dessa trakter?” 
<sec/>
Jag frågar tillbaka: väntar ni här någon annan än denne gref Thott? 
<sec/>
”Utan tvifvel.” 
<sec/>
Då måste grefve Clas vara den ni afbidar? 
<sec/>
”Ja visst.” 
<sec/>
Det är således icke den gref Thott, som heter Robert? 
<sec/>
”Nej: men hvartill dessa underliga frågor?” 
<sec/>
Jo, svarade den ärlige von Drachenmilch, jag bör tillstå, att jag hatar mycket af det Thottiska. Likväl har jag mindre emot grefve Clas: och är det verkligen honom ni väntar, så .. 
<sec/>
”Så?” 
<sec/>
Så kan jag, å min sida, helsa från honom sedan i natt, då jag såg honom invecklad i ett rätt elakt och farligt sällskap. 
<sec/>
”Min Gud! hvad säger ni?” utbrast Marie Susanne. 
<sec/>
Kommer han hit i dag, så är det väl. Men kommer han icke, så skulle jag ej undra derpå. 
<sec/>
”Det har då händt honom något farligt? fruktansvärdt? förfärligt?” 
<sec/>
Det är hvad jag till en del tror. 
<sec/>
”Himmel! den varning, jag fick i Stockholm, skulle då hafva inneburit något? Jag borde icke hafva rest.” 
<sec/>
Von Drachenmilch såg på den sköna flickan, hvars uppsyn tillkännagaf så mycken sorg, att det gjorde honom på det högsta ondt. Han vände sig till henne och sade: gref Clas är en så tapper man, att han väl skall veta reda sig. Har han föresatt sig, att komma denna väg fram i dag, så kommer han nog. 
<sec/>
”Ni tröstar mig nu, sedan ni först förskräckt mig? Hvad beslut skall jag fatta? Bör jag återvända, eller fortsätta resan? I hvad sällskap såg ni gref Clas Thott?” 
<sec/>
I det värsta af allt, sin broders. Men jag måste tillägga: i det bästa af allt, min landsmans. 
<sec/>
”Er landsmans?” 
<sec/>
Ja, han var i sällskap med herr löjtnant Sebastian von Pahlen. 
<sec/>
”Jag vet det! De gingo ut tillsammans. Denna glädje eger jag dock. De måste kunna försvara hvarandra.” 
<sec/>
Ni känner min landsman von Pahlen? Förlåt denna fråga, min nådigaste, men den kommer från hjertat. 
<sec/>
”Jag känner von Pahlen,” svarade Marie Susanne, med en tonvigt på orden, som väckte von Drachenmilchs förtjusning. 
<sec/>
Hänryckt närmade han sig den sidan af vagnen, der hon satt, fattade hennes hand och utbrast: ”ni känner von Pahlen! säg mig .. känner ni honom mycket?” 
<sec/>
Något, svarade hon och drog sin hand tillbaka med en half förskräckelse. Jag har af en lycklig händelse kunnat bevisa honom en tjenst .. 
<sec/>
”Nådigaste! ni har bevisat von Pahlen en tjenst?” 
<sec/>
Jag tror, att han ansåg den så: jag fann tillfälle att draga honom ur en ledsam belägenhet. Man hade instängt honom .. 
<sec/>
”Ha? det är då ni, som räddade honom från den infernaliska klubben! Jag ser det på edra ögon, och det himmelska uttrycket i ert väsende. O, tillåt mig att erbjuda er min grofva hand till någon tjenst igen. Ni har i denna stund framför er en vapendragare, färdig att för er skull gå hvart ni befaller: dö: lefva: slåss: göra hvad ni vill!” 
<sec/>
Marie Susanne smålog, ehuru ej utan samma förundran som förut. 
<sec/>
Men, inföll mademoiselle Pasch till den obekante, då vi fått äran af detta möte, så säg oss litet närmare hvad ni menat med allt hvad ni yttrat om fru Bonauschiöld? 
<sec/>
”Jag har menat allt hvad jag yttrat,” svarade han. ”Jag befinner mig äfven i hennes tjenst,” fortfor han: ”och det är just för hennes skull jag nu är här. Men då jag erfarit, att det nådiga fruntimret vid er sida har syften, alls icke stridande mot fru Bonauschiölds, så har jag med detsamma kunnat tillbjuda min tjenst äfven åt henne.” 
<sec/>
Hvad kan ni då göra för oss? 
<sec/>
”Jag skulle gifva er ett råd, om ni icke försmår det.” 
<sec/>
För sådana tacka vi alltid, svarade mademoiselle Pasch. Hvad råder ni? 
<sec/>
”Ni borde i min tanke icke resa alltför långt. Litet längre fram på denna väg befinner sig Stäke, såsom ni måhända vet?” 
<sec/>
Det är bekant. 
<sec/>
Nåväl; efter ni är angelägen att råka en gref Thott, så far ej längre än till Stäke. Fru Bonauschiöld har ifrån sin gref Thott fått bud, med tillsägelse att vänta honom i den nejden. Men hennes gref Thott, och eder, torde icke vara annat än vänner?” 
<sec/>
De äro förtroliga vänner och goda bröder. 
<sec/>
”Kunde det icke då vara skäl att vänta den ena, der den andra tänker infinna sig? Jag begriper icke hvarföre man utsatt Stäke. Men efter man gjort det, så skulle jag tro mig om att der lika väl träffa en gref Clas, som någon annan, efter också han vill samma väg fram.” 
<sec/>
Denna anmärkning verkade på Marie Susanne; ehuru hon ingenting svarade. 
<sec/>
”Jag bör till er tjenst tillägga, att ännu något annat kräfver er största uppmärksamhet. Konungen befinner sig i dag i denna nejd.” 
<sec/>
Hvad? utropade de begge fruntimren med högsta förvåning, och reste på sig. 
<sec/>
”Jag försäkrar er, mina nådiga.” 
<sec/>
Kung Fredrik har åsidosatt den hvila, han så väl behöfver njuta? 
<sec/>
”Här är kungsjagt i dessa dagar.” 
<sec/>
Då måste hela skogen hafva råkat i uppståndelse! 
<sec/>
”Ni har ej hört jagthornen ännu?” 
<sec/>
Nej. 
<sec/>
”De nalkas nog. Ni älskar ju hans majestät, den nådige konungen, min landtgrefve?” 
<sec/>
Hvilken undersåtarinna älskar ej sin monark? 
<sec/>
”Så dröj då. Ni skall hafva orsak att icke resa förbi Stäke.” 
<sec/>
Är riksgrefvinnan Taube med vid jagthofvet här? 
<sec/>
”Det kan jag icke säga. Jag har ej ännu träffat mer än en af hofjägeriet. Med visshet vet jag, att konungen sjelf befinner sig här. Jag har hört hans hundar: han drifver ett rådjur. Sitt jagtläger har han uppslagit vid Stäkes färja.” 
<sec/>
Denna underrättelse gör det oumgängligt att dröja, inföll Marie Susanne. Jag måste åtminstone veta, om riksgrefvinnan äfven är vid Stäke: det skulle, om så är, vara ändamålslöst att fortsätta resan till Ekolsund. 
<sec/>
”Men,” anmärkte mademoiselle Pasch. ”hvar skola vi taga in i denna trakt? Det passar icke för oss att hålla vid Stäkes färja, om det kungliga jagthofvet nu residerar der.” 
<sec/>
Nej, svarade von Drachenmilch; men dröj på detta ställe tills vidare; jag skall se mig omkring, och utfinna ett godt logis till er vistelse, mina nådigaste. 
<sec/>
”Men huru kan ni på detta sätt använda er tid till vår tjenst, då ni egentligen har till uppdrag, att vara fru Bonauschiölds ledsagare, såsom det synes oss?” 
<sec/>
Jag skall svara härpå utan svårighet, mina nådiga. Det har förefallit mig omöjligt, att icke grefvarne Thott måtte hafva haft någon aning om denna kungsjagt och ämnat sig hit i dag, efter de uttryckligen tillkännagifvit för begge sina väninnor, att de skulle invänta dem mot Stäke. Jag kan väl icke utgrunda, hvarföre de skulle vilja hafva sina högt älskade, sina hjertan ute på denna färd, eller så nära ett oroligt jagtparti. Men så är det nu en gång. Det är nog för mig, att då begge dessa Thottar komma, så kan jag utan svårighet tjena dem begge genom att vara begge deras tillbedda och älskade vänner till artigt gagn. Försmå mig, om ni behagar! Men i annan händelse, och om ni följer detta mitt första råd, så torde jag hafva mera att underrätta er om, sedan, och ifrån konung Fredriks eget jagthof. 
<sec/>
”Har ni mera att tillägga?” 
<sec/>
Icke nu, afbröt von Drachenmilch. Jag måste först veta, om ni bidar här, och om jag får skaffa er ett passande uppehållsställe; ty vid Stäkes färja kan ni icke vara; det är klart. 
<sec/>
”Utan tvifvel måste vi dröja här, och afvakta utgången,” svarade Marie Susanne. ”Jag bör göra det, både för Clas Manuels skull, och för riksgrefvinnans, i händelse hon kanske befinner sig i närheten. Store Gud! icke väntade jag detta i dag?” 
<sec/>
Tillåt mig, min nådigaste! fortfor den skicklige fänriken, och öppnade vagnsdörren. Lemna ekipaget och stig in på detta Rännarskede! Här kan ni icke välja ert logis: det vore för aflägse från sjelfa Stäke, och dessutom torde er smak finna det ruskigt. Men dröj dock derinne så länge som fordras, tills jag hinner se mig vidare omkring. Bygden är visserligen skoglig; men jag har en ordonnans, som säger mig, att gårdar med hus oförmodadt finnas här rundtomkring. Jag skall utse någon af boningarne åt er. Skulle emellertid fru Bonauchiöld anlända, så kan jag ju hoppas, att ni för gref Thotts skull emottar henne på det bästa, och ber henne invänta mig? 
<sec/>
Mademoiselle Pasch rådde Marie Susanne att antaga detta förslag. ”Vi kunna ej blifva i vagnen evigt,” sade hon. ”Den der skogvaktarfrun i sin uppsatta mössa stod ju och neg på bron rätt inbjudande. Icke hade hon den allrafördelaktigaste uppsyn. Men .. se der, kommer hon icke ånyo ut och står på sin bro? Förmodligen är det nu blott för att visa sin artighet mot den från skogen återvände herrn. Dock .. emellertid, Marie Susanne! skola vi verkligen afbryta resan, såsom allt skäl visar sig, så låtom oss till en början taga in här, medan vår nya vän utser ett bättre hemvist åt oss.” 
<sec/>
De stego ur. Kusken körde ned af vägen, och förde det kungliga åkdonet under en samling träd, som gaf hästarne skugga. Von Drachenmilch ledsagade de begge damerna in till Rännarskedet, der värdinnan emottog dem med de underdånigaste åtbörder, bad dem hafva den nåden att vara välkomna, och anvisade dem ett rum med utsigt åt den af sotiga fällda trän öfverfyllda vedbacken. De stego in och satte sig ned. Rummet var tapetseradt: det hade tegelkakelugn. 
<chapter/>

<chaptername>TRETTIOTREDJE KAPITLET.</chaptername>

<chaptername>EN OVÄNTAD ANKOMST.</chaptername>

<sec/>
Man kan begära af honom det högsta man åtrår. Hvad behöfver en person mera? 
<sec/>
Reinhold vinkades af von Drachenmilch, sedan de andra gått in i huset, och denne sade honom, att han nu måste anstränga all sin uppfinning och anlita alla sina kunskaper om trakten, för att förskaffa dessa begge ankomna gäster ett godt herberge i närheten af Stäke. 
<sec/>
”Det ena af dessa sköna fruntimmer är redan i min föreställning grefvinna, och vi skola behandla henne derefter; det andra är det .. icke. Men hon må vara eller blifva hvad som helst, så hyser jag för henne den djupaste aktning. Vet du icke någon vacker gård här intill?” 
<sec/>
Reinhold tänkte noga efter. 
<sec/>
”Jag ser,” fortfor fänriken, under det de gingo upp åt skogen, ”jag ser tydligt på den ena af damerna, att hon kan dansa. Jag tror mig till och med se på henne, att hon dansar gerna. Du begriper allt hvad jag förstår härmed?” 
<sec/>
Reinhold, fördjupad i sina tankar, svarade ingenting. 
<sec/>
”Den äldre damen dansar kanske icke mycket,” fortfor fänriken. ”Men hon kunde låta förmå sig att försöka en menuett likväl, om artiga medlemmar af ett kungligt jagthof bönfalla hos henne derom. Jag bygger på detta!” 
<sec/>
Reinhold, som gick något tankspridd, såg upp vid dessa ord. Om han påmint sig hvad hofjägaren sagt helt nyligen, så skulle han bättre hafva förstått sin medtalares mening. 
<sec/>
”Jag nekar icke,” fortfor denne, ”att jag oändligen gerna skulle vilja sätta mig i den ställningen, att jag kunde utbedja mig en nåd af konungen. Jag vet hvad jag ville hafva. Jag ville det verkligen. Jag kan nu skaffa damer för jagtbalen, såvida dessa fruntimmer låta förmå sig; och hvarföre skulle de ej? Jag vet af min konungs karakter, hvilken outsäglig vigt det ligger på rätta begagnandet af dylika ögonblick. Han lefver härute dessa dagar för nöjet, och ej för riket. Lyckas någon göra honom ett så stort nöje nu, att han finner det värdigt sin nåd, kan han belöna det med någonting, som räcker för lifstiden. Man kan begära af honom det högsta man åtrår. Hvad behöfver en person mera? Jag är nöjd dermed. Jag skall förmå min nya bekantskap här att besöka balen.” 
<sec/>
Men detta unga fruntimmer torde väl för sin gref Thotts skull lika litet kunna vara med på konungens jagtbal, som fru Bonauschiöld, för sin? anmärkte Reinhold. 
<sec/>
”Fru Bonauschiöld kan visst vara med, om hon sjelf så behagar. Det är blott icke jag, som kan disponera henne dertill.” 
<sec/>
Men gref Clas Thott torde också ej tycka om, att hans älskade vän deltager i en bal, der han sjelf ej är med? 
<sec/>
”Vi få se,” svarade von Drachenmilch; ”min mening är; wir werden sehen!” 
<sec/>
Jag påminner mig ett ställe nedåt sjelfva stora Mälaren, dit vi kunde gå och försöka få logis åt damerna. 
<sec/>
”Förträffligt, min gosse! Vid vattnet? Det måste vara så mycket skönare, friskare och antagligare till förträffligt herberge. Rännarskedet, som omgifves af höga trän på alla sidor, har utseende af en röfvarkula mer än det skulle, och galgbacken är för nära. Hvad heter ditt förslag?” 
<sec/>
Kallhäll. 
<sec/>
”Är det långt från sjelfva Stäke?” 
<sec/>
Ånej; det ligger endast Bonäs emellan. 
<sec/>
”Vi skola skynda oss dit att höra efter. Hittar du vägen?” 
<sec/>
Ja; redigaste vägen skulle vara förbi Ulfsätra; men det vore krok för oss härifrån. Vi få gå öfver Gröningsdal, fast det är en bergig stig. 
<sec/>
”Gör ingenting. Gå förut, min ordonnans, och visa vägen.” 
<sec/>
Under det att dessa begge herrar således vandrade af öfver skogen nedåt Kallhäll, gjorde de tillsammans flere sinnrika betraktelser både öfver platserna, som de beträdde, händelserna, som de tänkte möta, och framför allt öfver ställningen i verlden, hvilken fänriken, oaktadt all sin godhjertenhet, likväl, såsom vi hört, såg ur en med hans stånd på den tiden öflig synpunkt, full af förnämhet mot de civila klasserna och af förakt för gagneligt arbete. Vi skola nu, medan de gå der, vända om till Rännarskedet, för att erfara hvad som tilldrog sig med de begge anlända fruntimren. 
<sec/>
Våra läsare hafva säkert för sig sjelfve redan gjort den anmärkningen, att, ehuru flere af de här uppträdande personerna äro uppfyllda af den hjertligaste, den mest romantiska kärlek, hafva de dock sällan kommit i tillfälle att få yttra så mycket derom, eller upplefva så många stunder med sina älskande, som det brukar hända i kärleksromaner. Orsaken härtill har legat i de täta tilldragelserna, som olyckligtvis befunnit sig muntrare, än känsliga sinnen alltid tycka om, så fort de tillhöra själar af det sombra slaget, hvilka, om de väl icke äro så djupsinniga, som de synas, dock åtminstone äro förtviflade. 
<sec/>
Men att så mycket kuriöst denna tid träffade älskande, var kung Fredriks fel. 
<sec/>
Ty hvems historia skulle väl folkets vara, om icke dess konungars? 
<sec/>
Om detta ock icke är fullkomligen rätt alltid, eller ens ofta; så är det det åtminstone någongång. 
<sec/>
Nu var det det. Vi återvända alltså. 
<sec/>
Vi se oss på Rännarskedet, hvilket nu för tiden ligger till höger om stora vägen, men i kung Fredriks dagar låg på venster. 
<sec/>
Vi känna redan något om Sollentunaskogens fée: skogvaktarens maka på Rännarskedet. Hon såg gerna, att fremmande, som på kungsvägen färdades förbi, dröjde litet vid hennes hemvist, togo in och förtärde. Skrufven fans icke i detta tidehvarf; eller hade dock ej uppstigit till sin närvarande betydenhet för resande. Skogvaktarhustrun på Rännarskedet var bekant för att ega ständigt färsköl, förträffligt smör och bröd, ägg, rökt skinka, någon gång ock tunnrån för folk af mindre egenskaper; men man viste tillika, att hon i ett eller annat af sina inre rum förvarade ännu utmärktare saker, till och med likörer och sådant, som vägfarande personer af hofvet och de högre stånden med nöje önskade sig. Det måste alltså tillhöra hennes yrke, att som oftast stå på farstubron, samt visa sig i uppsatt mössa af den form, som tvang hvar och en att stanna med sin vagn, tänka: här fins bestämdt någonting! och stiga ur för att stiga in. 
<sec/>
Det dröjde icke heller i dag, vid den tid vi förehafva, innan någonting dylikt inträffade. En vacker vagn visade sig, hvaruti tvenne åkte: en herre och ett fruntimmer. När herrn varseblef den ut på farstubron kommande skogvaktarhustrun, nickade han som åt en gammal bekant, efter han förmodligen färdats denna väg flere gånger förut; och skogens fée å sin sida gjorde den ödmjukaste och förbindligaste nigning, såsom mot en förnäm bekant. I och med detsamma slog hon ihop händerna och utbrast öfverljudt: ”gref Thott!” 
<sec/>
Hon skyndade till vagnen för att visa sin artighet, öppna vagnsdörrarne och erbjuda sin tjenst åt det fruntimmer, grefven förde med sig, och hvilken hon äfven kände. 
<sec/>
”Hvad tycker du, goda Juliana?” sade Tage Thott; ”hafva vi icke skäl att dröja litet här? Du kan bekomma allt hvad du önskar hos denna goda mor Karin.” 
<sec/>
Låtom oss det: här är skuggrikt och svalt! svarade hans resesällskap; en dam, som visserligen, när hon steg ned ur vagnen, visade en något lång gestalt, men kastade omkring sig ganska fryntliga blickar, både på Rännarskedets värdinna och allt annat. 
<sec/>
Gref Tage Thott steg ur efter henne. ”Mången kan åka för mycket,” sade han; ”och det skadar icke, att vi pusta en smula.” 
<sec/>
Han strök hästarne ett par vänliga tag öfver halsarne, och ordnade deras luggar under hufvudlagen på ett ställe, som kommit i oordning under resan. Så ja, Calle min gosse! så ja, så ja, Gösta! småtalade han med de stolta djuren. 
<sec/>
”Kör ned och håll under skuggan!” befallde han kusken. 
<sec/>
Derefter bjöd han armen åt mademoiselle Juliana Wefverstedt, för att ledsaga henne in. 
<sec/>
”Men mer än tio minuter få vi icke dröja!” anmärkte hon. 
<sec/>
Jag är viss på, att det skall göra generalauditörens hästar ganska godt, att röra sig litet, genmälde Tage. Och kunna vi öfverraska din far med underrättelsen att hafva lyckligt utfört den här saken; så skall hans förtjusning, när han kommer hem från Ekolsund, ej känna några gränsor. 
<sec/>
”Jag är viss derpå,” svarade hon med lugn tillförsigt. ”Vi kunna hinna till Linnarsnäs på eftermiddagen; icke så? Det är ju icke mycket bortom Stäke?” 
<sec/>
Man skall om Tibble, och så vika nedåt Öråker. Det är en obetydlig väg. Vi kunna utan fara dröja här en god stund. Vi böra också ej anstränga din fars hästar för mycket. Jag är förtjust öfver ditt infall med denna resa, älskade Juliana! Huru lycklig skattar jag mig icke, som kom att besöka dig just denna förmiddag? 
<sec/>
”Jag kände mig innerligt glad deråt,” sade hans fästmö, med en belönande blick, och tryckte oförmärkt hans hand. ”Jag hade ej gerna velat fara ensam. Visst kunde den lilla affären med arrendet hafva dröjt tills min far kommer åter. Men han tycker alltid så mycket om, när jag visar att jag förstår mig på ekonomi: jag tror, att han en vacker dag skulle vilja öfverlåta åt mig skötseln af en hel landtegendom.” 
<sec/>
Ja, vid Gud, det skulle icke skada! inföll Tage Thott med värme. 
<sec/>
”Det kommer också nog att gå ditåt,” svarade hon uttrycksfullt; ”och min far skall ej blifva lidande derpå. Jag har uttänkt arrendekontraktet för Linnarsnäs i alla sina punkter.” 
<sec/>
Du är oförliknelig, goda Juliana! och om den hederlige herr Ominson .. 
<sec/>
”Förlåt, Tage; herrn heter Aminson.” 
<sec/>
Må vara; Ah! eller Oh!.. jag håller ej på dylika småsaker. 
<sec/>
”Herr Aminson skall säkert gå in på detta arrendekontrakt. Jag vet hvilka små fördelar han sätter mesta värdet på, men som göra oss ingenting att lemna. På detta sätt skall han emottaga Linnarsnäs; och min far, utom att mista det stora besväret med dess skötsel, har gjort en lysande affär. Ty .. arrendet är ganska drygt.” 
<sec/>
Men .. Ominson skall säkert gå in derpå! Jag känner dig, kloka Juliana. Dig emotstår man ej! I sin belåtenhet skall din far bevilja dig allt: hans beundran för dig skall ej vidare hafva någonting öfrigt; och .. 
<sec/>
Hon kastade på gref Tage en blick full af eld, jemte en uppsyn, som bevittnade en genomträngande klokhet. Hon tillade i halfva ord: ”med Ekolsund skall det nog sedan komma att gå bra. Min far har något att säga hans majestät ..” 
<sec/>
Som säkert du sjelf vet? 
<sec/>
”Icke alldeles,” svarade hon afbrytande. ”Men det hör nu ej hit,” fortfor hon med en ton, som visade att hon ej ville inviga Tage Thott i den hemligheten. 
<sec/>
Emellertid voro de komna till Rännarskedets farstubro, och stego in hos mor Karin Stridsberg med höga mössan och låga pannan. 
<chapter/>

<chaptername>TRETTIOFJERDE KAPITLET.</chaptername>

<chaptername>MISSFÖRSTÅND.</chaptername>

<sec/>
Hon föll i fröken Ankarclous armar, under en ström af oåterhållna tårar. 
<sec/>
Marie Susanne, som i sällskap med mademoiselle Pasch befann sig i ett inre rum, hörde värdinnans höga utrop ”gref Thott”, under det hon ständigt krusande och nigande införde sitt nya fremmande. Susannes hjerta klappade vid detta ljud, och hon skyndade till dörren, som ledde till salen. Om ej bestört, dock med en bedragen känsla, stannade hon i dörren. 
<sec/>
”Ah, hvad ser jag? Mademoiselle Cederlöf!” utbrast Tage Thott. – Arma Robert! tänkte han för sig sjelf, du har då bedragit dig i din uträkning att hålla denna gazelle qvar i hufvudstaden? 
<sec/>
Marie Susanne gjorde en fin och artig kompliment för hofjunkar Thott; men en ännu djupare och artigare för fruntimret vid hans sida, hvars egenskap hon genast anade, ehuru hon icke sett, utan blott genom Clas Thott hört talas om mademoiselle Juliana Wefverstedt. 
<sec/>
Denna vände sig på ett förbindligt sätt till mademoiselle Cederlöf, hvilken det ur mer än ett skäl ganska mycket fägnade henne att lära personligen känna. Till och med af politik tyckte hon om det, för att vinna en väg till närmare bekantskap med riksgrefvinnan Taube, och kunna utforska hennes ställning, hennes planer, omfånget af hennes inflytelse. Hon lät dock icke märka någon af alla dessa tankar. 
<sec/>
”Jag kallar sådana dagar lyckliga!” utbrast Tage Thott; ”nu kan jag med säkerhet erhålla underrättelse om min bror Clas, hvilken jag till min förundran icke skådat på flera dagar.” 
<sec/>
Herr grefven har ej sett sin bror på flera dagar? Huru är det möjligt? utropade Marie Susanne. 
<sec/>
”Är han icke med på denna sköna resa?” frågade Tage, för att genom en ny vändning dölja den förlägenhet, hvari han satt sig sjelf genom osanningen. 
<sec/>
Det är just jag, inföll Marie Susanne med en varm och förtroendefull blick på honom: det är just jag, som hoppas af herr grefven få en underrättelse om Clas Thott. Jag hade all anledning, att han i dag skulle resa fram denna väg. Men jag har icke ännu sett honom. 
<sec/>
Öppet förtroende föder ett sådant tillbaka hos hjertan, äfven då de äro af lättaste slaget, såsom Tage Thotts, men när de äro det utan att tillika vara i grunden elaka. Han fattade Cederlöfs hand: ”min lilla sköna svägerska!” sade han, ”ja väl ... det kan ju vara mig tillåtet att bruka denna titel?.. åtminstone på utflygter, som i dag .. jag vill ej dölja, att jag såg bror Clas i natt.” 
<sec/>
Min Gud! än sedan? 
<sec/>
”Sedan .. får jag säga, att jag tror han reser icke på denna väg i dag. Fast, det är sant, hm ..” 
<sec/>
Det vill då säga, att någon olycka händt honom! 
<sec/>
”Det är icke utan, att en olycka mycket gerna ville hända honom; men det är förbi.” 
<sec/>
Förbi! Och det är säkert? 
<sec/>
”Det måste vara säkert, då han skickat bud med tillsägelse till sin mest älskade vän, att utan dröjsmål resa hitåt, och att han skulle komma efter.” Tage Thott fäste vid dessa ord sina blickar på Susanne. 
<sec/>
Hvilken tillsägelse? utbrast hon, utan att ändra uppsyn. 
<sec/>
”Åh, jag menar blott den tillsägelse, som min bror Clas genom sitt bud Matthias skickat till Järfva, för att uppmana sin från Stockholm afresta vän, att utan dröjsmål fortsätta färden ..” 
<sec/>
Järfva? Matthias? Tillsägelse? Hvad menar grefven med allt detta? 
<sec/>
”Hvad jag menar? äro då mina ord otydliga?” 
<sec/>
Jag har icke träffat Matthias i dag. Allraminst på Järfva, der jag icke stannat ett ögonblick. Något budskap har Clas Thott visst icke sändt mig. 
<sec/>
Tage förvånades. ”Jag har sjelf träffat Matthias, och af honom hört hvad jag yttrar,” utbrast han. 
<sec/>
Till hvem har då Matthias varit? 
<sec/>
”Till hvem?” 
<sec/>
Ja, jag måste fråga det, då det ej varit till mig. 
<sec/>
”Hm, detta begriper jag icke,” inföll Tage Thott. 
<sec/>
Och jag lika litet! Jag önskar, jag måste på det högsta utbedja mig förklaring. 
<sec/>
”Matthias har från min bror fört det budskap, jag omtalat, till det eller de fruntimmer, som i natt voro i min brors logis. Hvilka andra kunde väl vara på ett sådant besök hos honom, utom min nådiga sjelf, min blifvande svägerska, som väl före sin afresa från Stockholm ville göra en afskedsvisit hos honom, och verkställde den, såsom jag inser och gillar, i sällskap med något annat fruntimmer.” 
<sec/>
Men detta är helt och hållet en fabel. 
<sec/>
”Har Susanne icke gjort detta besök?” 
<sec/>
Nej: visst icke! 
<sec/>
”Då blir det ännu obegripligare. Jag ville helst säga, att denna gåta icke har någon upplösning ..” 
<sec/>
Har den då någon? 
<sec/>
”Den kan hafva en, ja. Men jag upprepar, att jag helst såge den ingen hade.” 
<sec/>
Men, min Gud .. 
<sec/>
”Ty ..” 
<sec/>
Ty? 
<sec/>
”Ty det skulle då hafva varit en annan dam; och till henne skulle Matthias hafva framfört ett bud från Clas.” 
<sec/>
Ah .. store Gud! 
<sec/>
”Ett bud, att resa vidare på denna väg, der hon skulle träffa honom.” 
<sec/>
Ha .. huru kunde då jag träffa honom här? Det var omöjligt? Det var klart, att jag ej kunnat det! 
<sec/>
”Men allt det der är chimèrer, goda svägerska!” 
<sec/>
Matthias måtte väl kunnat nämna, till hvilken på Järfva han varit med budet? 
<sec/>
”Det borde han. Jag talade med honom endast hastigt. Han sade sig blott hafva fört ärendet till de fruntimmer, som varit hos gref Clas i natt.” 
<sec/>
Det är förskräckligt! utbrast Marie Susanne, och en ofrivillig blekhet utbredde sig öfver hennes kinder. Juliana nalkades henne och fattade vänskapsfullt hennes hand. 
<sec/>
Gref Thott sade: ”jag tillstår, att jag här ville tänka. Men jag förmår icke förklara något. Det obegripligaste af allt är ..” 
<sec/>
Fins här något ännu mer? 
<sec/>
”När jag lägger tillhopa allt hvad jag hört och erfarit, synes det mig, att knappt en gång min bror sjelf var hemma och närvarande vid fruntimmersbesöket hos sig i natt ...” 
<sec/>
I detta ögonblick inkom mademoiselle Pasch, som från en annan sida af byggningen genom ett fönster stått och betraktat Rännarskedets omgifningar. Hon hann knappt helsa på de närvarande, förrän mor Karin hastigt inträdde och berättade, att ännu en vagn anlände, hvaruti tvenne fruntimmer åkte. 
<sec/>
”Den ena af dessa damer frågar efter gref Thott, och hon ber derföre grefven skynda sig att stiga ut ...” 
<sec/>
Hvad? utbrast Tage, har här anländt ett fruntimmer, som frågar efter mig? 
<sec/>
Mademoiselle Juliana ville visst icke vara svartsjuk, men att känna sig nyfiken, kunde hon icke undvika. 
<sec/>
Gref Tage tyckte sig, just för undvikande af allt missförstånd i den vägen, nu ej alls böra gå ur fläcken. 
<sec/>
”Hm,” sade han till Rännarskedets värdinna: ”hvem är då den fremmande? Vill man mig något, så kan man stiga in. Säg, att jag är här.” 
<sec/>
Värdinnan fortfor: den resande damen, jemte sitt sällskap, ser utmärkt ut; hon är på allt sätt värd uppmärksamhet och aktning. Hon gaf mig icke sitt namn, men frågade efter grefve Thott, hvilken tillsagt henne att på denna väg råka henne. Det var hennes ord. 
<sec/>
”Skulle hon råka mig? Hvad är det? Har jag bedt henne inträffa här?” 
<sec/>
Hahaha! utbrast Juliana Wefverstedt. Du ser, Tage, att historien rör dig jemte ett annat fruntimmer; men icke gref Clas och mademoiselle Cederlöf. 
<sec/>
”Ser jag det? Nej. Men jag märker, att verlden står på hufvudet. Och det är värdinnans fel. Mitt herrskap, hvart äro vi komne? Till skogsgudinnan på Rännarskedet: en fée, som har förtrollat allt. Gå, mor Karin Stridsberg: hon är ett skogsrå. Gå, min vän! och skämta ej längre med oss.” 
<sec/>
Skämtar jag? Åtminstone skämtade icke den sköna och förnäma damen i vagnen. 
<sec/>
”Hon är således skön, Tage?” utbrast Juliana. ”Men kan du vara så ohöflig och ej skynda ut till hennes möte?” 
<sec/>
Jag bekymrar mig alls icke om henne, och går för ingen del ut, svarade Tage Thott, hastigt rodnande; af förargelse? eller af annat? 
<sec/>
Rännarskedets fée aflägsnade sig med dessa ord. 
<sec/>
Efter några minuter kom hon hastigt tillbaka med stor häpnad. ”Jag har icke vågat framföra de kalla och fasliga ord, grefven ombetrodde mig,” ropade hon. ”Jag hade knappt yttrat första stafvelserna deraf, förrän den fremmande damen skyndade sig att nedstiga ur sin vagn; och hon är genast inne här. Hon yttrade helt häftigt, att hon träffat herr grefven i natt, och .. sedan hade bud kommit till henne från grefven, och .. och nu ..” 
<sec/>
Så? Det är kanske i mina rum hon varit i natt då till sluts! Med dessa halfhögt yttrade ord till sig sjelf, flög en hastig kåre öfver Tage Thotts hjerta, antingen detta härledde sig blott af tillfällig förlägenhet, eller af något allvarsammare. Hm! tillade han i sina tankar: jag har med flit icke varit hemma hos mig, i natt .. just för att undvika allt möte .. och ändå komma så här efter! 
<sec/>
Han skyndade in i ett sidorum, emedan han alldeles icke hade mod eller lust att komma i sigte af den person, hvars steg han nu hörde i farstun. 
<sec/>
Han hade knappt försvunnit i andra rummet, innan dörren gick upp, och fru Bonauschiöld inträdde vid sidan af ett annat fruntimmer. 
<sec/>
Hennes förvåning blef ganska stor, när hon fann rummet uppfyldt af damer, men alldeles icke såg den person hon väntade. 
<sec/>
Mademoiselle Juliana Wefverstedt mönstrade den anlända med temligen skarpa ögon. Fru Bonauschiöld mönstrade henne och de öfriga tillbaka. 
<sec/>
”Hvar är herr grefve Thott?” utbrast hon: ”har det då varit ett grymt skämt af värdinnan här på stället? Jag ber er samtligen om ursäkt, mina damer, men jag söker herr major Åke Thott, som gifvit mig någon anledning, att han i denna nejd borde stå att finna.” 
<sec/>
Ah .. utbrast mademoiselle Juliana med en i hast mycket förskönad stämma, Gref Åke Thott? Ni söker således honom? 
<sec/>
”Ja visst.” 
<sec/>
Han är icke här. 
<sec/>
”Är han icke? 
<sec/>
Jag försäkrar. 
<sec/>
”Men värdinnan har, på min fråga efter honom, svarat mig, att han är här.” 
<sec/>
Hon har misstagit sig om er fråga. Här befinner sig en annan gref Thott. 
<sec/>
”En annan?” 
<sec/>
Ja, en af gref Åkes bröder. 
<sec/>
”Men det förvånar mig! Och jag har icke lätt att tro det. Hvar är han då, denne andre? Jag önskade få se honom, och fråga honom; ty jag har bekommit vissa underrättelser på morgonen från majoren grefve Åke Thott, att jag hade honom, att träffa ..” 
<sec/>
Honom? 
<sec/>
”Ja, just honom. Hvem eljest?” 
<sec/>
Men det är alldeles säkert, att gref Åke icke är här. Ni kan sjelf förvissa er derom. 
<sec/>
Fru Bonauschiöld såg sig omkring åt alla håll, och det var icke utan, att det slags misstroende, som stundom åtföljer kärleken, målade sig i en och annan af de blickar, hon kastade omkring sig på de närvarande. Hon kände ingen af dem personligen, men de syntes henne upphöjda både genom uttryck och klädsel. 
<sec/>
”Jag finner,” sade hon med förlägenhet, ”att mitt inträde midt i en krets af för mig okända måste förekomma er besynnerligt, om ej stötande. Jag anhåller derföre ännu en gång om er tillgift, mina damer. Men då ni å andra sidan måste finna min önskan, att träffa den jag söker och som sjelf bedt mig resa hit, full af billighet; så begär jag ej vidare, än endast att få råka den person, hvarom värdinnan talat med mig under namn af grefve Thott. Ni förklarar för mig, att det icke skall vara gref Åke! Nåväl, kan jag ej få se denne hans bror, efter det skall vara en bror? Han torde kunna lemna mig underrättelser, likväl, om Åke Fabian Thott: är det för mycket begärdt af mig?” 
<sec/>
För ingen del! svarade mademoiselle Juliana Wefverstedt, som började inse, att det måste vara sjelfva fru Bonauschiöld, hvarom Tage yttrat för henne några ord, såsom ett parti för hans bror. Hon sade derföre: med hvem har jag den äran att tala? Misstar jag mig, om jag säger: hennes nåd fru lagmanskan Bonauschiöld? 
<sec/>
”Alldeles!” svarade denna, med en lätt, men behaglig helsning. ”Jag beklagar, att jag stört ett så angenämt sällskap genom min ankomst.” 
<sec/>
Tvärtom! ursäkta oss, om ni kan: och framförallt ursäkta gref Thott, som obegripligtvis försvunnit. Om han här nu blott komme in, så skulle han i ögonblicket göra slut på allt missförstånd. 
<sec/>
Juliana Wefverstedt gick till dörren af det rum, dit Tage Thott inträdt, då han så hastigt aflägsnade sig. Hon steg in dit. Men han var icke der. 
<sec/>
”Förundransvärdt!” utbrast hon för sig sjelf. ”Skulle Tage vara rädd att råka denna resande?” 
<sec/>
Mademoiselle Wefverstedt uppsökte värdinnan och frågade henne, om hon sett hvart grefven tagit vägen? 
<sec/>
”Grefven?” upprepade mor Karin Stridsberg. ”Han gick nyss ut härifrån.” 
<sec/>
Men han var ju i det der rummet? 
<sec/>
”Ja, men det rummet har en utgång, som går åt stora gården, landsvägen och skogen.” 
<sec/>
Och grefven har aflägsnat sig? 
<sec/>
”Jag såg honom begifva sig till källan. Han ville sjelf dricka vatten på stället, fullt friskt, kan jag tro.” 
<sec/>
Min Gud! utropade Juliana för sig, han har bestämdt velat undvika att råka denna resande. Viste han då hvem hon var? Eller var han eljest rädd för någonting? Detta sätter mig i förvåning. 
<sec/>
Hon återkom till allmänna rummet, salen, eller stugan, såsom det kallades på landet i dylika hus. 
<sec/>
”Grefven är här icke mer!” sade hon till fru Bonauschiöld; ”men han återkommer säkert ofördröjligt. Han har gjort en promenad till en utsökt källa på skogen.” 
<sec/>
Han synes vilja undgå att visa sig? inföll fru Bonauschiöld. 
<sec/>
En högst bitter känsla vaknade hos henne och målade sig i hennes ögon. Hon vände sig till sitt ressällskap, fröken Ankarclou. ”Hvad tänker du, Emerence?” frågade hon. 
<sec/>
Var lugn, svarade fröken Ankarclou. Likväl kan jag ej tro, att vi böra resa härifrån, innan vi talat vid gref Åkes bror, och af honom inhemtat underrättelser om den grefve vi söka. 
<sec/>
”Åkes bror?” inföll den andra, och skakade på hufvudet. ”Du tror således verkligen, att det icke är han sjelf, utan hans bror?” 
<sec/>
Visserligen: huru kan jag tvifla på .. 
<sec/>
”Och huru kan, om så är, denne broder draga i betänkande att genast visa sig för mig och göra slut på allt? Men är det deremot Åke, så är det klart nog, att han ej vill se sig öfverraskad ..” 
<sec/>
Men, min Gud, hvad föreställer ni er, min fru? utbrast mademoiselle Juliana Wefverstedt. Hvad tänker ni om oss? 
<sec/>
”Jag har inga tankar. Det är just tankar jag söker.” 
<sec/>
Men så tillåt mig då sjelf presentera min person för er, efter ni sjelf icke ansett mödan värdt, att fråga mig hvem jag är. 
<sec/>
”Förlåt mig! jag har tänkt mera på er, och tänker än i detta ögonblick mera på er, än ni tror och kanske vill!” 
<sec/>
Rodnad och en half vrede steg upp i Julianas anlete, som, utan att vara utmärkt vackert, dock besatt en hög grad af värdighet. Hon sade: 
<sec/>
Vet, min fru, att jag icke emottar hvarken dåligt skämt, eller dåligt allvar, hvilketdera ni vill. Jag är förlofvad med den gref Thott, som nyss var här i kammaren, och som reste hit med mig idag, i den vagn ni ser på gården. 
<sec/>
”Hvad hör jag? store Gud! För hvad skulle då jag resa efter?” 
<sec/>
Men kan ni icke ännu fatta, då jag säger, att det är med herr grefve Tage Thott jag är förlofvad? 
<sec/>
”Ni har ej behagat yttra detta förrän nu. Jag vill tro er. Men jag ber, att få tala med er förlofvade, med gref Tage, emedan han – efter han icke är gref Åke – dock måste kunna säga mig hvar denne nu befinner sig.” 
<sec/>
Jag tycker också, att Tage bör kunna det; och han skall det säkert, när han återkommer. Var så god och sitt ett ögonblick. 
<sec/>
Fru Bonauschiöld såg smärtsamt på fröken Ankarclou. ”Skola vi återgå till vår vagn?” sade hon. ”Skola vi åka vidare? Af personer, som tagit sitt beslut, att ingenting svara, huru skall jag kunna framtvinga något ..” 
<sec/>
Bästa Louise! stilla dig! 
<sec/>
”Gränslösa olycka, som med kalla armar omfamnar mig från alla håll! Min egendom lagd i aska! Min räddade återstod försvunnen! Han, som jag betrodde allt, och som jag trott om allt .. han borta, och borta .. just med det försvunna .. ha! och när jag är på väg att finna .. att ertappa honom ..” 
<sec/>
Louise! Louise! 
<sec/>
”Ertappa ..” återtog hon med eftertryck, ”så undviker han mig! Han vill icke svara mig! Han flyr! Hvad skall jag tro?” 
<sec/>
Hon föll i fröken Ankarclous armar under en ström af oåterhållna tårar. 
<sec/>
I detta ögonblick öppnades dörren, och tvenne personer inträdde. 
<chapter/>

<chaptername>TRETTIOFEMTE KAPITLET.</chaptername>

<chaptername>PLANEN.</chaptername>

<sec/>
Har ni träffat behagliga och passande ställen till logis för damerna? 
<sec/>
Det må nu hafva varit af feghet i allmän mening, eller af några särskilda goda grunder för fruktan, som gref Tage Thott aflägsnat sig; men han tog vägen uppåt skogen, och hade icke gått långt, förrän han varseblef en till växten temligen stor man, och en mindre bredvid, som ur en källa förfriskade sig. Tages känslor voro också i hast sådana blefne, att han fann hur godt en svalka skulle göra honom. Han nalkades derföre också till källan. 
<sec/>
”Ha, är det ni?” hörde han med detsamma en basartad röst utbrista. Den långe mannen vid källan vände sig om med dessa ord, och gref Tage fann den Hessiska fänriken framför sig. 
<sec/>
Ja, jag märker att det är ni! svarade Tage. 
<sec/>
”Jag är jag, herre; men ni är ni!” afbröt von Drachenmilch. ”Dock anser jag icke platsen vid denna klara källa vara för riddersmäns tvister. Önskar ni er en drick förträffligt vatten, så se här bägaren! Jag kan också med godt samvete hålla fred med er; ty det är icke ni, utan edra bröder grefvarne Robert och Clas, som med mig hafva obytt, så att vi en dag torde taga lifvet af hvarann, eller så.” 
<sec/>
Gref Tage hade emellertid smakat på det kalla, uppfriskande vattnet. 
<sec/>
Vill ni duellera, sade han, så skola vi nog finna utrymme härtill; ehuru vi torde få lof att taga fyra fruntimmer till sekundanter, i brist på karlar. 
<sec/>
”Fruntimmer?” utbrast von Drachenmilch. ”Jag bör säga er, att det är just på fruntimmer och ingenting annat, som skogen här lider brist. Vet ni icke det? Vet ni ej att man har karlar öfvernog här, men att man saknar damer, och att ..” 
<sec/>
Då är denna skog förtrollad! svarade Tage Thott. Jag kommer åtminstone från en ort, der sex damer sågos emot en kavaljer, hvarföre också den sednare tog sig en liten promenad ut i det gråa. 
<sec/>
”Ja, i sanning, hahaha! här är skogen mera grå än grön. Men allvarsamt, gref Thott – ty ni är ju i alla fall en gref Thott? en broder till edra bröder?” 
<sec/>
Ja, svarade Tage, och ni är ju fänrik von Drachenmilch? 
<sec/>
”Det icke blott är jag, utan har jag alltid varit!” gentog den andre med värdighet, och böjde upp mustascherna. ”Men,” fortfor han, ”ni har att vid ett lägligare tillfälle för mig aflägga räkenskap för min landsman, von Pahlen, och hvart ni i sällskap med edra bröder ledsagade honom i natt. Jag såg er vika af från Stora Nygatan, och jag följde icke, ty min förnäme landsman vinkade åt mig, att han icke ville det. Jag lydde, och jag kom snart derefter till mitt ansenliga, mitt egna äfventyr, hvilket förorsakat hela min härvaro. Ett fruntimmer är orsaken dertill; och fruntimmer äro grunden till allt, hvad genom dem sker! Säg då, gref Thott, med förbigående af allt annat, om hvilka sex damer talar ni? Derest ni behagar, skola vi göra stillestånd och stifta uppskof med våra egna högre stridsfrågor; och vi kunna såsom redliga vänner bistå hvarann i en ganska vigtig sak, som här på skogen förehafves ..” 
<sec/>
Förehafves här någonting? utbrast Tage. Jag förmodade, att sedan nu både ni och jag slutat dricka källvatten, skulle här ej återstå något? 
<sec/>
”Grefve! ni är då alldeles okunnig ..” 
<sec/>
Von Drachenmilch, ni ser ut som om edra ögon blixtrade .. 
<sec/>
”Säg mig öppenhjertigt och utan omvägar ..” 
<sec/>
Utan all krok .. 
<sec/>
”Kungen ..” 
<sec/>
Kungen? 
<sec/>
”Ja, just kungen ..” 
<sec/>
Men, hvad vill ni med kungen? 
<sec/>
”Godt. Jag hör, att ni är absolut okunnig.” 
<sec/>
Och, om jag skall säga, så förekommer ni mig litet vetande. 
<sec/>
”Hör icke ni, min grefve, till hofvet?” 
<sec/>
Än se’n? 
<sec/>
”Nå, det är sant, endast få, endast några intima bland hofvet äro inviterade.” 
<sec/>
Mor Karin på Rännarskedet måste hafva inviterat er på ett glas vin med någonting uti. Är ni bortkommen? är ni förhexad? 
<sec/>
”Jag borde i sjelfva verket icke förtro er någonting. Men, när jag besinnar mig, skulle vi kunna draga största fördel af att arbeta gemensamt. Vi behöfva blott förstå hvarann.” 
<sec/>
Om jag endast kunde fatta er. 
<sec/>
”Har ni icke hört några horn blåsa?” 
<sec/>
Nej, minsann. 
<sec/>
”Det är för att ni är nyss kommen. Men säg mig, jag tyckte ni nämde Rännarskedet?” 
<sec/>
Jag hade mina goda skäl dertill. 
<sec/>
”Hvad vet ni då om Rännarskedet?” 
<sec/>
Hvad jag vet?.. ni är förb–d! Jag är nyss anländ dit, med mitt resesällskap. 
<sec/>
”Aha!” utbrast von Drachenmilch. ”Då såg ni också troligen der tvenne fruntimmer, af hvilka den ena kunde kallas verkligen skön?” 
<sec/>
Men jag har ju sagt er, att der äro nu minst sex, så vida jag räknar värdinnan sjelf, hvilken, utan att vara skön, dock i dag måste hafva förtrollat hela verlden. 
<sec/>
”Men ni vet icke, ni, min grefve, att kungen jagar här i dag.” 
<sec/>
Tage Thott sprang upp från den mossbelupna trädstam, på hvilken han förut stått; och han ställde sig på en sten, hvarigenom han blef jemnhög med von Drachenmilch. Hvad! Är här jagt i dag? utropade han. 
<sec/>
”Ja, jag har sjelf talat vid personer af hofjägeristaten, som jag träffat på skogen ej längesedan.” 
<sec/>
Kan det vara möjligt? 
<sec/>
”Det är som jag säger. Det vigtigaste är likväl, som jag sagt, att man saknar .. ty man vill i afton hafva bal på hofvet. Det vill säga: de i kungsjagten inbegripne hofkavaljererne skulle efter jagten finna sig intagne af en dans-redoute; och hans majestät har dertill lemnat nådigt bifall. Eller jag tror, att det är konungen sjelf, som älskar att se glada menniskor omkring sig, och i nåder anbefallt bal för aftonen. Han har sitt jagtläger vid Stäkes färja. Jag har af säker person inhemtat, att man vid hofvet önskar sig utmärkta och dansanta fruntimmer af qvalité; emedan man ej på förhand vetat från Stockholm invitera sådana med på jagtpartiet. Jag har också hört, att man till den vidd är i saknad af damer, att den, som skulle kunna anskaffa några, hade att vänta sig belöning; ja: kunde utbedja sig en särskild stor nåd af konungen.” 
<sec/>
Hahaha! 
<sec/>
”Men jag tager saken allvarsamt.” 
<sec/>
Hvarföre icke. 
<sec/>
”Jag menar det.” 
<sec/>
Jag har lust att göra så med. 
<sec/>
”Nå .. ett ord! kunde vi ej vara vänner?” 
<sec/>
Jag fattar icke, att vi någonsin varit ovänner. 
<sec/>
”Jo, förlåt mig.” 
<sec/>
Ja, det skulle då varit för mina bröders skull. 
<sec/>
”Är det ingenting?” 
<sec/>
Åhnej. Men, som sagdt, vi kunna ju alltid hitta något annat tillfälle att taga lifvet af hvarann, när vi så finna. Nu kunna vi handla utan groll här. 
<sec/>
”Och för ett gemensamt mål, min grefve? ett, som länder till begges vår fördel? Ni förskaffar mig anledning till fruntimmer, och jag – ty jag förmodar, att väl några af de sex, hvarom ni talar, måste älska dans och förstå den? – jag förer dem till hoflägret vid Stäkes färja, presenterar dem, och tar för min del emot en passande belöning.” 
<sec/>
Ni tar belöningen, och jag skall skaffa damerna? 
<sec/>
”Men misstog jag mig, då jag nyss tyckte er i dessa damer se ett öfverflöd, som besvärade er? Er stora fördel ligger ju uti att blifva dem qvitt .. eller har jag alldeles orätt? Jag emottar dem således af er hand, och när jag presenterar dem vid de kungliga jagttälten, när hans majestät iakttager dem, när hans hof med den höga artighet och det skick, som tillkommer ett sådant, accepterar dem; så är det jag, som för detta får nåden utbedja mig en belöning. Jag ämnar icke begära penningar, men .. jag vet hvad jag vill, och som är bättre.” 
<sec/>
Tage Thott blef uppmärksam. Det måste till sluts vara någonting uti allt detta, tänkte han; och det stämmer icke illa ihop med kung Fredriks egna lynne. Men hvad denna squadronör till fänrik vill vinna åt sig, det kan jag så gerna vinna för egen del. Utbedja sig en passande belöning af konungen vid något muntert tillfälle, då han är öppen och fallen för allt .. minsann! Jag skall tala vid Juliana härom: det skulle kunna blifva någonting utaf! Någonting betydligare än hela Linnarsnässaken: något alldeles oväntadt, magnifikt, stort.” 
<sec/>
”Hörpå, min fänrik!” yttrade han högt, ”jag finner allt hvad ni säger ganska bra. Det är fördelaktigt; och vi kunna utan tvifvel arbeta för ett gemensamt mål. Men skola vi blifva så uppriktiga vänner, måste ni först yppa för mig rätta anledningen till er härvaro? Kort sagdt, hur f-n har ni kommit hit?” 
<sec/>
Jag har kommit hit svarade den godmodige mannen; och det är nog. Jag söker gref Åke Thott. 
<sec/>
”Är ni då här, för att söka min bror Åke?” 
<sec/>
Det är icke alldeles jag, som söker honom, ehuru äfven jag vill träffa honom. Men jag ledsagar en förnäm dam, för hvilken det är af högsta vigt att råka honom. 
<sec/>
”Aha: hvilken dam?” 
<sec/>
Fru Bonauschiöld, hvars hus brunnit i natt. Jag färdas här förut för att bespeja vägarne, hvilka sägas vara oroliga, ehuru Gud skall veta, att jag funnit dem ganska lugna. Fru Bonauschiöld kommer efter, och jag väntar henne hvarje ögonblick. 
<sec/>
”Min Gud! det är då säkert hon, som anländt till Rännarskedet, och som frågat med så stor ifver efter gref Thott?” 
<sec/>
Det skulle ej förundra mig, om hon frågat efter gref Thott der, efter hon icke reser för något annat än att träffa honom, och han sjelf gifvit henne bud med avis att fara åt detta håll. 
<sec/>
”Godt!” utbrast Tage Thott med lättadt hjerta. ”Det var alltså ingen annan än fru Bonauschiöld! och det är Åke hon efterspårar. Låtom oss genast återvända; ty, om jag ej bedrar mig, behöfva vi icke dricka mera vatten?” 
<sec/>
Nej. Men hvad tänker grefven om vår stora plan? 
<sec/>
”För hofbalen i afton?” 
<sec/>
Och att förmå de sex damerna till dans .. 
<sec/>
”Sex? Nå, af dem kunna vi ej räkna på alla just.” 
<sec/>
Dock på åtskilliga. Skulle det ej låta sig göra, herr grefve? 
<sec/>
”Vet, min bäste fänrik von Drachenmilch, det faller mig något i tankarne ..” 
<sec/>
Det är hvad jag väntat. 
<sec/>
”Jag har lust, att göra mig närmare underrättad: jag är sjelf hofjunkare, och ..” 
<sec/>
Det är det rätta. 
<sec/>
”Jag hade lust, att känna på mina vänner vid Stäkes färja, i händelse någon af mina bekantskaper är ute med på detta kungliga jagtparti. Det är verkligen visst, att det kunde löna mödan.” 
<sec/>
Löna mödan, ja? Jag menar det. Kung Fredrik plägar emellanåt ej vara njugg. 
<sec/>
”Njugg? Den bäste af konungar njugg? Nej, det går icke på, att prata slikt om honom. Men det bästa af allt är, att han är icke ledsam.” 
<sec/>
Han har hjerta i själen! Han är min goda landsman! 
<sec/>
”Det faller mig verkligen in, att det der, hvarom ni talar, herr von Drachenmilch, icke består i en orimlighet. Men hvilka äro vid jagthofvet?” 
<sec/>
Jag har träffat Stapelmark von der Uebehage. 
<sec/>
”Ingen annan?” 
<sec/>
Nej. 
<sec/>
”Jag måste begifva mig till Stäkes färja. Är ni alldeles viss på, att jagthofvet der har sin station?” 
<sec/>
Det har jag hört af hofjägar Stapelmark. 
<sec/>
”Han måste veta det.” 
<sec/>
Jag följer med till Stäke. 
<sec/>
”Gör det, min fänrik, så kunna vi desto bättre biträda hvarann. Och det skall verkligen blifva bal i afton?” 
<sec/>
Det säger man med visshet här i skogen. 
<sec/>
”Hahaha! Men hörpå, herr fänrik; här faller mig något annat in af icke mindre vigt. Vi förstå ju hvarann? Vi kunna ju vara uppriktiga?” 
<sec/>
Tarteiffel! det är hvad jag önskar. 
<sec/>
”Det är således afgjordt, att vi vilja söka utverka oss någon belöning af konungen?” 
<sec/>
Åtminstone vill jag det, inföll fänriken. 
<sec/>
”Jag skall göra allt som behöfs,” gentog gref Thott. ”Men ni förstår väl, att man här måste handla med stor klokhet?” 
<sec/>
Klokhet, ja; det är det rätta ordet. Jag har länge tänkt på det. 
<sec/>
”Ni ser, att om våra fruntimmer sjelfmant och utan någonting vidare komma med på den kungliga redouten, så blir vår belöning – jag talar om er, begriper ni – den blir ingen. Låtom oss derföre komma öfverens, att ej nämna ett ord härom för våra fruntimmer, förrän vi hafva allt beredt.” 
<sec/>
Det är i sin ordning. Likväl måste dessa förnäma och sköna damer nu vara i en sådan sorg, till följe af grefvarne Clas och Åke Thotts frånvaro, att de kanske icke alls skulle kunna låta förmå sig till bevistande af en hofbal? Åtminstone kan jag ej frukta, att de göra några försprång, som skadade vår plan. 
<sec/>
”Det tror jag. Men det är dock i alla afseenden bäst, att vi ingenting säga åt dem. Jag fruktar till och med, att blotta tanken på en bal skulle stöta dem nu. Ingenting förolämpar, ja nästan sårar den sorgbundne så mycket, som då man föreslår honom att vara glad. Det ligger i bedröfvelsen ett icke så litet högmod: den ser ned på hvarje muntert företag såsom på något lågt, föraktligt, uselt. Att gråta är sublimt, värdigt, majestätiskt ..” 
<sec/>
Men man har ofta skäl att gråta, vet grefven. Betänk denna goda, förträffliga fru Bonauschiöld, som förlorat hela sitt hus! 
<sec/>
”Åh, man skall nog få rätt på nidingen, som påtändt det. Och då blir det hans ordning att gråta ..” 
<sec/>
Hm, jag går till konungen. Tarteiffel! Men om allt detta talade vi ju icke? 
<sec/>
”Nej. Men, derest herr fänriken vill som jag, så handla vi klokt. Vi säga ingenting åt våra damer.” 
<sec/>
Jag går gerna in på det. 
<sec/>
”En annan fråga blir, huru vi skola kunna qvarhålla dem i denna trakt tills i afton, då de i sjelfva verket ingen anledning hafva att dröja. De äro också alltför många att kunna förblifva så länge tillsammans på Rännarskedet.” 
<sec/>
Herr grefve! ni kommer nu till orsaken, hvarföre jag gjort min sista skogsvandring här. Jag har i sällskap med min ordonnans besökt ett par landtgårdar, der vi kunna förskaffa damerna skickliga och goda hemvister. 
<sec/>
”Hvad säger ni? Förträffligt!” 
<sec/>
På Rännarskedet, dit resande ständigt anlända, har jag länge insett, att qvalificerade fruntimmer icke kunna vara utan att obeqvämas; och vid sjelfva Stäke .. 
<sec/>
”Nej, nej, för all del! Då skulle ju hela vår plan kunna gå om intet? Hofmännen kunde träffa dansöser, utan att få dem genom vår bemedling. Har ni behagliga och passande gårdar till boning för våra damer?” 
<sec/>
Jo, jag har, svarade von Drachenmilch. Jag har besökt tre små landtgårdar i närheten. Men, låt oss stiga in, herr grefve. Jag märker, att Rännarskedets värdinna står på bron och nickar. Säkert förundrar man sig öfver vår frånvaro. 
<sec/>
”Derpå tviflar jag visst icke.” 
<sec/>
Men det är ej väl, om man förundrar sig för mycket; ty då kan man minskas i sitt förtroende för oss. Låt oss gå in. 
<sec/>
”Men jag ville rådslå med er om hemvisterna; de böra icke vara aflägsna från Stäkes färja.” 
<sec/>
Ni skall få höra och sjelf afgöra. 
<sec/>
”Ni bör veta, herr fänrik, att också jag har fört ett fruntimmer hit i dag.” 
<sec/>
Åh! ett verkligt fruntimmer? 
<sec/>
”Hon är min fästmö. Jag ville förbereda er härpå, innan vi komme in.” 
<sec/>
Man är alltid fästmö. Hvad skulle jag hafva deremot? 
<sec/>
”Ingenting, det är klart. Men jag ville blott föreslå er, att icke vid hofvet åt er sjelf begära någon belöning för henne, i fall hon låter förmå sig att vara med på balen.” 
<sec/>
För er fästmö, herr grefve? jag? Nej! 
<sec/>
”Då äro vi fullkomligt öfverens.” 
<sec/>
Var så god och stig på förut, herr grefve: jag är endast adelsman. 
<sec/>
Mor Karin Stridsberg emottog på farstubron sina begge återkommande herrar gäster, under det hon tillät sig förebrående runka litet smått på hufvudet öfver deras frånvaro. Den uppsatta mössan, med sina stärkta band och bandrosor, deltog i runkningen; och emedan denna värdinna hade allt det obesvärade skick, som ofta händer värdinnor på landet, när de blifvit vana att dagligen umgås med resande, så tillät hon sig att förena ett förtroligt småleende med hufvudrunkningen. ”Huru kan man vara så länge borta?” sade hon och neg för gref Thott, i det hon artigt öppnade dörren för honom. 
<sec/>
”Ja,” svarade han, ”jag vet knappt sjelf huru det var mig möjligt att gå, när jag gick härifrån för en stund sedan. Är man mycket orolig derinne?” 
<sec/>
Stig in! stig in bara, så får herr grefven se! genmälde Rännarskedets fée. 
<sec/>
”Ja, men ..” 
<sec/>
För Guds skull! 
<sec/>
”Men man är väl icke ursinnig? Har man icke sagt den fremmande frun, att jag är hofjunkaren gref Tage, och alldeles icke majoren gref Åke? Det är min bror hon söker.” 
<sec/>
Men hon tror fullt och fast, att herr grefven är sin bror. Ingen kan taga henne ur den tanken. 
<sec/>
”Då är denna fru förtrollad! Och det har ni gjort. Hela verlden är i dag annorlunda än i sitt goda skick!” 
<sec/>
Grefven skall ställa den till rätta igen. 
<sec/>
”Nå: mod alltså!” 
<sec/>
Jag skall bibringa fru Bonauschiöld en fullkomlig öfvertygelse om rätta förhållandet, sade von Drachenmilch med trygghet, och följde till dörren i sällskap med grefven. 
<chapter/>

<chaptername>TRETTIOSJETTE KAPITLET.</chaptername>

<chaptername>NYA BONINGAR.</chaptername>

<sec/>
Jag upprepar, att jag i ert ställe ej lemnade denna nejd i dag. 
<sec/>
Von Drachenmilch skyndade sig att säga några ord åt Tage Thott, i farstun innan han gick in i allmänna rummet: ”herr grefve! jag lägger er på hjertat, att ändtligen laga, det våra fruntimmer icke vilja resa bort från trakten; utan att ändock nämna ett ord om kungsj ...” 
<sec/>
Ts då, min vän! sade den andre och lade pekfingret på sin mun. Ni skämmer bort er egen sak! 
<sec/>
När han var inne, trädde han med de förbindligaste åtbörder fram till fru Bonauschiöld, helsade på henne, och uttryckte sin ledsnad öfver att icke genast hafva varit tillreds, att för henne framställa sin person och visa henne, att han i sjelfva verket icke var någon annan. 
<sec/>
Fru Bonauschiöld emottog gref Tages förklaring med en dyster uppsyn. ”Har då icke Åke Thott alls synts till här?” frågade hon. 
<sec/>
Gref Tage dröjde att svara. 
<sec/>
Juliana Wefverstedt fann detta dröjsmål besynnerligt. Hon ansåg sig böra svara i hans ställe, och bedyra detsamma som hon sagt förut, nemligen att major Åke Fabian Thott icke funnes här. 
<sec/>
”Men, ännu en gång, jag frågar denne hans broder, gref Tage? ty det bör, såsom jag hoppas, icke förundra någon, att jag vill träffa den, som jag söker.” 
<sec/>
Min nådiga fru Bonauschiöld! svarade Tage Thott, långt ifrån att finna underligheter i er fråga, skulle jag anse det långt besynnerligare, om ni reste härifrån, utan att hafva träffat denne broder, som ni säkert har de giltigaste skäl att vilja råka. 
<sec/>
”Min Gud, hvad vill det säga?” utbrast Juliana, ”huru kan du gäcka detta genom så många lidanden olyckliga fruntimmer? Du vet ju, lika väl som vi, att din bror ej här står till finnandes.” 
<sec/>
Gref Tage vände sig åt sidan och iakttog tystnad. 
<sec/>
”Tala då, gref Thott!” utropade fru Bonauschiöld. 
<sec/>
Jag har ingenting att tillägga till det jag sist yttrade, utbrast han. 
<sec/>
”Hvad?” 
<sec/>
Ja, så är det; jag kan icke hjelpa det. 
<sec/>
”Jag kan deraf ej draga någon annan slutsats, än att Åke ändå måste vara här?” 
<sec/>
I ert ställe reste jag ej härifrån. 
<sec/>
”Ni har då sett er bror?” 
<sec/>
Nej. Det vill säga .. 
<sec/>
”Nå? 
<sec/>
Ja; jag kan icke säga mera. 
<sec/>
”Hvad betyda dessa halfqvädna visor?” 
<sec/>
Det betyder, att det är ingen ton på dem. 
<sec/>
”Ni önskar då ej annat än att gäcka mig?” 
<sec/>
Jag önskar vara er till gagn, min fru. Jag kan ej bättre bevisa det än dermed, att jag skaffar er en boning att angenämt tillbringa er tid uti, tills Åke kommer. 
<sec/>
”Ah .. Åke är i nejden? Det är omöjligt att draga någon annan slutsats af edra ord.” 
<sec/>
Marie Susanne utbrast: har ni icke äfven sett en skymt af Clas Thott, min nådiga svåger in petto? 
<sec/>
”Clas Thott? ja .. nej .. det vill säga: ja och nej.” 
<sec/>
Nå, min Gud! utropade Marie Susanne, som endast hade skämtat, men nu i en hast förnam, att kanske hennes förhoppning var nära att fyllas. 
<sec/>
”Mina damer!” sade Tage Thott och vände sig i en cirkel till alla de närvarande, ”märkte ni icke händelsevis nyss för en stund sedan, att ni icke alls märkte mig?” 
<sec/>
Jo, du försvann, Tage! utropade Juliana. 
<sec/>
”Tror ni dervid, att jag verkligen försvann? Nej, jag gjorde det icke. Jag var ute: jag gick och gjorde mig underrättad.” 
<sec/>
Och ni varseblef bröderna? 
<sec/>
”Jag varseblef ett par förträffliga landtställen, der man oändligen väl kan tillbringa sin dag, ja, om det vore två dagar. Jag varseblef dem för öfrigt icke: det vill säga, icke sjelf; men denna man, denna värda vän har sagt mig deras belägenhet och man kan inga bättre få.” 
<sec/>
Men hvad hör det hit? utbrast Marie Susanne. 
<sec/>
”Jo, det hör hit; ty jag upprepar, att jag i ert ställe icke lemnade denna nejd i dag.” 
<sec/>
Jag lemnar den alldeles icke! jag skulle icke af något tvång låta föra mig härifrån! sade fru Bonauschiöld; ty så otydliga herr hofjunkar Thott gör sina ord, begriper jag dock tillräckligt, att det ligger någonting under. Åke Thott är här i grannskapet, eller kommer snart. Jag reser icke. 
<sec/>
”Men ni kan icke blifva på Rännarskedet, min nådiga.” 
<sec/>
Hvarför icke? 
<sec/>
”Här är ganska bra att stiga in för ett ögonblick, att dricka ett glas vatten, att låta sina hästar pusta, att, med ett ord. Men hvar vill ni väl dröja här något längre bland ständigt ankommande nya resande?” 
<sec/>
Hvart skall jag då vända mig? Ack, jag kan rättnu säga, att jag ej eger ett hem! 
<sec/>
”Jag kan tillbjuda er ett.” 
<sec/>
Förlåt mig, utbrast von Drachenmilch och framträdde i salen, det är jag, min nådiga fru Bonauschiöld, som här får föreställa er min person .. 
<sec/>
”Åh! välkommen: jag märkte er ej: jag har icke sett till er på hela förmiddagen?” 
<sec/>
Nej; jag har uppfyllt ert uppdrag, och derföre varit på många orter. 
<sec/>
”Har ni fått höra något om major Åke Thott?” 
<sec/>
Tage blinkade. Von Drachenmilch såg detta, men förstod honom icke. Han sade: 
<sec/>
”Min fru! ni torde påminna er, att jag aldrig med mina ögon sett grefve Åke Thott ..” 
<sec/>
Således, inföll Tage, är det naturligt, att herr von Drachenmilch ej kan veta, om han här i nejden haft min bror Åke för sina ögon, eller ej; ty han viste icke huru han såg ut, eller att det var honom han såg. 
<sec/>
”Att det var honom!” eftersade von Drachenmilch med förundran. ”Skulle han då hafva varit här för mina ögon, utan att jag vetat deraf? Det måste jag säga ..” 
<sec/>
Tage gick till honom och nöp honom i armbågen. 
<sec/>
”Det måste jag säga, att det väl kan vara möjligt,” slöt von Drachenmilch, med en ärlig mans hela förbluffenhet. Han stod och såg stindt än på den ena, än på den andra. 
<sec/>
Fru Bonauschiöld, som var ett skarpsynt fruntimmer, märkte Tage Thotts små åtbörder. Hon stärktes derigenom så mycket mera i sin tanke, att Åke Thott fans i nejden, ehuru något obegripligt hemlighetsmakeri förehades emot henne, hvilket derföre så mycket mera oroade henne, och stadgade hennes beslut att dröja, för att få denna slöja lyftad. 
<sec/>
Detta hade Tage Thott beräknat, och gjort sina blinkningar med flit sådana. 
<sec/>
”Hörpå, herr grefve!” utbrast fru Bonauschiöld, ”tro icke, att ni gör hvad ni gör oobserverad. Ni stärker genom allt det der endast min fattade tanke. Skulle Åke Thott hafva något skäl, att icke nu vilja visa sig för mig?.. ah! min Gud! hvad framkastar jag?.. nogaf, jag dröjer. Var viss, att jag skall upptäcka edra halfva meningar, herr grefve! Herr von Drachenmilch behöfver icke af er emottaga något teckenspråk, som i alla fall en sådan man skulle förakta att begripa. Säg mig, min vän!” fortfor hon och vände sig till denne, ”hvad har ni funnit på edra utflygter här?” 
<sec/>
Tvenne ganska behagliga .. tarfliga, det är sant, men särdeles vackra, det försäkrar jag 
<sec/>
”Store Gud! tvenne .. hvad för slag?” 
<sec/>
Hemvister, logier, gårdar, hvad ni behagar kalla det, min nådiga fru. 
<sec/>
”Hemvister? men hvem har bedt er uppsöka sådana?” 
<sec/>
Ville ni icke dröja i denna nejd? 
<sec/>
”Jag har fattat detta beslut nu; men förut ..” 
<sec/>
Men jag, min fru, skulle icke jag vilja göra er till viljes? svara mot edra minsta önskningar? Tro mig: det ena stället heter Bonäs, det andra 
<sec/>
Kallhäll. Välj, min fru! de ligga bägge vid segelleden, vid det herrligaste vatten, och icke aflägse från Stäkes sund. Jag har äfven varit på Trappeberg, men det är ett uselt torp; jag föreslår det icke. Jag har sett på Strömsdal, men det ligger gent emot afrättsplatsen. Jag har .. 
<sec/>
”Nog, min herre! för Guds skull, hvart vill ni komma med allt detta?” 
<sec/>
Jag vill endast bedja er fatta ert beslut. Hvilketdera stället väljer ni? 
<sec/>
”Skall då Åke Thott blifva så länge borta, att jag behöfver välja mig en hel boningsort under tiden? Jag är förlorad! jag inser det mer och mer! Och han .. han .. ja, jag eger intet; ty allt .. allt är borta med honom!” 
<sec/>
Min nådigaste! säkert skall ni på Kallhäll, eller något af dessa förtjusande ställen, ej behöfva dröja mer än ett dygn eller öfver denna dag, sade Tage. Jag känner bror Åke tillräckligt för att veta, det en man, som han, kommer. 
<sec/>
”Och han sade mig likväl ej ett ord, ej det ringaste ord om allt detta i natt!” 
<sec/>
I natt, min fru? 
<sec/>
”Ja, herr grefve! vi hafva i Stockholm haft en natt i natt, gode Gud! Vet ni det icke redan: elden har härjat allt mitt!” 
<sec/>
Jo, jag vet och beklagar det djupt, fullkomligt, oersättligt. Min fråga syftade blott på att få veta, hvarest ni sist under den förfärliga natten såg min broder Åke? 
<sec/>
”Ah .. jag kan knappt draga mig det till minnes! Jag var i den förfärligaste sinnesstämning: han tog mig vid armen och förde mig bort från mitt brinnande hus. Han ledsagade mig till en skön våning någonstädes.” 
<sec/>
Jag kan säga hvarest ni befann er, min fru, då jag, kallad af edra höga rop, inträngde i huset och såg er. Det var vid Stora Nygatan. 
<sec/>
”Nåväl? Himmel! det slår icke felt? Ingenting kunde vara naturligare, än att bror Åke förde er hem till min andra broders logis ..” 
<sec/>
Då var det visst min goda stackars fru Bonauschiöld, som gjort detta så mycket omtalade besök .. utbrast Marie Susanne med de gladaste blickar. 
<sec/>
”Har ni också sett min bror Clas i natt, min nådiga fru?” 
<sec/>
Grefve Clas Thott? Nej, svarade hon. 
<sec/>
”Således ännu en obegriplighet. Ty det är likväl han, som skickat er bud till Järfva, att fortskynda resan hitåt.” 
<sec/>
Hvad? hvad säger ni? Det skulle då icke vara Åke, utan Clas Thott, som sändt detta bud? Min Gud hvad har jag då för skäl att söka Åke Thott här? Men nej, det är alldeles omöjligt; huru kunde gref Clas gifva mig den helsningen? 
<sec/>
”När jag tänker rätt efter,” sade Tage, ”så är det också ej sagdt, att det var från bror Clas. Det var väl hans dräng Matthias, som utförde budskapet; men han sade mig sjelf, att han icke fått det af min bror personligen.” 
<sec/>
Hvilken gåta! Hur fick han det då? 
<sec/>
”Genom ett fruntimmer.” 
<sec/>
Ännu ett fruntimmer med i spelet! 
<sec/>
”Men som ej bör väcka svartsjuka.” 
<sec/>
Med ett ord? 
<sec/>
”Huru vi vända saken, så se mina nådiga damer på ömse sidor, att ingen bättre utväg gifves, än att dröja qvar på denna förtrollade skog.” 
<sec/>
Skulle fru Bonauschiöld behaga intaga sin vagn, inföll von Drachenmilch, så skall jag sätta mig till häst, och vi fara på några minuter till de ställen, hvarom jag talat. 
<sec/>
”Hvad säger du, min goda Emerence?” 
<sec/>
Fröken Ankarclou fann förslaget ganska passande. Hvad var också att göra? En viss känsla sade henne, att Åke Thott måste återkomma, och omöjligen kunde vara alltför aflägsen. 
<sec/>
”Min lilla goda blifvande svägerska,” vidtog Tage Thott och vände sig till Marie Susanne, ”hvad beslut fattar då ni? Säkert också, att välja er ett angenämt hemvist. Låt någon af oss karlar ledsaga äfven er till ett sådant. Ni kan ingenting bättre företaga, medan ni afvaktar min brors återkomst.” 
<sec/>
Mademoiselle Pasch skall svara i mitt ställe, invände Cederlöf. Men den goda målarinnan hade i detta fall ingen egen tanke. Hon trodde, af förut inhemtade underrättelser, att det icke var omöjligt, att riksgrefvinnan kunde befinna sig vid Stäke; och man borde således ej resa längre. 
<sec/>
Begge partierna trädde således ut från Rännarskedet. Man satte sig å ömse sidor i sina vagnar. Man åkte efter von Drachenmilchs anvisning framåt på några små, men farbara vägar, tills man fick Mälaren i sigte. Öfverenskommelse träffades snart och lätt med det goda folket, som bebodde de små lägenheterna. Fru Bonauschiöld tog sitt hemvist på Kallhäll; Marie Susanne på Bonäs; och de förtroliga vänninnorna Ankarclou och Pasch qvarstannade hos hvar sin. 
<sec/>
Tage Thott meddelade sin Juliana hela den stora händelsen, att konungen befann sig i trakten; och hon insåg, lika väl som han, betydelsen af den omständigheten, att man af hans majestät skulle kunna genom en skickligt anbragt artighet förskaffa sig det vedermäle af hans nåd, som man framför allt önskade sig i afseende på Ekolsund. 
<sec/>
”Nu är frågan,” sade Tage, ”om vi skola fullfölja resan till Linnarsnäs, eller uppskjuta den tills efter jagtbalen?” 
<sec/>
Den kunde ju vara snart verkställd? svarade hon. Vi återkomme derifrån, och vi vore sedan här i närheten af Stäke, beredda att företaga hvad som fordras. 
<sec/>
”Du har rätt, Juliana: vi kunde visst återkomma från Linnarsnäs i tid för detta. Men jag borde på förhand och, jag säger det, genast, ofördröjligen, utan uppskof, utan minsta sink ..” 
<sec/>
Hvad är det du borde? Jag har aldrig sett Tage Thott så ifrig. 
<sec/>
”Det har också aldrig gällt en sådan sak.” 
<sec/>
Icke just en sådan: men en som borde anses lika vigtig, jag tror vigtigare. 
<sec/>
”Ack, älskade Juliana, du menar när jag friade till dig? Förebrår du mig kanhända, att jag då icke gick till väga som nu?” 
<sec/>
Du är dig lik, Tage: skämta öfver de minst passande ämnen! Är det bra? 
<sec/>
”Nej, det passar icke. Men huru vill du jag skall göra, älskade Juliana? Din kärlek förvärfvade jag mig på ett sansadt, klokt, betänksamt, nästan långsamt sätt. Skulle jag dervid hafva uppfört mig med ifver och hetta, så hade du föraktat mig som en fjäsk; du hade afvisat mig för mitt oförstånd; och gjort rätt deri. Ju kallare jag gick till väga, desto mera värderade du mitt sunda omdöme om dig; och ditt eget goda förstånd bevittnade du genom det bifall du gaf mig.” 
<sec/>
Hahaha! på sätt och vis har du icke orätt. 
<sec/>
”Tror du väl jag skulle kunna bibehålla din ynnest, om jag icke viste att styra mig i ditt sällskap? Var öfvertygad, att du ser mig icke så der liknöjd emellanåt, för ingenting. Jag vet hvilket värde du sätter på hela kölden hos en karaktersfast man.” 
<sec/>
Minsann! du är oförliknelig: men hvad hör det hit? 
<sec/>
”Det bevisar, Juliana, att om jag nu är het och ifrig, så är det för att det rör någonting helt annat än dig. Det är vid småsaker jag är sådan.” 
<sec/>
Men det är ju ingen obetydlighet vi vilja utverka hos konungen? 
<sec/>
”Bevars, icke den sjelf. Nej, visst icke; men här måste många småsaker förberedas på Stäke förut: jag måste tala vid flere af jägeristaten; jag måste erfara hvilka hofjunkare denna gång utgöra hans majestäts omgifning. Allt sådant utgör idel lappri.” 
<sec/>
Det är derföre du är så utomordentligt ifrig dermed? Det bör ske i stället för Linnarsnäsfärden? 
<sec/>
”Naturligtvis.” 
<sec/>
Tokroliga Tage! Om jag skulle förtro dig en hemlighet, så vore det den, att det endast är för detta ditt humör jag älskar dig. 
<sec/>
”Nå .. men mitt förstånd, skulle jag också tro ..” 
<sec/>
Hahaha, Tage! gå nu med ditt förstånd och tillsäg, att man kör fram vagnen. 
<sec/>
”Men du skall icke inbilla mig, att du ej sätter värde på ..” 
<sec/>
Förstånd, gode Tage, vill jag hafva sjelf; i dig tycker jag om det tokroliga sällskapet, ty man kan icke ständigt umgås med blott och bart förnuftiga öfverläggningar. 
<sec/>
”Åh, Juliana? men jag försäkrar dig, att du är icke en blott och bart klok qvinna, utan du har tillika det bästa hjerta” 
<sec/>
Så är det äfven med dig, Tage: du har nog godhet i bottnen, fast .. 
<sec/>
”Men .. du skulle då till sluts icke älska mig för annat än ..” 
<sec/>
Dina verkliga förtjenster, Tage, som är ditt humör! utbrast hans fästmö med en blick full af innerlighet och en klarhet i blicken, som var förtjusande. Hon omfamnade honom till försoning. 
<sec/>
”Uppriktigt, Tage säg, hur skulle du bära dig åt, om du hade den sköna enkefru Bonauschiöld till fästmö?” 
<sec/>
Åh, det vore förskräckligt! utbrast han; hon tar allting på hjertat, hon lägger allting vid sig. Det är helt annat med dig, Juliana! Om jag doge, så vet jag bestämdt, att du icke skulle gå i sjön. 
<sec/>
”Ja; men gör dig icke alldeles viss, att jag ej smög en förstulen tår på din graf!” 
<sec/>
En tår glänste härvid öfverst i hennes ögonlock. Mademoiselle Juliana Wefverstedt hörde ej till de utmärkt vackras antal. Det hon var, bestod deruti, att hon var intagande. 
<sec/>
Hennes uppsyn och åtbörd i denna stund framkallade i sjelfva Tage Thotts ögon ett glimmande sken, tydande på den värme, som står närmast tårar, utan att blifva det. 
<sec/>
Han tryckte hennes hand, med en blick, som var oefterhärmlig, som icke kunde besvaras, och som derföre blef obesvarad. 
<sec/>
Längre sträckte sig icke deras courtoisie. Man fattade det beslut, att i dag ej resa till Linnarsnäs, emedan gref Tage ofördröjligen borde se sig om vid Stäke. På Rännarskedet kunde man icke bida. Man satte sig alltså i vagn för att åka ned till Molnsätra vid Öfversjön. 
<chapter/>

<chaptername>TRETTIOSJUNDE KAPITLET.</chaptername>

<chaptername>POUFFARDIN.</chaptername>

<sec/>
Ingen enda dam? utbrast konungen, hvad antyder ni, min herre? 
<sec/>
Man får icke tänka sig Stäke i kung Fredriks dagar sådant, som det nu är. Den ståtliga bron gafs icke. Vägen gick i stället litet längre norrut öfver sundet medelst en färja. Man ser ännu här och der spår efter de gamla byggningarne vid färjestaden; men dit får man likväl ej räkna ett stort trädhus, på sednare tider ryktbart såsom hemvist för en martialisk eremit, hvilken här ett par somrar vistades, och med sin närvaro upplifvade chevaleriet i denna romantiska nejd. 
<sec/>
I den gamla tid, hvarom vi nu tala, lågo tvenne små och låga hus på denna sidan sundet, utgörande färjkarlens bostad. Också fanns ett bredt skjul för hästar och vagnar, hvilka man vid tillfällen, då man väntade, önskade under tak för regn och blåst. Stället var i sig sjelf högst tarfligt och obetydligt. Bakom färjestaden böjde sig trakten ansenligt. Det var en skogsbevuxen ås, som med få afbrott sträckte sig, ända från färjan här, hela stranden utefter fram emot Roparudden midt emot Munkholmen. Denna vilda strand, bebyggd med Stora och Lilla Hårsgärdet, Ängsjö, Lugnhamn och högre upp i markerna Törndal, tillhörde den stora Sollentuna Allmänning, och kallades i vanligt tal Almare Stäke, till sidostycke mot det egentliga Stäke, som innefattade sjelfva Stäkesön med slottet, Stäkesborg eller Stäkesholm, och som låg emellan Sollentuna och Näslandet. 
<sec/>
Uppe på höjden bakom färjestaden syntes en från stenar, buskar och stubbar afröjd plan under lummiga trän. Här stodo sex tält: höga, skinande med sin hvita tältduk mot den omgifvande grönskan, och försedda med flera prydnader i rococo-stil. 
<sec/>
Tälten stodo utan någon synnerlig ordning; hvart och ett blott på den plats, som varit tjenligast i och för marken. Jagtlägret syntes så godt som öde, hvilket bevittnade, att jagtfolket sjelf, med hundar och allt nödigt tillbehör, nu befann sig ute och i verksamhet. 
<sec/>
Endast vid ett tält kunde man skönja en liten grupp personer i hofuniformer. De visade likväl ingen utmärkt verksamhet. De stodo med korslagda armar; och om samtalet var lifligt, så innehöll det dock ingenting af det retsamma slaget, emedan alla ansigten tillkännagåfvo ett stort lugn. 
<sec/>
I detta ögonblick syntes en lång och satt man, i ingången till det första tältet. Han utmärkte sig genom ett rundlagdt, rödlätt ansigte; bar allongeperuk, och gick i en schlafrock af blått sammet. Det tält, i hvars öppning han visade sig, var prydt med flaggor i Svenska färgorna; men på tvenne höga stänger, planterade tätt framför detta tält, svajade ofantliga jagtfanor, med fantastiska figurer och i färger, som visserligen hade mycket gult och blått uti sig, men ännu mer andra brokiga kulörer, hvaribland man äfven igenkände de Hessen-Casselska. 
<sec/>
När den korpulenta mannen visade sig, stego tvenne hofjunkare fram, för att inhemta hans majestäts befallning. De bugade sig icke, hvilket vid detta tillfälle skulle hafva stridt mot den högre etiketten, hvilken bjuder, att, der afståndet i rang är alltför stort emellan personer, får icke en gång så mycket som bugning ega rum. 
<sec/>
”Tag fram! ni vet hvad jag önskar, min herre!” 
<sec/>
Den ena hofjunkaren grep genast i sin broderade vestficka, tog upp en gulddosa, öppnade locket och presenterade för konungen ett antal tandpetare. 
<sec/>
Ers majestät behagade hafva den nåden att välja! sade han. 
<sec/>
”Skönt!” svarade Pouffardin, ”jag tar tre tandpetare på en gång.” 
<sec/>
De fem hofjunkarne sågo på hvarann med ett mysande småleende. 
<sec/>
”Mina herrar,” fortsatte den andra, ”ingenting öfvergår i njutning tanken på en herrlig måltid, som man icke ännu fått smaka. Jag skulle knappast öfver denna njutning vilja sätta någon annan än den, kanske, att verkligen förtära måltiden. Det förra är likväl mera idealiskt. Hvad säger hofjunkar Simingskiöld?” 
<sec/>
Det är eders majestäts höga nåd förbehållet att alltid hafva rätt, inföll denne. 
<sec/>
”Men tror ni icke det blir åska i dag?” 
<sec/>
Derom kan jag i ers majestäts närvaro icke hysa någon föreställning. 
<sec/>
”Wir werden sehen. Har ni min pipa stoppad?” 
<sec/>
En af hoflakejerna skyndade till nästa tält, hvarifrån han hemtade en pipa med turkhufvud och ofantligt skaft. 
<sec/>
”Vet, hofjunkar Simingskiöld, jag hyllar systemet af den anterieura tandpetningen; och ni har i detta ögonblick sett mig utöfva det. J, Svenskar, liggen i allmänhet under den fördomen, att ej förrän efter maten vilja nalkas tänderna med instrumentet; men likasom jag bland mina undersåtare ämnar införa den filosofiska kärleken till måltider, som man icke smakat och aldrig får smaka, så ämnar jag äfven utgifva en förordning om sättet huru lagligen tillgå bör, då man skall peta sig i tänderna för ännu oäten fågel, hjortstek, rådjursstek och hvad ni behagar. Herr hofjunkar Simingskiöld! sätt upp ett koncept åt mig till denna förordning: jag vet ni kan det så bra.” 
<sec/>
En rodnad flög öfver den stackars Simingskiölds kinder. Man hade förr skämtat öfver hans kolibradoseri, att låta sig hafva förtärt ståtliga rätter, och indigitera det medelst flitigt bruk af tandpetare. 
<sec/>
”Nu öfvergå vi till åskan, mine herrar. Jag ville säga er, att jag befaller er på bal i afton, så fort jagten slutat, jägarfolket återkommit och de skjutna hjortarne fått grönt om sina horn. Har ni hört något från skogen, hofjunkar Silfvercreutz?” 
<sec/>
En ung hofman steg fram och svarade: jagthornen hafva nu på en halftimme ej låtit höra af sig. Partiet har förmodligen dragit sig till Törndal. 
<sec/>
”Ni ser mig tvär ut, hofjunkare; hvad går det åt er? Ni eger kanske ingen tandpetare af annat än simpel hagtorn?” 
<sec/>
Den unge hofmannen såg ned, utan att dela den allmänna munterhet, som de öfrige yttrade. Hans sinne tillät honom ej att finna sig uti den privilegierade hofnarrens infall. 
<sec/>
”Ni är stolt, unga vän!” sade Pouffardin. ”Håll i med det, och ni skall komma lika långt som jag en gång.” 
<sec/>
Öfverläppen darrade af synbar harm hos hofjunkar Silfvercreutz, och han var på väg att gifva ett skarpt svar. Men han påminde sig den utgångna befallningen, att vid jagthofvet bevisa Pouffardin konungslig vördnad. 
<sec/>
Han teg således. Konungen vände honom ryggen, efter att hafva gifvit honom en lång blick, till skiftningen mera liknande en filosofs, än en narrs. 
<sec/>
”Simingskiöld!” sade han, och såg på denne, ”ni som är en klok ung man, kan ni säga mig, om ni hört något från min jagt i dag? Har min nyutnämnde hofjägmästare visat prof på skicklighet? Kan jag ega skäl att i afton gifva honom den utmärkelse jag ärnat?” 
<sec/>
Hofmännen spände upp öronen, och slöto en ring om Pouffardin. Den nyutnämnde hofjägmästaren, hvarom han talat, var ingen annan än den rätte konungen: och de stodo nyfikne att höra, huru långt qvasikonungen skulle våga gå i sina uttryck om kung Fredrik. 
<sec/>
Men Pouffardin gjorde ej annat, än såg på den ena efter den andra. Slutligen inföll han: 
<sec/>
”Skulle ingen af er, mina herrar, bättre kunna fylla den der hofjägmästarens plats, om jag sätter af honom, såsom jag tänkt? Blir han motspänstig, så skickar jag ett par Dalkarlar på honom, och det går.” 
<sec/>
Hofmännen bleknade vid dessa djerfva ord, som syntes innebära anspelning på en revolution, med thronförändring och konungaafsättning; så mycket mera som mycket tal nu gick i svang om en Dalkarlaanmarche mot Stockholm. Men straxt derefter, då de påminde sig den roll, som här spelades, slogo de till ett flatskratt. 
<sec/>
Ögonblickligt framträdde hofjunkar Silfvercreutz; ”nej!” utbrast han med en allt skämt afvisande vrede i uppsynen: ”nej! man skiljer icke den der hofjägmästaren från sin plats!” Den unge hofmannen slog i och med detsamma, sakta men märkbart, handen på sitt värjfäste. 
<sec/>
”Bra, Adam Silfvercreutz!” sade Pouffardin med en nick åt sidan; ”jag skall nämna edra ord och er åtbörd för den der hofjägmästaren, när jag kommer i enrum med honom.” 
<sec/>
Hm, för hans majestät? svarade Silfvercreutz tillbaka lika halfhögt. Han kände sig i hast förstummad, och viste ej hvad han skulle tänka om denna hofnarr. 
<sec/>
Pouffardin vände sig till de öfrige och sade med hög stämma: ”påminnen er nu er pligt, mina hofjunkare! jag upprepar hvad jag sagt: jag vill hafva bal i afton efter jagten. Jag vill dervid göra min nya hofjägmästare – så vida han i dag visar sig skicklig, och fäller den råbock, jag ombetrott honom att hemta hem åt mig ur skogens rike – den utmärkelsen, att få dansa menuett med den skönaste af våra damer.” 
<sec/>
Och då vi ingen enda dam ega här, så torde eders majestät i nåder finna, att utmärkelsen blir att dansa med ingen, inföll en af de tilltalade, som tyckte sig också kunna våga säga ett ord af löje. 
<sec/>
”Ingen enda dam!” utbrast konungen. ”Hvad antyder ni, min herre?” 
<sec/>
Pouffardin såg sig omkring med vreda blickar. 
<sec/>
”Hvad äro väl då alla mina hofjunkare här, om icke många damer?” sade han med hög känsla. ”Eller någon enda bland eder, som skulle understå sig att vara karl i min närvaro, derest jag icke gifver honom min kungliga tillåtelse? Nåväl! Men jag vill förelägga er ett vilkor, mina herrar: skulle någon ej finna sig nöjd med hvad jag förklarat om hans natur, så må han ega att anskaffa något veritablare fruntimmer i sitt ställe, om sådant är möjligt, och derefter får han dansa på balen såsom kavaljer, men eljest skall han utgöra dam åt någon man, som uppbjuder honom.” 
<sec/>
Denna sarkasm emottogs med en stormande skrattsalva och ett allmänt rop af: lefve konungen! 
<sec/>
Man viste, att balen var något, som den verklige konungen sjelf önskade och redan anbefallt, så vida den var verkställbar; men man beundrade qvasiregentens skicklighet, att nu låta befallningen derom utgå såsom från sig. Denna man skulle minsann kunna passa rätt väl till rikets chef! hviskade man, och nickade åt hvarann under jubel öfver sin påhittighet. 
<sec/>
Pouffardin såg sig majestätiskt omkring åt alla kanter. Den uppvaktande hoflakejen kom nu och framhöll tobakspipan med det gigantiska skaftet af rosenholz. En annan framträdde och ledde den sköna Spanska hunden Epilion, som med sina korta ben, men långa, fina, i vågor liggande hvita ull, utgjorde en prydnad för hofvet. Denna täcka hund var dresserad att stå framför konungens fötter; piphufvudet stöddes på hans nacke; skaftet räckte derifrån allt upp till konungens mun; och i fall konungen under rökningen gick några steg, vandrade hunden framföre, så att piphufvudet i alla fall under denna promenad fortfor att hvila på hans hufvud. Det var en angenäm tafla, att se turkhufvudet, af blågult fint postlin och rikt förgyldt, på detta sätt omgifvet af den sköna hundens lurfviga lockmassa, och en herrlig, aromatisk rök derur uppstiga vid hvarje steg, som monarken tog utanför sina tält i lunden. 
<sec/>
Under det denna högtidliga rökning försiggick, sågs en man framkomma från vägen, och med en viss försigtighet i gång och åtbörder nalkas hoflägret. 
<sec/>
Hofjunkar Simingskiöld igenkände genast sin vän och kamrat vid hofvet, gref Tage Thott. Han gick utom tältkretsen. ”Nå, se min vän Tage!” utbrast han; ”nalkas! för allt i verlden, var utan fruktan: du kan icke tro hvad din ankomst fägnar mig.” 
<sec/>
Jag är icke befalld på denna jagt, svarade gref Thott. Jag beginge ett brott mot hoflagarne, om jag inträdde inom detta lägers krets. 
<sec/>
”Lappri, min vän! Konungen och snart sagdt alla äro ännu som bäst borta i skog och mark. Kom, bara, på mina ord!” 
<sec/>
Konungen är borta, säger du, Simingskiöld? Jag ser ju honom stående derframme i sin peruk och sammetsnattrock? 
<sec/>
”Du har rätt, Tage. Det är också konungen, nemligen hans Ebenbild.” 
<sec/>
Aha – Pouffardin? Jag anade det. 
<sec/>
”Nå, då behöfver jag intet säga.” 
<sec/>
Ni måste hafva outsägligen roligt? 
<sec/>
”I afton kunde vi få det. Konungen vill hafva en jagtbal.” 
<sec/>
Förträffligt. Hvilken tanke? 
<sec/>
”Men det fattas någonting.” 
<sec/>
Dansgolf? Ja, jag kan tro det. I tälten gifves endast grön mark till golf. Och det är hindersamt, bland annat, för fötterna. 
<sec/>
”Åh, Tage. Hvem frågar efter golf i verlden, när man hvarken har tak eller väggar af förnuftigt slag?” 
<sec/>
Jag gissar ni saknar musik? 
<sec/>
”Ouh du! vi hafva hoftrumpetare. Har du ej förnummit jagthornen? Desse män kunna äfven blåsa till dans på ett sätt, att sjelfva Farao ej skulle kunna afhålla sig från att svänga om med Salomo, om han finge höra detta.” 
<sec/>
Nå, efter då icke något brister er, så fattas er förmodligen ingenting. 
<sec/>
”Jo, Tage, det förnämsta!” 
<sec/>
Danslust. Så? Men det tycker jag ni skulle kunna bekomma efter den rikliga jagtmåltid, som säkert väntar er, jemte ett öfverflöd på malvoisier, sec och teneriffa, som kommer mig att vattnas i munnen, när jag här i min torra enslighet blott tänker derpå. 
<sec/>
”Men, Tage Thott, begriper du icke, att vi sakna fruntimmer för balen? Du brukar eljest hafva sinne för denna saknad.” 
<sec/>
Fruntimmer? Jag uppskattar en sådan saknad högt, och jag förstår den. Men tjenstgöra icke hofjunkarne som damer vid dessa slags baler? Jag påminner mig bestämdt, att jag sjelf varit ett längre fruntimmer en gång i en menuett mot en af våra Casselska kammarherrar. 
<sec/>
”Någongång har det måst gå, Tage. Men du inser det förargliga häruti.” 
<sec/>
Ja, det är någonting dumt. Har ni alldeles inga utsigter till fruntimmer här vid Stäkes färja? 
<sec/>
”Omöjligt !” 
<sec/>
Men vet ni icke, att denna stora skog har en fée? 
<sec/>
”Det må han hafva.” 
<sec/>
Och denna fée är känd för att kunna trolla .. 
<sec/>
”Hörpå, min vän, kom fram till konungen. Jag vågar ej så länge aflägsna mig. Minst har jag tid till narri.” 
<sec/>
Törs jag då närma mig? 
<sec/>
”På mina ord!” 
<sec/>
Pouffardin, som ganska väl kände hofjunkaren gref Thott, blåste vid hans ankomst en lång rök honom till mötes. 
<sec/>
”Nådige konung!” sade Tage, och gjorde en djup bugning, ”är det lofgifvet för den ringaste af edra trälar, att på femtio mil nalkas eder?” 
<sec/>
Har ni någon beskickning från skogens monark? jag ger icke audiens utan i vigtiga ärenden, svarade Pouffardin. 
<sec/>
”Mäktige furste!” gentog Tage, ”jag kommer från den stora skogens monarkinna, en fée af minst troliga slag. Det har försports inom hennes rike, att, likasom hon eger ett skadligt öfverflöd på fruntimmer, skall deremot eders majestät häri sakna det nödvändiga. Detta skulle på ingendera sidan betyda det ringaste vid alla andra tillfällen, utom vid dans. Men det säges att här skall dansas i qväll. Stormäktigste furste och regent! värdes då lyssna till de anbud, skogens monarkinna genom mig framställer!” 
<sec/>
Pouffardin såg skarpt på den anlände. 
<sec/>
Kom in i mitt tält, gref Thott! sade han med en i hast återtagen helt och hållet naturlig röst. 
<sec/>
Tage åtlydde tillsägelsen med nöje. Inkommen, sade han: ”hvad täckes eders majestät befalla?” 
<sec/>
Ett allvarsamt ord, herr hofjunkare, vidtog Pouffardin. Ni vet mycket väl, att min roll som konung icke behöfver komma i frågan nu, då vi stå mellan fyra ögon. Säg mig således helt simpelt och utan allt rococospråk, om ni, såsom jag tyckte mig förstå på edra uttryck, har någon möjlighet, att fournera balen med goda danserskor? Konungen återkommer icke förrän sent från sin jagt. Men jag vet, att det skulle förtjusa honom, om vi kunde bereda honom detta festliga nöje på ett utmärkt och i sitt slag elegant sätt. 
<sec/>
”Ers majestät skall tillåta mig ..” 
<sec/>
Nej .. intet prat nu, gref Thott; det är just hvad jag icke tillåter. Kalla mig rätt och slätt det jag är, hofsekter Pouffardin. Kan ni här gifva oss en handräckning genom er kända fyndighet, så gör ni både mig och alla edra kamrater vid hofvet en tjenst af oförglömligt värde. 
<sec/>
”Är det då verkligen sant, herr hofsekreterare, att ingen enda af hoffruntimret är inviterad ut på jagtpartiet?” 
<sec/>
Ni känner bäst hurudant vårt hoffruntimmer befinner sig sedan drottning Ulrikas död. Under dessa två, nära tre år, har denna vigtiga gren af hofvet alldeles tynat bort. 
<sec/>
”Fröken Taube är icke här?” 
<sec/>
Riksgrefvinnan? Nej. Hon är, som vanligt, på Ekolsund, och befinner sig efter sista rapport ej fullt frisk. 
<sec/>
”Ah ..” Tage afbröt dock genast. 
<sec/>
”Men, min bästa herr hofsekreterare,” fortfor han, ”hvad slags bal åsyftar hans majestät?” 
<sec/>
Inga bondpolskor nu, min vän. Herr hofjunkaren känner, att hans majestät ej sällan under sina hofjagter, i synnerhet i trakter längre från hufvudstaden och för att lära känna till folket, en och annan gång låtit oss arrangera landtliga baler, hvarpå bondpersoner fått inträde; och han öppnade sjelf balen ej sällan med hvad vi kalla en Paysanne. Monarken var yngre då. 
<sec/>
”Han är äldre nu. Här vill således blifva menuett?” 
<sec/>
Icke just det: åtminstone ej ensamt. De yngre af hofvet kunna taga ihop till hvad dans, som bäst lyster dem; men damerna måste dock vara af qvalitet. Vi få icke göra inbjudningar från torpen och byarne. 
<sec/>
”Huru pass qvalificerade? måste de vara af adel?” 
<sec/>
Af adel, eller adeliga vederlikar; så vida de ej äro damer, som i någon egenskap tillhöra hofvet utan att hafva bördsqvalifikation. 
<sec/>
”Behöfva de kunna dansa?” 
<sec/>
Det skadar icke. 
<sec/>
”Men är ej ovilkorligt? Godt.” 
<sec/>
Alltid måste de kunna göra några steg. 
<sec/>
”Jag medgifver det.” 
<sec/>
Har ni verkligen några utsigter, min hofjunkare? 
<sec/>
”Jag skall säga herr hofsekreteraren, att hvad jag nyss framkastade i förblommerad stil om en här på skogen vistande mäktig fée, icke är så alldeles utan grund, som det låter.” 
<sec/>
Nå, hvad vill det slutligen säga? 
<sec/>
”Jo, att jag möjligen skulle kunna förmå fem eller sex fruntimmer af hög och utmärkt qvalité att hitkomma på jagtbalen.” 
<sec/>
Fem eller sex är icke rätt mycket. Vi behöfde väl ändå omtrent tolf dansande par, skulle jag tro. 
<sec/>
”Tolf par? Jag kunde således ändå fournera verkliga damer åt hälften. Till de öfriga sex paren kunde man taga hofjunkare af de bleklagdare och spensligaste.” 
<sec/>
Vi få se. Sex fördenskull? Det är alltid en högst förträfflig kontingent i nödens stund. 
<sec/>
”Men olyckligtvis kan det icke ske.” 
<sec/>
Hvad? 
<sec/>
”Utan vilkor icke.” 
<sec/>
Hvilka vilkor då? 
<sec/>
”Skogens beherrskarinna, fée eller monarkinna ...” 
<sec/>
Skall ni åter börja tala rococo? 
<sec/>
”Nå, utan alla orientaliska omsvep alltså: här tarfvas en belöning.” 
<sec/>
Åt damerna? Hvilka skulle de då vara? 
<sec/>
”För Guds skull nej! Hvad föreställning gör sig herr Pouffardin om qvalificerade fruntimmer?” 
<sec/>
Nå, alldeles: jag återtar det oändligen gerna. Ingen belöning alltså? 
<sec/>
”Jo, minsann.” 
<sec/>
Åt hvem då, i all verlden? 
<sec/>
”Det får lof att utgöra en hemlighet. Jag kan icke yppa mera.” 
<sec/>
Ni behagar vara gåtolik, och det misskläder er icke. Men hvaruti skall belöningen bestå? 
<sec/>
”Var så god och säg mig en sak mycket uppriktigt, herr hofsekter. Är konungen vid kassa?” 
<sec/>
Pengar? Kung Fredrik har ondt om penningar: jag menar mynt. Ty egendom besitter han oerhördt. 
<sec/>
”Det är just hvad jag vet. Han är således för tillfället icke stadd med reda penningar?” 
<sec/>
Nej, skulle jag tro. 
<sec/>
”Jag har hoppats på det.” 
<sec/>
Så? Hvad menar hofjunkaren? 
<sec/>
”Hade hans majestät nu god tillgång på mynt, så kastade han ut några hundrade riksdaler eller kanske tusen plåtar till den belöning, hvarom jag talar.” 
<sec/>
Tusen plåtar! en ganska artig summa, tyckes mig, för en sådan småsak. 
<sec/>
”Småsak? Och ni kallar detta småsak, som dock står på gränsen till det omöjliga?” 
<sec/>
Kalla det då en riksaffär. Men hvad skall den kosta? 
<sec/>
”Icke penningar, utan helst ett ord af konungen.” 
<sec/>
Ett ord? ett godt ord förmodligen. 
<sec/>
”Det förstås.” 
<sec/>
Nå, är man nöjd med goda ord, så kan saken lätt gå för sig. 
<sec/>
”Ånej. Herr hofsekreteraren skall icke roa sig att med flit missförstå mig. Här är ju icke frågan om att spela furste nu?” 
<sec/>
Nej: vi skola tala som uppriktiga vänner; jag ser det ganska gerna. Säg mig således oförtäckt, har hofjunkaren något i sinnet? 
<sec/>
”Jag tillstår, att jag af hans majestät önskade mig ett ord af betydenhet. Jag begär icke, att han skall gifva mig något ur sin kassa, ej heller af sin fasta egendom; men något af det han icke rår om.” 
<sec/>
Af rikets gods? 
<sec/>
”Slikt skulle icke vara rasande.” 
<sec/>
Men här ligga ständer på tvären, och en bister rådkammare har man alltid emot sig vid sådant. 
<sec/>
”Jag bryr mig också icke om att kämpa mot ständer och råd. Men jag säger, att min tacksamhet mot herr hofsekreteraren skulle komma att visa sig, äfven i yttre gestalt, om herr hofsektern kunde, det är: ville, bemedla saken så, att jag af konungen, när han är som gladast ... ty jag förmodar, han är väl glad nu? har han glada absencer?” 
<sec/>
Han är städse fryntlig och alltid nådig. 
<sec/>
”Skaffa mig då blott ett säkert tillstånd, att få utbedja mig en sann nåd af hans majestät, och jag är nöjd.” 
<sec/>
Men hvad tänker herr hofjunkaren utbedja sig? 
<sec/>
”Något oändligt lappri; men som för mig kan hafva ett stort smakvärde, ett pretium affectionis.” 
<sec/>
Det går an. En hund, såsom lilla Epilion? en ridhäst, med garneradt schabrak och perlor på betslet? en käpp med guldknapp, att spatsera med i Carlbergs alléer? 
<sec/>
”Någonting, ja.” 
<sec/>
Nå ja. 
<sec/>
”Var god och skaffa mig konungens försäkran härom.” 
<sec/>
Men vi skulle då först hafva saken afgjord, som begäres. Jag kan eljest ej nämna den. 
<sec/>
”Jag utber mig att få nämna den sjelf, när tillfället kommer.” 
<sec/>
Men var af den godheten, herr hofjunkare, och hugg icke till .. 
<sec/>
”Herr hofsekter! vi måste alldeles icke begripa hvarann i dag? Vi förstodo hvarann bättre, så länge vi talade österländska. Var ånyo konung! Och jag skall börja tala om min fée på skogen här.” 
<sec/>
Det behöfs icke. Vi skola nog förstå hvarann utan obegripligheter. 
<sec/>
”Men jag försäkrar, att den skogsgudinna, hvarom jag talar, är verklig. Hon heter mor Karin Stridsberg, förmodligen efter Stridsberga by vid Spånga kyrka, der hon skådat dagen. Ingenting är narri. Utverkar ni icke det jag begärt, så blir det alldeles ingenting utaf med de dansanta damerna af qvalitet.” 
<sec/>
Ni skall få er vilja fram, herr grefve. 
<sec/>
”Jag tänker på sin höjd begära ett litet handbref af hans majestät till en viss person. Det är troligen alltihop. Ni behöfver således icke vara rädd, och icke en annan gång säga, att jag hugger till.” 
<sec/>
Det är således beramadt? 
<sec/>
”Huru dags i afton?” 
<sec/>
Klockan åtta eller nio återkommer väl hofjagten från skogen; så vida ingenting händer. 
<sec/>
”Det är bra.” 
<sec/>
Tage Thott nalkades tältöppningens förhänge, för att aflägsna sig. Hofsekreteraren följde honom och gaf honom en angenäm nick till afsked. 
<sec/>
”Gud, hvad jag beklagar er, herr Pouffardin! sade gref Thott i bortgåendet. ”Ni skall således vara en konung hela dagen?” 
<sec/>
Hvad är att göra? svarade den andre, och slog en sorgsen blick mot tältduken. Någon sann vän måste väl hans majestät hafva: narren är härtill. 
<sec/>
”Jag vet: hofvens historia intygar det. Men det är hvad jag aldrig begripit. Hvarföre skall en konung hafva sin enda pålitliga vän i hofnarren?” 
<sec/>
Ty alla, som ej äro narrar, se på sitt eget bästa, och icke på konungens. Endast den, som är en absolut narr, tänker uteslutande på konungens väl, och ej på sig sjelf. 
<sec/>
”Herr Pouffardin skulle då vara absolut?” 
<sec/>
Hela min slägt har bestått af en rad filosofer. 
<sec/>
”Gode Gud! genom flera generationer?” 
<sec/>
Ja, jag måste tillstå det. Af ätten Puff har funnits sidoskott i många länder. Den ädlaste grenen har stannat i Tyskland, der baron Pufendorff gjort sig känd för historiska arbeten af stort värde. En annan branche, den, hvartill jag hör, nedsatte sig i Frankrike, kallade sig på goda grunder Pouffardin, men gjorde sig endast känd för historier. Slutligen har det gått så långt, att jag kommit hit till Sverige för att vara konung, som ni ser. 
<sec/>
”Er lott är icke afundsvärd. Likväl njuter ni af en superb allongeperuk, en schlafrock och en makalös pipa. Ni har ert förträffliga vivere. Ni är, hvad jag icke skattar minst, hofvets medelpunkt: ni är den verklige konungens verklige vän.” 
<sec/>
Pouffardin såg på den andre med en blick, som glimmade af ett djupt melankoliskt sken. ”Herr hofjunkare!” sade han, ”om ni kunde fatta huru djupt kränkande, huru skärande genom märg och ben jag känner det, när jag gör min sak som bäst, och konungen då midt i cirkeln af sitt hof utropar: se! se bara! se på kung Fredrik! det är lifs lefvande kung Fredrik! det är ju alldeles jag sjelf?.... Ha .. min Gud! sådant är tungt att höra för en äldre man.” 
<sec/>
Tage Thott fattade den sorgsne narrens hand. ”Herr hofsekter,” inföll han, ”tjena mig nu fullkomligt .. fullkomligt, förstår ni .. i hvad jag bedt er om i dag, så skall jag för omaket skaffa er en existens, der ni ej behöfver känna er så fallen.” 
<sec/>
Pouffardin såg på grefve Thott. ”Tjena er? tjena er fullkomligt?” upprepade han. ”Jag förstår er ganska väl, min grefve. Och hvarföre skulle jag icke uppfylla er önskan, och med detsamma göra mig sjelf den största tjenst? Hvarföre, kan jag det icke? Hvarföre kan jag ej förmå mig dertill? Emedan jag är en narr! Gode Gud: jag älskar min kung Fredrik för mycket.” 
<sec/>
Men .. herr Pouffardin, kan ni då icke blott för denna lilla gång låta bli att vara en narr? suspendera er hufvudegenskap för en enda afton! 
<sec/>
”Vi få se.” 
<sec/>
Åtminstone .. 
<sec/>
”Så mycket kan ni lita på från min sida, att ni skall få utbedja er en nåd af hans majestät. Men något större förord lofvar jag er icke.” 
<sec/>
Jag tackar så länge. 
<sec/>
Pouffardin räckte Tage Thott handen till afsked, med en höghet i blicken, en ädelhet i skicket, som voro helt och hållet naturliga hos honom. 
<sec/>
Hofjunkaren gick, nästan förödmjukad i sin känsla. Den onde må vara filosof! tänkte han: man ser huru det slutar. 
<sec/>
När han kom ut på den gröna planen mellan tälten, träffade han ånyo Simingskiöld, skakade hans hand och sade: ”nu är det gjordt, ni skall få dansa!” 
<sec/>
Veritabelt? 
<sec/>
”Ja, som karlar.” 
<sec/>
Präktiga Tage! 
<sec/>
”Farväl, tills klockan åtta i afton.” 
<sec/>
Han gick. 
<sec/>
Pouffardin stod ånyo som konung utanför sitt beflaggade tält. Han utdelade nådiga miner, tillät då och då handkyssningar, smekte lilla Epilion, tillkännagaf åtskilliga utnämningar, som han gjort, och slöt, vänd till cirkeln af sina hofjunkare: ”mina herrar! jag är betänkt på flera indragningar i riket, men också på flera nya tjensters inrättande. Landet behöfver vatten: vi lefva i ett torrt tidehvarf: känner ni någon, som skulle vilja åtaga sig att regna i tre månader, eller sex?” 
<sec/>
Bravo! bravo! Allmänt skratt. 
<sec/>
Pouffardin såg sig omkring med en sträng blick. ”Tystnad, mina herrar! j glömmen eder,” sade han värdigt. ”Ingen eger att skratta åt konungen i hans närvaro. Det är emot den reglerade etiketten.” 
<sec/>
Stormande bifallssalfvor. 
<sec/>
”Nåväl, du mitt unga och glada hof, som besitter den gudagåfvan att kunna skratta åt ingenting: jag må då slutligen förkunna dig, att jag ingenting har att säga mera. Skyar berättas draga sig tillsammans öfver vårt majestäts himmel: men tron ej dessa rykten, mina herrar: osanningar hafva af ålder kallats dalkarlar.” 
<sec/>
Hvad? hvad? ånyo denna hänsyftning på de omtalade Dal-oroligheterna? hviskade flere, och alla fingo i ögonblicket allvarsamma ansigten. 
<sec/>
”Ser ni?” utbrast konungen, ”viste jag icke huru jag skulle betaga er leendet?” 
<sec/>
”Mina hofjunkare!” fortfor han, ”vi hafva icke nog af gråt i landet. Detta måste inrättas och ordnas bättre än det är. Vi hafva ett Ostindiskt kompani; vi hafva grundlagt fabriker; vi hafva satt Collegium Medicum på viss fot. Men vi äre betänkta på ett Collegium Lamentabile.” 
<sec/>
Hahaha! 
<sec/>
”Se der? allt intygar behofvet af det embetsverk jag omtalat. Ni ler: men ni måste upphöra att le.” 
<sec/>
Nådigste monark! inföll Simingskiöld och vågade höja sin röst med en undersåtlig dragning på munnen; jag ber om tillstånd, att få föreslå hvad jag skulle hålla för det nyttigaste af allt. 
<sec/>
”Det skadar icke. Tala!” 
<sec/>
Då nya verk skola gå att bildas, önskade jag, att ers majestät ville i nåder vara betänkt på att lätta Svenska myntet. 
<sec/>
”Hvad menar min hofjunkare?” 
<sec/>
Jo, det är tungt nog för en ung man, som gerna gör utgifter, att föra med sig dessa oviga, hiskliga plåtstycken, caroliner och fasliga kopparören. Man har i andra riken sedelmynt. I Sverige börja redan personer finnas, som tänkt på något dylikt för oss. Jag hemställer i underdånighet till eders majestät, att låta oss få viga, lätta, behagliga sedellappar till skiljemynt. Då kan en man utan svårighet bära på sig flera tusen plåtar i värde, och han kan som en dans lemna ifrån sig summor, hvilka han nu behöfver flera par dragare att flytta från sina ohyggliga penninghvalf. Mäktige furste! man mister smaken för depenser med vårt klumpiga metallmynt. 
<sec/>
”Simingskiöld!” sade konungen, ”jag skall införa sedelmynt. Det embetsverk, som skall sköta denna stora affär, blir det Collegium Lamentabile, hvarom jag yttrat mig.” 
<sec/>
Men jag ber om nåd, ers majestät! detta kunde ju icke kallas en lamentabel affär? 
<sec/>
”Jo, hofjunkare: den blir att gråta åt. Och emedan, såsom jag nyss nämde, gråten måste utvidgas i detta alltför glada land, skall jag införa sedelmynt.” 
<sec/>
Men jag bedyrar underdånigst ... 
<sec/>
”Min vän! öfver sina sedlar kommer man att gråta, sedan man med så stor lätthet gifvit ut dem. Öfver oviga plåtar känner man endast ledsnad vid betalningen och lider af obeqvämheten att göra sig fattig; hvarföre man så mycket möjligt undviker ett slikt besvär. Detta kallar jag en glad sorg; men det förra en sorglig glädje. Jag skall under min styrelse gifva riket den sednare, på det man icke måtte skratta åt regeringen, hvilket är oskickligt; utan gråta åt henne.” 
<sec/>
Ers majestät har icke sin like! 
<sec/>
”Till naturens lycka, tror jag det,” svarade Pouffardin; ”men hvar är Planting Bergloo? Jag behöfver mera tobak i mitt turkhufvud. Godt! Det är skönt. För denna tobak hafva vi König att tacka. Den dag skall randas för Sveriges land, då man med tobak skall kunna drifva alla fruntimmer på flykten, och med sedelmynt kalla dem alla tillbaka. Mina hofjunkare! dagen måste icke tillbringas i sysslolöshet: många, många, långa timmar återstå ännu innan aftonen. Framställen de bonade borden i våre tält! Framtagen korten till piquet, trictrac, lanter, graubois och rouge &amp; noir. Framhafven tärningarne, och dessa silfverbägare, ciselerade efter Benvenuto, hvarur man lämpligast kastar sina tärningar. Brickor till Verkehren! brickor till dam! Vin skall icke saknas. Men schachpjeser tillåter jag icke. Detta spel är icke godt: man tänker derunder för mycket och det slutar alltid med schach au roi. Förbjudes.” 
<sec/>
Hofjunkarne, glada åt dessa ordres till kortspel, strödde sig i tälten. Snart rådde en allmän liflighet i jagthofvet; Pouffardin gick in till sitt. Kammartjenaren, som då och då inträdde i kungstältet, såg honom skrifva och vara så allvarsamt sysselsatt, som en hög embetsman. Ingen viste hvad man skulle tänka härom. 
<sec/>
Så framskred dagen vid Stäkes färja. Då och då hördes några långa, mäktiga hornlåtar från den stora skogen i grannskapet, antydande, att kungsjagten närmade sig hitåt under sin gång, men snart åter aflägsnade sig till andra nejder. 
<sec/>
När Tage Thott ifrån Pouffardins tält kommit in i den ofvanför jagtlägret befintliga skogen, träffade han der på en gångstig sin vän, fänrik von Drachenmilch. ”Allt går bra!” utbrast han till denne. 
<sec/>
Går det bra? Tarteiffel! jag begär icke mer. 
<sec/>
”Begif er nu hem till Bonäs eller Kallhäll, och se efter att ingenting der brister. Uppvakta de ditflyttade på det noggrannaste. Jag begifver mig till Molnsätra.” 
<sec/>
Men huru skall saken tillgå i afton? inföll fänriken otåligt. På hvad sätt skola damerna förberedas och förmås .. 
<sec/>
”Jag skall sjelf på eftermiddagen komma öfver till Bonäs och Kallhäll,” svarade Tage; ”jag skall göra en framställning till fru Bonauschiöld och mademoiselle Cederlöf, jemte deras sköna följeslagerskor. Var ni emellertid lugn, von Drachenmilch, och sköt er helsa.” 
<sec/>
Min helsa? hm. Sådant vet jag icke af. 
<sec/>
”För belöningen skall ni vara fullkomligen trygg,” slöt gref Thott; ”ingenting kan vara i bättre händer än den.” 
<sec/>
De följdes framåt ett stycke, tills vägarne delade sig; och man kom, på ena sidan, nedåt ställena vid Mälaren, på den andra, till gården vid Öfversjön. 
<sec/>
Dagen framflöt. 
<chapter/>

<chaptername>TRETTIOÅTTONDE KAPITLET.</chaptername>

<chaptername>PÅ KUNGSHATT.</chaptername>

<sec/>
Nu vika de af till venster och ämna säkert lägga till vid Hättan. 
<sec/>
Under allt detta, skedde å annan ort ej mindre vigtiga tilldragelser. Grefve Clas Thott hade med von Pahlen och sitt öfriga sällskap anländt på den lilla segelbåten till Kungshatt, i det ärende vi redan känna; och han ville framför allt biträda sin broder, Åke Thott, hvilken han förmodade sig finna här i full fejd med det värsta folk. 
<sec/>
Den kloka, gamla gumman, som i vanligt tal aldrig kallades annat än Bakelse-Jeana, ehuru hon ofta hade helt annat än bakelser för händer, utbad sig få gifva det rådet, att man icke skulle segla ända fram till sjelfva Kungshatts gård, eller lägga till vid bryggan i viken innanför Dukaten; hvarigenom man ofördröjligen gåfve tillkänna sin härvaro och ginge miste om fördelen att öfverraska de Gaspolinska bofvarne. Gref Clas fogade sig gerna efter den rådvisa Jeana, hvilken så noga bevittnade sin kunskap om orten, der hon på öarne rundtomkring fordom tjenat och egt flera bekantskaper. ”Lägg till här straxt vid Herrhamn!” sade hon åt skepparen. ”Ni ser, att den der lilla båten, som rott framför oss, tagit kosan uppåt sundet emellan Fågelön och Kungshattslandet?” 
<sec/>
Ja verkligen! utbrast gref Clas; men hvad hafva vi med den att göra? 
<sec/>
”Det är den båten, herr grefve, hvarom jag nyligen talade, och som vi så nära hunnit upp. Det är i den som Gaspolins undsättning nu ror, och hvilken han efterskickat, att genast från Riksdalershuset begifva sig ut till hans hjelp, efter han måste vara hårdt ansatt.” 
<sec/>
Hahaha, minsann! då lär det också vara i den båten som det sällskap sitter, hvarom ni nyss sade oss, att dess ledamöter kunde kallas karlklädda fruntimmer? 
<sec/>
”Ja visst. Jag såg dem allesammans, när de foro af, och känner det fullkomligt. Ser ni, skeppare!” sade Jeana och reste sig i fören, ”nu vika de af till venster, och ämna säkert lägga till vid Hättan. Der skola de gå iland? Der! Då begriper jag hvar de öfriga äro.” 
<sec/>
Enligt hennes tillkännagifna önskan och råd, landsatte således gref Clas med segelbåten vid Herrhamn, som låg nära östligaste ändan af Kungshattslandet. 
<sec/>
Bakelse-Jeana närmade sig grefven. ”Om det tillåtes mig,” sade hon halfhögt, ”önskade jag bedja grefven gifva några goda ord åt dessa raska Björköboer, att utgöra vårt vidare följe. Man kan icke veta huru manstarka Gaspolinerne äro. Grefven har icke sett de krabaterna; men jag vet utaf dem.” 
<sec/>
Clas Thott hade redan tänkt på angelägenheten, att hafva denna segelbåt i beredskap till ytterligare färd, om det behöfdes. Han erbjöd således skepparen god ersättning, om han finge tinga honom och hans folk för hela dagen. Han underrättade honom med några ord om den vigtiga sak han förehade, nemligen, att förfölja ett sällskap inpiskade skälmar och återtaga en stulen skatt. Denna utsaga var tillräcklig, att genast i högsta grad spänna de hederliga Björköboernes håg att vara med. Rättskänsla och stridslust vaknade i allas bröst. 
<sec/>
Den, som tillbringat sin lefnad på Kungshatt, vet huru denna märkvärdiga, vilda ö är beskaffad. Vid stora segelleden ligga de jättehöga, tallbevuxna berg, på hvilkas spets man ännu ser stolpen med hatten, såsom minnesmärke efter den forntida konung, hvilken, förföljd af fiender, här skall hafva ridit ned utföre den nästan lodräta branten, begifvit sig i sjön, och simmat öfver sundet till fasta landet. Sägnen förtäljer, att konungen under denna färd förlorade hatten. Den togs och uppsattes till minne af platsen, der den djerfva ridten för sig gått. Snedt emot på fasta landet ligga nu Arboga Kök och Rostock, af hvilka i synnerhet det förra ännu har sin stora betydelse för sjöfarande; men i gamla tider utmärkte stället, der konungen, efter den vådliga simningen öfver det breda sundet, fann ro att taga sig en liten förfriskning. 
<sec/>
Norr om det höga kungsberget, der stolpen med hatten ännu står, löper en lång och smal kjusa eller dalgång med höga väggar. På andra sidan om den befinna sig åter höga berg; och norr om dem, slutligen, ett smalt bälte af slätt och lågt land, hvilket här sträcker sig ända till vattnet, och utgör slutet af Kungshattsön på nordliga sidan. Hättan ligger på denna strand. Det är nu ett något mera bebygdt ställe, och har en väg, som slingrar sig utmed öns strand fram till sjelfva Kungshatts herrgård. Men i förra århundradet stodo vid Hättan blott två, tre hus. I närheten befunno sig dock många märkvärdiga platser. På stranden längst fram, i sjelfva vattenbrynet, sågs en bergklint, med en håla, hvartill öppningen, dold genom buskar, ris och stenhopar, endast var känd för några få, mera invigde. Ett litet stycke ute i sjelfva sjön låg ett grund, kalladt Kattholmen, och gent emot det Skräddarholmen. När man flankerade på vattnet mellan dessa små skär, hade man en utsigt norrut rakt på Drottningholms slott; samt en mycket kort och lätt öfverfart till en lägenhet, Lugnet på Lofölandet: ett ställe, hvarom besynnerliga rykten gingo, och som bibehållit sin hemlighetsfulla slöja ända in i Gustaf den tredjes, grefve Muncks och major Apelqvists dagar, då här icke blott falska sedlar skola hafva sett ljuset, utan äfven guldmakeri och annan kemi förelupit. Några byggnader, ugnar och underjordiska inrättningar, som af ålder funnits i backarne nära Lugnet, och till en del under sjelfva huset, gjorde stället lämpligt och inbjudande till dylika företag, under hvilken period som helst; men dess begagnande för dolda ändamål sträckte sig vida längre tillbaka än kung Gustafs dagar. 
<sec/>
Bakelse-Jeana hade sig säkert något bekant om platserna på landen i närheten af Kungshatts norra udde, efter hon lade så noga märke till den der båtens hamntagande vid Hättan. När hon bad grefve Thott låta sin segelslup lägga iland vid Herrhamn, var det tydligen för att komma upp på ett ställe, som från Hättan och för alla dervarande skulle vara fullkomligen osynligt, emedan en hög, skogbevuxen ås låg emellan och skymde. Herrhamn befann sig nemligen vid ändan af den förut omtalade långa och smala kjusan, eller dalgången mellan Kungshatts tvenne förnämsta bergsträckningar. 
<sec/>
”Herr grefve,” sade gumman, ”om vi gå uppför denna dal, komma vi till Kungshatts innersta, och kunna på en liten omväg sedan falla dem i ryggen, som hafva något för sig borta vid Hättan. Det är icke nyligen jag gått dessa stigar; dock mins jag något af dem, sedan jag som ung flicka plockade smultron och blåbär i dessa gröna marker. Jag samlade mycket enbär här, och fick mången daler för det på den tiden; det var då förra kungen låg i Bender; men enbär brukade de till genevre på Solen; och jag fick sex kopparöre kannan. Ty här växer obegripligt med enbuskar, skall jag säga grefven; och grefven skall akta sig, för det sticks.” 
<sec/>
Hörpå, goda Jeana, sade Clas Thott, efter du har bekantskap med stigarne här på ön, så göra vi som följer. Min vän von Pahlen lemnar jag qvar vid Herrhamn jemte båtfolket; och de qvarblifva här, tills vi gifva dem tecken. Sjelf går jag jemte dig och Bastian uppåt dalgången; så få vi se hvad vi upptäcka. 
<sec/>
”Just så,” svarade Bakelse-Jeana; ”så skola vi göra.” 
<sec/>
Von Pahlen, lemnades således i stillhet att göra sina betraktelser; och gref Thott bad honom ursäkta, att han öfverlätes åt ett sällskap, hvaraf han under tiden ej från sin ståndpunkt kunde hafva synnerligt nöje. Men von Pahlen försäkrade motsattsen. Med nedlåtenhet och hjertlighet gaf han sig i samspråk med Björköboerne, att dermed få ett nytt fält för studium af det lägre folket inom en nation, hvars medlem han ärnade blifva. 
<sec/>
Clas Thott försedde sig med de vapen, tillfället medgaf. Bastian grep också en dugtig påk, och Bakelse-Jeana tog en käpp, ej för att slåss just, men för att stödja sig under gåendet i backarne. Man skildes från sina vänner vid stranden. Bastian, efter mormodrens anvisning, gick förut på en smal slingerstig. Clas Thott höll sig i midten, såsom kärntrupp. Gumman trädde efterst, ehuru hon, såsom klokast om vägarne här, pekade hvartut man borde vända sig. 
<sec/>
Härunder upprepade hon för grefve Clas allt hvad hon af Kron-Lotta fått höra om tilldragelsen på Riksdalershuset under natten; om skattens bortröfvande; om en ung mans fängslande, som man kallade mesen; om en stor och stark man, hvilken efter Kron-Lottas förmälande var en gref Thott; om Gaspolins bortfart med penningkistan; samt slutligen huru den starke grefven genom Kron-Lottas biträde bekom en båt, hvaruti han satte efter skälmarne. Hvad som sedan timat emellan gref Thott och Gaspolins folk här på Kungshatt, vore henne likväl obekant. 
<sec/>
”Men det förundrar mig, att här på landet nu är så tyst,” inföll gref Clas; ”det är som om ingen menniska funnes på detta land.” 
<sec/>
Grefven skall veta, att der vi nu gå, är det vildaste på ön. Sydvest ut finnas stora och vackra åkerplatser kring herrgården, och der är också folk. 
<sec/>
”Det är klart; men om bandet af de bofvar, vi söka, skall vara här på Kungshatt, så borde väl sådant höras utaf, i synnerhet om de som bäst ligga i färd med någon?” 
<sec/>
Jag tycker också, att här är för mycket tyst. 
<sec/>
”Hade Gaspolin många med sig?” 
<sec/>
Jag kan icke säga visst huru många man de voro; men nog skulle jag väl tro fyra, fem eller sex. 
<sec/>
”Och min bror var ensam?” 
<sec/>
Så berättade Kron-Lotta. 
<sec/>
”Och Gaspolin hade ändå sedan behöft skicka hem efter undsättning?” 
<sec/>
Ja; det är ju märkvärdigt? 
<sec/>
”Nog är min bror stark och orädd; men denna strid synes mig alltför olika.” 
<sec/>
Han har säkert på vägen skaffat sig folk till biträde. 
<sec/>
”Ts! det skäller någonstans! Jag hör hundar ..” 
<sec/>
Nej, det råmar, grefve .. 
<sec/>
”Det gör begge delarne; ts! ts! låt oss stanna här.” 
<sec/>
Det tar till .. 
<sec/>
”Men åt hvad håll är det der?” 
<sec/>
Ts! ts! 
<sec/>
”Nu minskas det. Det måste vara långt bort ..” 
<sec/>
Ts! ja, jag hör: det är bortåt Hättan till. 
<sec/>
”Det är på andra sidan om dessa berg,” sade gref Clas. ”Vore det icke bäst, att vi ginge här rakt midt öfver dem?” 
<sec/>
Det är bäst, att göra sig underrättad om ställningen först. Jag skulle icke unna hvarken herr grefven sjelf eller Bastian, att komma i gapet på en svärm af dessa män, utan att vara beredd, och veta huru man har dem. Här är en liten stig, som leder uppåt; vill nådig grefven, så gå vi försigtigt upp här? 
<sec/>
”Stanna ni,” inföll Bastian; ”jag springer upp på berget, så har jag från dess höjd en utsigt öfver hela andra sidan, och kan bespeja alla, som der finnas.” 
<sec/>
Nej, Bastian, sade gref Clas, jag vill skåda med egna ögon. 
<sec/>
Man hade knappt yttrat detta på ömse sidor, förrän man fick se en liten flicka, om tio till tolf år, komma häftigt springandes på en skogsväg, i närheten af den väg, der man sjelf gick. 
<sec/>
”Håll, mitt barn! hvart skall du ta vägen?” ropade gref Clas. 
<sec/>
Åh, svarade hon med andan i halsen, jag skall bara hem till far vid herrgål’n. Slagsmålet vid gropen har nu tagit till igen! 
<sec/>
Med dessa ord for hon af som en vind, och man kunde ej få henne att stanna genom några anrop. 
<sec/>
Det betyder ganska visst, att bataljen tilltagit genom den der båtens ankomst med de Gaspolinska dragonerna! utbrast Bakelse-Jeana. Och flickan kom flygandes från trakten, der Hättan ligger .. 
<sec/>
”Hörpå, Bastian!” ropade gref Clas, ”här är ingen tid att förlora. Skynda dig genast tillbaka till stranden, der vi landstego .. 
<sec/>
Till Herrhamn, ja .. 
<sec/>
”Och tillsäg alla man, att i ögonblicket komma efter. Det är på sin höjd nog, att lemna en man qvar vid båten.” 
<sec/>
Bastian sprang som en il. 
<sec/>
”Nu, ursäkta mig, mor Jeana!” sade gref Thott, ”jag begifver mig framåt något fortare, än ni kanske är i stånd att följa.” 
<sec/>
Lappri! gå! gå, herr grefve! Gumman kommer nog efter i sin rätta tid. 
<sec/>
Gref Clas skyndade uppför berget, och nådde snart höjden af åsen. När han hunnit öfver den, såg han vatten och land framför sig i det herrligaste panorama. Närmast under sina fötter hade han norra ändan af Kungshattslandet. Han märkte några hus, nära en vik. ”Det der är förmodligen Hättan,” tänkte han, ”men det är underligt, att inga menniskor synas till.” 
<sec/>
Han hade icke gått långt, förrän hans öron ånyo nåddes af ett förfärligt hundgläfs, hvarpå genast följde ett häftigt och uthålligt råmande. 
<sec/>
Grefve Clas vände sina steg mot detta håll. 
<sec/>
”Gå icke dit! gå icke dit!” ropade Bakelse-Jeana, som på afstånd följde efter, så fort hennes svagare ben tilläto. 
<sec/>
Men grefve Thott aktade icke denna varning. Han fördubblade sina steg, och nedkom snart från berget. Han fick föremålen der nere på nära håll, och märkte att i den lilla viken lågo flere båtar. Af husen upptäckte han ett, som af beskaffenheten syntes honom vara en ladugårdsbyggnad. Derifrån kom det obeskrifliga oväsendet. Han kunde, utom hundarnes och kornas höga tillkännagifvanden, nu äfven urskilja skarpa, ehuru ofta afbrutna, ljud från menniskor: skrik, svordomar, jemmerrop; stundom ytterst grofva, men emellanåt helt oförmodadt så gälla och skära, som från qvinnor. 
<sec/>
”Det der alltihop begriper jag!” utbrast Clas Thott, och påskyndade sina steg till den grad, att han slutligen sprang. 
<sec/>
Han befann sig nu framför en ladugårdsbyggnad, med en synnerligt hög takresning till foderskulle. Han stannade ett ögonblick för att lyssna: det förekom honom, att det värsta skriket kom från foderskullen, och stundom blandades med dämpade ljud, likasom af personer, dem man ville qväfva deruppe, eller hindra från att ropa. Råmandet från båsen i det stora undre rummet, der boskapen stod, fortfor härvid på det förfärligaste; och det tycktes vara någon, som med flit oroade, stack och retade korna, för att få dem till den högsta ansträngning. Likaså hördes slängar utdelas åt ett koppel hundar, hvarigenom de bragtes att skälla och morra öfver all höfva. 
<sec/>
”Vill man genom detta starka oväsen hindra lätena på vinden att höras?” sade gref Thott till sig sjelf. ”Man förehar då deruppe på skullen någon förfärlig gerning?” 
<sec/>
Han såg sig om utanför byggnaden, hvarest han fördelaktigast skulle kunna träda in, utan att för hastigt väcka uppmärksamhet. Han kom härunder nära en halföppen glugg på ena fähusväggen, utgörande väderöppning framför ett af båsen; och hvarigenom han tyckte sig höra ljud från ett par samtalande, men som föga högre än hviskade åt hvarann. 
<sec/>
”Skynda er!” sade den hesaste stämman. 
<sec/>
Hvar står kistan? inföll en annan. 
<sec/>
”Här under halmen, innerst i det tomma båset. Ser du icke handtaget? fort!” 
<sec/>
Nu har jag det. Tag ni uti på andra sidan! 
<sec/>
”Så! skynda till båten, och ro genast öfver till Lugnet på Lofön. Lemna kistan åt gubben Craveland, och tillsäg honom att i ögonblicket slå upp locket och kasta alltihop i smältugnen.” 
<sec/>
Kanske det är bara kopparören och plåtar? 
<sec/>
”Ånej, silfver och guld; och mest guld, det är jag viss på; ty det var en rik fru, som det brann för. Martholin och Snakenborg viste nog hvad de gjorde ..” 
<sec/>
Snakenborg? 
<sec/>
”Ja, den utlärde Snakenborg från Fyllingarum nerom Söderköping, vet jag: Anders Gafvels bror, vet jag. Martholin viste nog hvad han gjorde, när han gick med brandluntan upp i vinden just på det der huset ..” 
<sec/>
Men de sade ju, att det var en stor galt, som visat dem vägen till det huset? 
<sec/>
”Det förstås ja, hahaha. Men, se så: resonera icke vidare, utan låt det gå!” 
<sec/>
Kan bara herr Gaspolin vara oss förutan här, medan vi ro bort? 
<sec/>
”Åjo, fassen; nu stå vi oss godt, sedan dragonerna hunnit hit. Och endast vi få undan kistan till Lugnet; så qvittar det mig sedan lika huru här går. Den helvetes grefven må gå på som Simson och lemlästa Filisteerna hos oss; det skrattar jag åt; fast jag vet nog hvad jag tänker på åt honom också ..” 
<sec/>
Men hör, Gaspolin! hviskade den finaste rösten, icke kan gubben Craveland få kasta allt öfver en bank i smältugnen? Han skall väl först skilja silfret från guldet? 
<sec/>
”Det vet han sjelf; han är ingen dum Holländare. Skynda er bara! så .. fort, ut med er genom lilla fähusporten .. ned till stranden .. raska pallar!” 
<sec/>
Men tänk om någon af Kungshatts herrgårdsfolk blir oss varse? 
<sec/>
”Ja, det var ett satans spratt, att den hisklige grefven skulle veta skaffa sig handtlangare från inspektoren på sjelfva Kungshatts herrgård! Det var en klok Simson! Nu fruktar jag, att jag aldrig mer kan bruka gropen vid Hättan här till dylika utfarter? Men grefven skall få sota, innan jag släpper honom.” 
<sec/>
Häng honom i rep deruppe på foderskullen, det är mitt råd! 
<sec/>
”Vi få väl se, om en stund.” 
<sec/>
Skär halsen af honom med en hackelseknif deruppe; jag såg i ett hörn en, som var hvass. 
<sec/>
”Jaja, det blir allt något.” 
<sec/>
Spänn fast en loksele om hufvudet på honom, med ena lokputan för munnen, och qväf honom! 
<sec/>
”Det kunde gå bra, ja.” 
<sec/>
Grefve Clas ryste, der han stod. Här blir hvarje minut dyrbar, tänkte han. Gud låte Bastian veta skynda sig hit med folket! 
<sec/>
Emellertid blickade han omkring sig med yttersta uppmärksamhet. Han gick litet åt sidan, för att icke bemärkas af karlarne, som buro penningkistan ned till stranden. Detta utgör utan tvifvel den skatt, hvilken min bror rest efter, och som väl är fru Bonauschiölds egendom; men det kan jag icke hjelpa nu. Om den ock blir kastad i elden och förloras, så måste jag dock för närvarande endast tänka på min brors räddning. Dessa inbitna skurkar äro säkert beredde att icke sky någon illgerning. 
<sec/>
Under en liten omväg, som han gjorde, varseblef han en stege vid ena gafveln. Den ledde upp till den öppning på skullen, hvarigenom man brukade införa höet från höskrindorna vid bärgning. Luckan var till hälften öppen. Grefve Clas steg utan betänkande upp för stegen. 
<sec/>
När han kommit så högt, att han kunde blicka in i höskullen, märkte han ingen person nära gafvel-luckan, men hörde från vråarne längre bort ett vildt skrän af illa slagna varelser, som knappt tycktes kunna röra sig vidare, och ett ännu högre buller från andra, som förmodligen ännu kämpade. På skullen var icke fullt med hö. Dock lågo här och der temligen stora packor eller högar deraf, men hvilka under tumultet blifvit kringdrifna, upplösta i små volmar, och på sina ställen rykte som damm om de fäktandes armar och ben. 
<sec/>
”Oh, jag är en alldeles olycklig menniska, om jag icke lyckas nu! nu!” hörde gref Clas en qvinlig och till uttrycket ganska vacker röst yttra sig i grannskapet. I detsamma framkom en smärt gestalt, klädd som yngling och beväpnad; men hvars under oväsendet utfallna hårflätor tycktes gifva tillkänna, att det var en flicka. Det var också ingen annan än Lotta de Croen. Hon kastade skygga blickar bort mot en sida af skullen, der hennes öfriga kamrater befunno sig invecklade i tumultet, och hvarifrån hon nyss aflägsnat sig. Hon smög sig bakom en af de betydligaste högar af hö, som ännu låg orörd, framtog ett vapen, som hon gömt under sina kläder, nedstack det i höet, och skyndade ånyo bort till en annan, ännu mörkare vrå af höskullen. 
<sec/>
Clas Thott steg nu in på den farliga skullen. ”Det må gälla lif eller död, så skall jag här uppsöka Åke!” sade han. För att emellertid iakttaga hela ställningen, innan han öppet framträdde, gick han bakom en del af det uppstaplade höet, nära samma hörn, der han nyss sett den obekanta med långa hårflätorna. 
<sec/>
Han hade knappt hunnit dit, förrän han såg samma smärta person återvända; men dragande någon efter sig i fötterna. Grefve Clas blef högst uppmärksam på detta uppträde. 
<sec/>
Han, som drogs, var bunden till händer och fötter, och sågs så blek i anletet, att han antingen måste vara redan död eller afsvimmad. Med yttersta häpnad tyckte Clas Thott sig igenkänna sin egen betjent, Didrik, i den bundne, bleke, afsvimmade. 
<sec/>
Grefve Clas betviflade så mycket mindre, att hon med hårflätorna var en flicka, som han påminde sig Bakelse-Jeanas berättelse om de från Riksdalershuset afresta förklädda trupperna; och den fantastista drägten måste öka förmodan, att hon tillhörde dem. Sedan hon dragit den afsvimmade efter sig så långt, att hon med honom inkommit i den vrå bakom höet, der grefve Clas nyss förut sett henne gömma sitt vapen, och hvarifrån hon icke kunde frukta att blifva sedd af det öfriga sällskapet; knäföll hon i ögonblicket vid den fängslades händer, och tycktes bemöda sig att lösa upp knutarne på repet, hvarmed de voro bundna. 
<sec/>
Den första känslan hos grefve Thott hade varit, att han här såg för sina ögon en furie, hvilken med det vapen, hon nyss lagt i beredskap åt sig, skulle uppoffra den olycklige. Huru Didrik blifvit invecklad i hela detta äfventyr, var för grefven en gåta. Men derpå hann han icke alls tänka nu. Han ämnade genast rusa fram från sitt gömställe, för att hindra hvad som förehades. Men då han såg denna förmodade furies sista åtbörd, och märkte att hon, långt ifrån att mörda fången, tycktes ifrigt sysselsatt att befria honom, väckte detta grefvens förundran så mycket, att han på en minut ej rörde sig ur stället. Kron-Lotta varseblef också icke den fremmande. 
<sec/>
”Gud! huru skall jag kunna uppväcka honom?” hviskade hon med en nästan skälfvande röst. ”Hafva de slagit mesen så illa? Men han lefver .. han andas! (hon lade sitt anlete ända ned till hans mun, och lyssnade med glädje på andedrägten). Huru skall jag få upp dessa hiskliga knutar? Nog tycker jag man kunde binda en oskyldig och god menniska med mindre starka rep!” 
<sec/>
Då hon fann sina fingrar för svaga, drog hon ej i betänkande att bita i knutarne, såsom man också brukar. Hennes starka, hvita tänder gjorde en ypperlig tjenst. Med en häftighet och ihärdighet utan like, lyckades hon upplösa den ena, derefter den andra, och slutligen den tredje knuten. Emellanåt stannade hon litet, reste sitt hufvud lyssnande, under det hon fortfor att stå på knä; och, då hon fann sig obemärkt af de öfriga, som voro tillräckligt upptagna på annat håll, forsatte hon genast sitt arbete. Didriks händer voro nu fria. Med en hastig åtbörd, liksom tryckte hon dem till hjertat, öfvergick hon dock genast till repet vid fötterna. ”Ack!” utbrast hon halfhögt och muntert, ”här hafva de glömt sig! hvilka lappris snodder!” Det gick likväl ej så lätt, som den stackars Lotta trodde, med knutarne vid fötterna. Hon måste använda en stor ansträngning; men sist lyckades hon dock lösa öglorna till dem, utan att behöfva nalkas detta tjäriga rep med sin mun. 
<sec/>
En utomordentlig tillfredsställelse sken i hennes ögon, men hon yttrade ej minsta ord. Hon blickade blott med förskräckelse åt sidan, vid hvarje skiftning af bullret, som kunde komma henne att befara, det någon af sällskapet skulle nalkas hitåt. Hon uppreste sin fånge. Men hans bleka hufvud föll allt ständigt ned mot axlarne. Hon skakade på sitt täcka hufvud, djupt bekymrad öfver huru hon skulle få sin vän återställd till det vakna. 
<sec/>
”Ack,” sade hon, likasom om hon helt hastigt gjort en upptäckt, ”det är ingenting annat som fattas, än att han blifvit betagen af köld här på den svala morgonen!” Utan betänkande andades hon varmt på hans anlete, för att återkalla hans flydda lif; och kanske hade hon förmått sig att sluta den olycklige i sina armar, då hastiga rop af: ”Lotta! Lotta!” tillkännagåfvo, att man saknade henne. 
<sec/>
Ha! det är gapande Gäddan! utbrast Lotta de Croen med ett uttryck af fasa. 
<sec/>
”Hvar är den befängda Kron-Lotta? få se, om hon icke nu igen vill göra oss något spektakel på sitt vanliga vis?” hördes en annan stämma ännu starkare och närmare. 
<sec/>
O Gud, det är den rysliga faster Micmac! sade Lotta, som redan trodde sig vara upptäckt, och i sin ångest glömde sig så långt, att hon häftigt, obeskrifligt, innerligt tryckte i sin famn den fånge, hon nyss befriat från bojorna, och som hon, hänförd af en oförklarlig känsla, ville rädda, men i hast tyckte att man frånryckte henne. 
<sec/>
Didrik öppnade ögonen, gaf tecken till återkommen sans, och reste sig. 
<sec/>
”Ack ..!” utbrast Lotta med oförsigtig, men oåterhållbar glädje. 
<sec/>
Vid detta höga rop skyndade Micmac, Gäddan, Lisa Korp, usla Margrete och ännu flera hit. De upptäckte Lotta och sågo fången befriad. 
<sec/>
”Se på dig, din utförskummade förräderska!” skreko de alla med en mun, och stormade in på de begge olyckliga. 
<sec/>
Håll, edra ursinniga rofdjur! hördes i ögonblicket en helt och hållet fremmande röst. Grefve Clas Thott störtade fram ur sitt gömsle bakom höet, och kastade ett par af de värsta fienderna åt sidan. 
<sec/>
Kron-Lotta förstummades af undran öfver denna hjelp i yttersta nöden. ”Himmelske Gud!” sade hon straxt derefter sakta, och sammanknäppte sina händer. 
<sec/>
Hennes förvåning steg till sin höjd, då hon i detsamma varseblef huru den obekante ur höet framtog det vapen, hon för en liten stund sedan gömt der, i ändamål att sätta det i hand på fången, till deras gemensamma försvar, sedan hon lossat hans band. 
<sec/>
Vapnet utgjorde en gammal och kort sabel, hvilken Kron-Lotta öfverkommit och medtagit från Riksdalershuset, för att dermed göra något godt bruk i den mening hon här åsyftade. I sig sjelf ett uselt vapen, var det likväl i gref Thotts hand ganska fruktansvärdt; och när han, hotande dermed i högsta hugg, bröt in på skaran af de anfallande furierna, gåfvo dessa så mycket förr vika, som det outsägligt förfärade dem, att här se en alldeles obekant person af det stoltaste utseende midt framför dem. Han kom som från skyarne, och de flydde med en ovilkorlig förfäran bort åt andra sidan af höskullen. 
<sec/>
Emellertid hade Didrik hunnit fullkomligen hemta sig. Med namnlös glädje återsåg och igenkände han sin egen husbonde. Han var på väg att falla till hans fötter, och trodde knappt, efter allt hvad han utstått under natten, att han ännu gjorde annat än drömde. Han omfattade grefve Thotts knän. 
<sec/>
”Stilla, min gosse! skall du falla till någon menniskas fötter, så gör det för denna flickas, som är din räddarinnas.” 
<sec/>
Didrik såg sig om, och fäste förundrade blickar på den förklädda, om hvilken han ej viste det ringaste. Lotta de Croen kastade sina blickar till golfvet; hon teg, och en hög purpur lade sig på hennes kinder. 
<sec/>
”Nu, raskt!” ropade gref Clas. ”Här duger ej att bida ett ögonblick. Vi hafva det värsta ogjordt. Dock äro vi redan tre vänner, som skola hålla väl tillsammans. Var med oss troget och fullständigt! sade han, och fattade den obekantas hand, så skall jag aldrig glömma hvad du gjort .. du heter ju?...” 
<sec/>
Kalla mig endast Lotta, min herre! hviskade hon. 
<sec/>
”Godt: Lotta, säg mig genast, hvar finnes min bror? den gref Thott, som kom hit för att återtaga sin bortröfvade skatt?” 
<sec/>
Jag vet icke, om de ännu hunnit draga ned honom i kulan, svarade hon. 
<sec/>
”Kulan? Är icke äfven han häruppe på höskullen? Med hvem slåss de då annars derborta?” 
<sec/>
Med folket från Kungshatts herrgård, sade Lotta. Den starke gref Thott hade förut slagit förderfvade de fleste af Gaspolins egna karlar; men likväl sjelf farit ganska illa derunder. För en stund sedan lyckades det några af dessa djefvulska dragoner, som hitkommit från staden och äro utklädda liksom jag, att kasta snaror och rep, somliga om grefvens fötter, andra om hans hufvud och armar; och på detta sätt omslingrad, föll han slutligen till marken. Ni skulle hafva hört Gaspolinskornas gräsliga jubel härvid! Jag tror de hade i sinnet, att springa inpå honom, der han låg, trampa, sönderrifva, krossa honom. Hu, det var rysligt! Det var då, som jag i yttersta nöden .. ty jag hade ej vågat eller kunnat afslöja min mening förr .. det var då jag skyndade hit med den fångne (hon kastade sina varma blickar på den unga betjenten), för att befria honom, och i honom och mig skaffa tvenne nya kämpar åt den slagne gref Thott. 
<sec/>
”Låtom oss straxt skynda dit till min brors undsättning! Kunna vi blott behålla fältet några minuter, så skall det icke dröja, förrän en starkare undsättning anländer från skogen.” 
<sec/>
Från skogen? Ännu en ny hjelp! Nu är det herrligt! utropade KronLotta. Kom, min herre! kom .. kom .. du .. (hon kastade en skygg blick på Didrik); jag skall visa er vägen; vi skola falla in på dem. 
<sec/>
Clas Thott behöll sabeln, Didrik bekom den starka käpp, grefven medtagit från båten, och Kron-Lotta egde redan ett vapen. 
<sec/>
Härmed skyndade de fram till den andra ändan af höskullen, der det egentliga tumultet pågått, men hvarest oväsendet nu tycktes vara en grad mindre än förut. 
<sec/>
Längst fram bland folket der varseblef grefve Clas en lång, mycket mager och koppärrig man i brun lifrock, hvilken han igenkände för densamme, som han en stund förut sett der nere i båset, i samtal med de karlar, som bortförde penningkistan, och hvilken de kallat herr Gaspolin. 
<sec/>
Han stod längst fram vid foderskullens sjelfva trappnedgång till det undre rummet. Han hade fyra, fem personer omkring sig, och en bunden man bars af dem. 
<sec/>
”Min Gud, det är min broder Åke! är han död eller afsvimmad under denna oerhörda kamp? Ämna de bära ned honom der? Hvart vilja de taga vägen?” 
<sec/>
Ts, grefve! sade Lotta, de ämna ganska säkert bära ned honom i kulan. Han är på ett ögonblick sanslös. 
<sec/>
”Vi skynda dit och befria honom!” 
<sec/>
Håll litet. Gaspolin har honom i sina händer. Han stryper honom, om han nu märker, att han skall förlora honom. 
<sec/>
”Det hjelper icke .. vi måste ..” 
<sec/>
Nog få vi att göra ändå .. men håll! låt dem fira honom ned i kulan så länge: den der undsättningen från skogen kommer ju genast, sade grefven? 
<sec/>
”Ja, säkert, men ..” 
<sec/>
I detsamma ropade Gaspolin, som nu fick ögat på de tre nya fienderna: ”haha! se der ser jag dem, som Gäddan omtalat! Spring på dem, dragoner! dubbel förplägning i afton åt er! Hvar har ni edra snaror? Har jag icke lärt er kasta lasso, såsom vore ni Spanjorer från La Plata? Fort: fånga dem alla tre, och i synnerhet Lotta. Henne skall ni få kratsa sönder, när vi väl kommit hem: jag vet i alla fall, att ni tycker hon är för vacker och ej bör få lefva med helt skinn. Hör du, Micmac! vi gå nu utföre här: varligt, varligt. Det var en huggare till grefve! han är nu afsvimmad, men följ du med mig ned i kulan, Micmac: du skall taga fram slagvattnet. Vi måste ansa denna präktiga fånge ganska väl; ty dog han, så gjorde jag en glupsk förlust. Men nu skall hans enkefru få lösa ut honom med en artig summa. Du, Gäddan! – fortfor Gaspolin och vände sig till en annan – var qvar, du! och var general häruppe på höskullen. Der i vrån ligger den finaste och bästa långsnaran: du är också den, som bäst förstår att kasta lasso. Vill du, så lyckas du inom tre minuter med de der tre mesarne. Ajöss, Gäddan! ajöss, Lisa Korp! När jag kommer hitupp nästa gång, skall ni hafva de tre fångarne åt mig i ordning: hvarom icke, skär jag sönder er sjelfva med hackelseknifven, så mycket ni vet.” 
<sec/>
Håll er på afstånd, grefve! hviskade Lotta till Clas Thott. Det är icke tomt prat med den der Spanska långsnaran. Gaspolin sjelf är en rackare, som lefvat många år borta i det der landet, der lasso brukas. Jag känner hans grepp. Innan ni vet ordet af, kan ni hafva flera ringar af rep om er. 
<sec/>
Stig nu bara litet åt sidan, tills de der andra bortgått med sin börda. 
<sec/>
Grefve Clas fann rådet godt, ehuru han hade ganska svårt, att kunna åse sin broders bortförande, utan att hasta efter. 
<sec/>
Han gick alltså åt ena väggen af vinden. ”Följ mig, Didrik,” sade han åt betjenten. ”Akta ditt hufvud för lasson, Didrik!” 
<sec/>
Jag .. jag vet då hans namn! sade Lotta till sig sjelf vid de sista ord hon hörde; och hon kastade sin blick efter den bortgående. Ack, tänkte hon, att få vara tjenare hos en så stolt och bra herre, det är något. Han har en glädje i verlden! och, tillade hon allratystast i sin själ, får jag icke vara den tjenarens vän, så skall dock ingen kunna hindra mig ifrån att vara honom till en tjenst ... 
<sec/>
Gaspolin med sina bärare, och den fångne grefven midt emellan sig, hade nu aflägsnat sig från höskullen. Man hörde endast på afstånd några dofva läten af de bortgåendes samtal. 
<sec/>
”Nu gäller det oss!” sade Kron-Lotta och nickade åt gref Clas. Han såg i och med detsamma en af de qvarblifna Gaspolinska dragonerna gå undan i ett hörn, och ur höet upptaga ett fint, i ringar liggande rep. 
<sec/>
”Akta er för gapande Gäddan! nu måttar hon!” utbrast Lotta till grefven och till Didrik. 
<sec/>
I ett ögonblick satt lasson om Lottas eget hufvud, och hon kände fyra, fem ringar af det fina repet sno sig om kroppen. 
<sec/>
Med ett anskri föll hon till golfvet. Verkan af den Sydamerikanska långsnaran har någonting liknande med hvad Boas Constrictor utöfvar, då denna slungorm kastar sig om sitt offer, drar ringarne allt tätare tillsammans deromkring, och sålunda qväfver eller krossar det. 
<sec/>
”Din etterkanalje!” ropade Korp-Lisa, och gick fram till Lotta. ”Du begrep icke, du, att vi skulle fånga förräderskan först! Nu är det icke stort värdt, att du ropar: ”akta er! akta er!” åt de andra mesarne. Du skulle hafva aktat dig sjelf, du!” 
<sec/>
Clas Thott sprang fram till de ursinniga, och kastade undan de närmaste, hvilka syntes på väg att vilja falla ned öfver den fångna Lotta, för att med långa naglar genast verkställa hvad Gaspolin lofvat dem att få göra först när de kommit tillbaka till Stockholm. 
<sec/>
Gapande Gäddan höll sig härunder på afstånd. Hon hade redan en ny lasso i sin hand, hvarmed hon stod och måttade åt grefvens hufvud. 
<sec/>
I ögonblicket såg Didrik detta. Han hade på de timmar, han tillbragt i det Gaspolinska sällskapet, erfarit så mycket, att han förstod de förnämsta greppen; och när han nu blifvit lös och ledig, var han icke långsam att göra bruk af sin frihet. Han sprang oförmodadt Gapande Gäddan på lifvet; han grep henne under armarne, och följaktligen äfven under snaran, samt så snabbt, att Gäddan icke hann tänka att kasta lasson om hans hals, innan han redan höll henne. 
<sec/>
”Kom hit, grefve! och bind! bind! medan jag har den hala fisken fast,” ropade Didrik. 
<sec/>
Clas Thott skyndade på denna uppmaning åt hållet, der Gapande Gäddan stod: slet lasson ur hennes hand, och bandt helt kort och godt på Svenskt vis hennes händer på ryggen. Men han var icke beredd på alla de egna särskildheterna i det för honom så nya slags strid, hvari han blifvit invecklad. Innan han viste ordet af, kände han någonting om sina fötter. Det var icke som ormar, ty det var mycket starkare än ormar; men de slingrade sig likväl så. Det var Korp-Lisa, som kastat sig ned om hans ena fot, och Margrete – ”usla Margrete”: i sjelfva verket en axelbred och till krafterna för ingen del usel varelse – som nästlat sig om den andra. De lågo sjelfva härunder på golfvet, och frågade icke efter hvad de ledo. Men grefven kunde ej röra sig ur stället, och det måste ej dröja länge, förrän han skulle öfverändakastas af dessa furier, som undergräft hans grundvalar. 
<sec/>
Didrik hastade genast ifrån denna grupp, och vände sig till den ett stycke ifrån på golfvet liggande, i långsnaran så illa innästlade Lotta de Croen. I början begrep han icke huru han skulle utveckla alla de ringlar, som sutto om hvarann, nästan i form af valknutar. Hans ögon glimmade af den eld, som en kamp på lif och död upptänder. Han väntade i hvarje stund, att sjelf om sin hals känna en lasso från något annat, något nytt håll. Men han efterfrågade ingenting. Hans enda tanke var att befria henne, som han såg framför sig, och i hvilken han ville vinna en ny kämpe till sin grefves försvar. Då han på intet annat sätt kunde hjelpa det, kastade han sig ned vid den späda, täcka fångens hufvud. ”Kan jag endast få snaran upp öfver det,” tänkte han, ”så blir repet längre, och det låter sedan lossa sig.” Men detta var ej så lätt verkstäldt. De långa hårflätorna hade fastnat i ett par af lassons ringlar. Med ifver och behändighet trädde han dessa utfallna, glänsande lockar än ut och än in genom öglorna; och gjorde tillika sina fingrar högst varsamma, att ej lugga den stackars fången han ville befria. Lotta kunde ej undvika att le härvid flera gånger. ”Hade jag blott mina händer lösa,” hviskade hon, ”så skulle jag hjelpa dig!” Åh, nu går det! hviskade Didrik tillbaka, och fick just hela lockmassan upp ur den förnämsta och största öglan på snaran. ”Men nu, Lotta,” sade han, ”måste du träda hufvudet in här, och sedan skall allt vara uppveckladt.” Hon gjorde det med hans tillhjelp. Genom upplösning af dessa öfversta ringlar, var lasson blefven så slak, så förlängd och öppen, att det öfriga gaf sig. Didrik tog fången i sina armar och reste henne upp på fötterna. Med en känsla af hänryckning slog hon ut armarne och bortsparkade med fötterna de sista och understa delarne af den afskyvärda snaran. Derpå tog hon Didrik vid handen, och de hastade begge till grefvens befrielse. 
<sec/>
Kron-Lotta, som också kände så mycket af de Gaspolinska öfningarne, att hon kunde bruka något af lasso-greppen, om hon ville, fattade en ledig snara, som hon såg liggande i höet ett stycke ifrån. Dermed gick hon till de begge ormarne, Lisa och Margrete, som nästlat sig om hvar sin af grefvens fötter, och nu lyckats fälla honom omkull. Med Didriks tillhjelp snodde Lotta de begge bundsförvandterna, Lisa och Margrete, tillsammans i ett. Hon bandt dem, likt ett par Siamesiska tvillingar, med nackarne och ryggarne mot hvarann. Repet hann likväl icke till mera, än att väl sammanfästa händer och fötter. Till att förena halsarne och de begge hufvudena, uppfann Lotta den utvägen, att begagna sjelfva fångarnes hår. Således tog hon Korp-Lisas tvenne långa flätor, slog dem om hvar sin sida af Margaretes hals likt en shawlett, och knöt dem sedan under hennes haka. Likaså fattade hon Margretes hår, delade det i tu, bandt det om Korp-Lisas hals, och sammanknöt det slutligen öfver hennes bröst. Så voro nu dessa begge afväpnade, och kunde endast tillkännagifva sin skummande förargelse genom att lindrigt slå nackarne emot hvarandra. 
<chapter/>

<chaptername>TRETTIONIONDE KAPITLET.</chaptername>

<chaptername>FÖRFÖLJELSEN.</chaptername>

<sec/>
De hafva smältugnar der, och allt silfver och guld, som de kunna stjäla, kasta de dit. 
<sec/>
Alla fienderna på detta håll voro således afväpnade. ”Nu skola vi låta dem ligga här, och utan uppskof begifva oss ned till kulan, att råka de öfriga. Du har att visa oss vägen!” sade gref Clas till Lotta de Croen. 
<sec/>
Grefve Thott, Didrik och Lotta, midt emellan dem, gingo trappan utföre från höskullen, och kommo snart ut ur detta hus. 
<sec/>
”Se!” utbrast hon och pekade uppåt bergen. Det var också den angenämaste syn man kunde erfara. En förstärkning af fem man anlände: von Pahlen, Bastian och tre till: de goda Björköboerne. Bakelse-Jeana gick i deras följe och visade dem vägen. 
<sec/>
”Vi skola invänta dem!” sade grefve Clas, och gjorde halt med sin egen trupp. 
<sec/>
Under detta mellanskof lät han sig af Kron-Lotta underrättas om läget och beskaffenheten af ”kulan”, såsom Gaspolin benämt stället, dit han aflägsnat sig med grefvens bror. 
<sec/>
”Ingången kan ingen upptäcka, som ej känner saken noga,” sade hon. ”Det är ett stycke från Hättan här; det är en grotta eller håla nere vid sjelfva stranden. Öppningen står dold genom ris, buskar och stenbråte. Neruti har man endast ljus medelst facklor, pertstickor, ljus och lykta, eller bloss. O, min grefve!” slöt hon, ”der nere hafva många skatter förvarats: der har legat silfver och guld!” 
<sec/>
Men ligger der icke sådant nu? 
<sec/>
”Det vet jag icke.” 
<sec/>
Hvad menar du då? 
<sec/>
”Det hör till herr myntmästarens hemligheter, hvart han sedan förer sitt gods.” 
<sec/>
Jag har hört något derom, inföll gref Clas. 
<sec/>
”Hvad?” utbrast Kron-Lotta med upprymd blick. ”Har herr grefven hört huru det är?” 
<sec/>
Hvarföre skall du längre hålla något doldt för oss, Lotta? fruktar du något? 
<sec/>
Den stackars flickan nedslog ögonen. 
<sec/>
Hys icke vidare någon bäfvan för Gaspolin och hans anhang, gentog grefven. Du tillhör från denna stund mig och mitt folk, såvida du sjelf vill det, slöt han. 
<sec/>
”Oh .. jag är lycklig!” utbrast Lotta de Croen, och var på väg att falla till sin nya husbondes fötter. 
<sec/>
Säg mig nu allt hvad du vet om Gaspolin, och hvart han förer sitt stulna gods, sade grefve Clas. 
<sec/>
”Nådig grefven kan väl förstå,” svarade hon, ”att en så illfundig man icke låtit någon af oss sämre veta om sina högre hemligheter och större funderingar, så ofta han icke behöft oss, och nyttjat oss.” 
<sec/>
Men du känner dock något? 
<sec/>
”Jag vet blott hvad som säges ..” 
<sec/>
Och det är? 
<sec/>
”Ja, det låter underligt, och jag förstår mig icke derpå. Men herr Gaspolin är en man, som varit länge utrikes, och der har han väl lärt sig så många konstiga saker, som han nu utöfvar.” 
<sec/>
Berätta mig, Lotta, om han ej har någonting för sig vid ett ställe, som heter Lugnet? 
<sec/>
”På Lofölandet, jo: vid stranden midt öfver här, gent emot Kattholmen, ja: något uppom Alvik, som grefven ser der på andra sidan om vattnet.” 
<sec/>
Det ligger ju nära sjelfva Drottningholmsparken? Har du varit på 
<sec/>
Lugnet? 
<sec/>
”Åh, jag har varit medskickad flere gånger, då saker flyttats.” 
<sec/>
Du hittar således der på stället. Har du varit i rummen? 
<sec/>
”Något litet. Icke mycket. Ty der göras stora och fasliga hemligheter!” 
<sec/>
Jag har af en händelse kommit att höra derom helt nyss, då Gaspolin talade med några af sitt folk, och skickade bort dem med den röfvade penningkistan till det der stället. 
<sec/>
”Hvad, min Gud!” utbrast Kron-Lotta. ”De hafva då lyckats att få behålla den stora skatten? Hafva de redan rott med den öfver till Lugnet?” 
<sec/>
Det hafva de. Jag har sjelf sett dem fara åstad. Det skedde innan jag kom upp till er på höskullen. 
<sec/>
”Då är all den skatten förlorad!” 
<sec/>
Huru? 
<sec/>
”Jo, vet grefven, så mycket känner jag om Lugnet, att de hafva smältugnar der; och allt silfver och guld, som de kunna stjäla, kasta de dit.” 
<sec/>
Men hvad afsigt hysa de dermed? Hvad vinna de derpå? 
<sec/>
”Grefve! det der Lugnet är ett gammalt näste ..” 
<sec/>
Men hvad gör man med det uppsmälta guldet och silfret? 
<sec/>
”Ja, ser grefven, det är hvad jag icke begriper.” 
<sec/>
Säkert har du hört talas derom, Lotta? 
<sec/>
”Jag har märkt en och annan af de klokare hviska, att det skulle vara så farligt att tala derom, att man blef hängd så fort man gjorde det.” 
<sec/>
Hängd? hvarför just hängd? 
<sec/>
”Jo, ser grefven, man kan icke alltid halshuggas. Icke heller kunna alla få spö. Dessa skola hängas.” 
<sec/>
Ah .. sade gref Clas, och en tanke for framför honom som en blixt. 
<sec/>
”Ja, just så!” nickade Lotta. 
<sec/>
Man gör falska pengar derborta? 
<sec/>
”Grefven har sagt det. Kom nu bara ihåg, att icke jag, utan grefven, har sagt det.” 
<sec/>
Sagt det? tror du då, Lotta, att hvar och en skall hänga, som endast så mycket som talar derom? 
<sec/>
”Ja, det har man sagt mig hos Gaspolins. Det tro vi alla, att så fort man öppnar sin mun om den saken, så att någon .. någon, ja .. får höra det, så blir man hängd.” 
<sec/>
Det var ett illslugt påfund från Gaspolins sida, att hota er med det, och få er att tiga. Men det är icke så, goda Lotta. 
<sec/>
”Huru är det då?” 
<sec/>
Jo, de, som göra det falska myntet, de skola hänga; men de, som tala om det, skola få en stor belöning. 
<sec/>
”Det var märkvärdigt!” utbrast Lotta. ”Hos Gaspolins har man alldeles icke sagt så.” 
<sec/>
Det kan jag tro. 
<sec/>
”Men det kunde också göra detsamma,” fortfor Lotta med en sorgsen blick; ”ty om också ej kronans folk eller embetsverken, som de kalla dem, skulle hänga oss för att vi omtalade dylikt, så skulle dock Gaspolin sjelf och hans handtlangare hafva klöst sönder oss för omaket.” 
<sec/>
Nu är det slut med det, Lotta; och således kan du nämna för mig allt hvad du vet. 
<sec/>
”Jag vet just ingenting mer än jag hört, nemligen, att herr Gaspolin varit länge utrikes, och der inhemtat många sköna saker, som han kommit hit hem med. Han har icke blott lärt sitt folk att kasta lasso, såsom grefven erfarit; utan mycket annat. Hela den der stora inrättningen, som han har i staden, att på aftnar och nätter gripa gods och folk, men behålla största delen af det förra, och slutligen gifva igen personerna såsom tjufvar .. det skall han hafva lärt sig utrikes.” 
<sec/>
Hvad hör jag? är det möjligt? Ja, Gud ske lof! så mycket är säkert, att hela denna tillvägagång icke är ett äkta Svenskt sätt. 
<sec/>
”Nej; vet grefven, jag har hört en af de klokaste Gaspolinerne, som ser mycket dyster och tankfull ut, läser i böcker på mellanstunder, och heter herr Otto Frank ..” 
<sec/>
Hvad? ett godt och välkändt namn .. 
<sec/>
”Ja. Anders Gafvel, vår kloka garcon, brukar kalla honom Ledsamson; men det gör detsamma hvad den gråa otäckingen ger personer för öknamn. Han skall icke heller sjelf rätt heta Gafvel, utan .. nå, det hör icke hit. Men jag ville komma tillbaka till herr Frank, som sitter på 
<sec/>
Riksdalershuset och läser i böcker, då han får. Af honom har jag hört halft om halft, att dylika inrättningar har man utrikes nu, såsom i England, eller i hvad man kallar London; och herr Gaspolin skall hafva lärt sig det af en, som hetat Jonathan Wild.” 
<sec/>
Den vildmannen blef hängd, hoppas jag? 
<sec/>
”Det känner jag icke. Men nog kan det hända, att den herrn nu är död.” 
<sec/>
Gjorde han också falskt mynt? 
<sec/>
”Det säger icke herr Frank. Men han var blott far för den goda saken, att stjäla, och gifva ut andra för tjufvar. Herr Gaspolin sjelf kalla de ”myntmästaren”, för att han kan konsten, att af en dukat göra tio, och af ett litet tredalerstycke en stor riksdaler, hvilka för sjelfva riksråderne ej se ut annat än som riktiga. Detta är en konst för sig; och dertill nyttjar Gaspolin en gammal genomklok Holländare, den jag hört man kallar Craveland van Enkhuysen, och som aldrig visar sitt ansigte för menniskor.” 
<sec/>
Och han är väl den gubben, som bor på Lugnet? 
<sec/>
”Jo, det kan grefven lita på.” 
<sec/>
Bra. Nu förstår jag alltsammans. Man smälter ner allt guld och silfver, man kommer öfver, och uppblandar det sedan med en massa annat, så att det blir tio gånger drygare, och deraf slår man mynt, som alldeles liknar det rätta. 
<sec/>
”Just så går det till; fast jag icke kan säga huru det går till.” 
<sec/>
Stackars fru Bonauschiölds mynt! Kanske ligger det redan i smältugnarne? 
<sec/>
”Åh, här hafva vi dem!” utbrast Kron-Lotta och Didrik på samma gång. Grefve Clas vände sig om vid detta utrop, och såg de från bergen nedkomna vännerna, med von Pahlen i spetsen, hvilka hunnit fram under grefvens samtal. 
<sec/>
”Här måste saker redan hafva skett!” sade Bakelse-Jeana, med en slug blick på Kron-Lotta och den unga Didrik. 
<sec/>
Var säker derpå, svarade Clas Thott; men mycket, ja, det vigtigaste återstår ännu. 
<sec/>
”Hvar är den andra grefven?” frågade hon. 
<sec/>
Nere i guldkulan, i grottan, mormor! utbrast Lotta. 
<sec/>
”Nu,” ropade grefve Clas, ”skola vi oförtöfvadt begifva oss dit. Vi äro tillräckligt manstarke: kom!” 
<sec/>
Kron-Lotta utpekade vägen. På Kungshattslandets nordligaste udde befann sig ett af vatten på trenne sidor omgifvet berg. Åt fjerde, sydligaste hållet, som vätte åt landet, låg öppningen till en stor underjordisk håla, hvilken sträckte sig in i en del af sjelfva berget på denna sidan; men som ingen oinvigd var i stånd att upptäcka. 
<sec/>
Ditåt ställde man sin gång. Till och med då man redan hunnit fram, kunde grefve Thott ej märka på berget eller omgifningen någonting, tillkännagifvande hvad här funnes. Men både Jeana och Lotta kände vägarne. De böjde undan ett par mycket yfviga och mörka grenar på en stor, fotsid, ända ned till roten med qvistar bevuxen gran. Bakom den syntes tvenne med tjock björnmossa öfverdragna klippor, mellan hvilka en springa gick, så bred, att en måttlig person der kunde krypa in. 
<sec/>
”Akta er! håll er åt sidan! stig icke midtför öppningen,” hviskade Jeana. ”Ni kan förstå, grefve, att Gaspolin är varskodd och icke gerna ser fremmandes ankomst. Ni har en pistolkula i bröstet på er, innan ni vet ordet af.” 
<sec/>
Jag förstår det. Men någon måste gå in här först. 
<sec/>
”Akta dig bara, Lotta!” ropade Didrik och fattade med detsamma sin vän hastigt om armen, förde henne åt sidan och tvang henne att ej utsätta sig för mynningen af en puffert, hvilken verkligen nu visade sig i bergskrefvan. 
<sec/>
Derinne står någon på lur! sade Didrik, sprang dristigt fram och fattade pufferten om pipan. I detsamma smällde skottet af; en kula hven tätt förbi ynglingens högra kindben, och elden svedde bort ett par af hans lockar. 
<sec/>
Kron-Lotta uppgaf ett högt rop; störtade fram och drog Didrik derifrån. 
<sec/>
”Här skall göras på annat sätt!” utbrast grefve Clas. 
<sec/>
Ja, dernere hafva de krut nog till flera skott, och de skola skjuta ned hvar menniska, som sticker hufvudet i ingången till deras grottpalats! vidtog Bakelse-Jeana. 
<sec/>
”Vet ni, Jeana, om de hafva så mycket krut, att de kunna underhålla skjutningen oupphörligt hela dagen?” inföll grefve Clas; men sade dessa ord så sakta, att de ej kunde höras till grottöppningen. 
<sec/>
Det tror jag icke de hafva, svarade gumman lika sakta. 
<sec/>
”Ånej,” försäkrade Kron-Lotta hviskande. ”När jag var härnere sist, såg jag blott åtta, tio patroner, och med mera kunna de icke ladda.” 
<sec/>
Så kom hitåt, vidtog grefven. Här måste ett krigsputs utföras. Jeana, Lotta, Didrik – gammal och ung! – lägg händerna vid verket, och afrif en dugtig hög björnmossa. Under tiden skall hvar och en af oss beröfva sig ett plagg, så pass, att deraf kan bildas en skicklig hummelgubbe. 
<sec/>
”Hahaha!” 
<sec/>
Men i all tysthet, förstår ni. 
<sec/>
Det skedde ögonblickligt. En lemnade rock, en annan hatt, en tredje vest, en fjerde ett par stöflar, en femte – det gör ondt att tillstå, men hvartill tvingar ej kriget? – ett par benkläder. Den beröfvade egaren, den minste Björköboen, höll sig under tiden bakom ett af de stora träden. 
<sec/>
Ett, tu, tre var mossan instoppad i armar, i ben, i lif, i hatt. 
<sec/>
”Men ve! hvarifrån skall hummelgubben få ansigte?” sade Didrik. 
<sec/>
Det behöfver han icke, svarade grefve Clas. Bind bara allt tillsammans så godt ni kan, mina vänner, och stick en stör midt igenom, så att mannen håller sig rak. Fäst ock en annan vid sidan, att vi kunna föra fram honom till bergskrefvans mynning. Vi skola skjuta ned hatten djupt, så behöfvas inga anletsdrag. För öfrigt skola vi låta honom nalkas med ryggen framåt. Det är klart, att karlen, som står derinne och skjuter, måste hafva allt skäl att antaga, det hvar och en, som nalkas, bör vara rädd om sitt ansigte, och således ej nalkas annorlunda än på detta sätt. Det är också gifvet, att karlen sjelf måste vara så rädd om sitt eget skinn, att han ej vågar titta för långt ut, eller kan se så noga på allting. Men en sak! vi få lof att hafva flera rockar till hands, att gifva hummelgubben ett nytt utseende för hvar gång. Det skall se ut, som om olika personer komme fram, den ene efter den andre. 
<sec/>
”Det är tydligt .. se här min rock!” 
<sec/>
Se här min jacka! 
<sec/>
”Här min spens!” 
<sec/>
Se här mitt lifstycke! 
<sec/>
”Här min tröja!” 
<sec/>
Se här min syrtut! 
<sec/>
Man egde nu en hel hög dylika plagg i beredskap genast till ny påsättning. 
<sec/>
Mannekinen var färdig. Grefve Clas tog stången och förde honom fram till öppningen af den långa gången. Just som han visade hatten och ena axeln i bergskrefvans mynning, afbrann ett skott, hvars kula träffade hummelgubben i armen. Grefve Thott, som höll sig nära, ehuru på sidan och osynlig för mannen innanföre, gaf till ett klageligt läte, såsom af en skjuten person. Med detsamma fällde han omkull figuren, såsom om denne stupat. 
<sec/>
Under fullkomlig tystnad för öfrigt drog man gubben nu tillbaka, och påträdde stången en annan rock. Såsom denna var af en helt och hållet olika färg mot den förra, kunde väktaren, som stod derinne, och som icke vågade komma sjelfva mynningen för nära, ej annat förmoda, än att en ny fiende visade sig, när gref Thott framstack sin nya mannekin. 
<sec/>
Han lossade derföre på honom sitt nya skott. 
<sec/>
Bakelse-Jeana afgaf härvid ett djupt och ytterst smärtsamt jemmerrop. Såsom tonen häruti var annan än ljudet i gref Thotts klagolåt, så liknade det en ny sårad persons röst. 
<sec/>
Man hörde inifrån ett doft hahaha! 
<sec/>
Genast påsattes en annan jacka. 
<sec/>
Figuren fördes fram. 
<sec/>
Skott. Kullstjälpning. Mycken och varierad jemmer från Kron-Lottas mun. 
<sec/>
”Laga bara för all del,” hviskade gref Clas, ”att ingen qvider tillgjordt, och att icke någon blandning af munterhet medföljer, som kunde röja oss.” 
<sec/>
Detta krigsputs upprepades så ofta, att, när hummelgubben sista gången framfördes, smällde intet skott på honom. 
<sec/>
”Nu är deras krut slut!” hviskade Lotta med glänsande ögon. ”Mannen derinne har inga patroner qvar.” 
<sec/>
Är du bara säker på det? 
<sec/>
”Vi hafva hört åtta skott. Det är slut!” 
<sec/>
Så våga vi anfallet! 
<sec/>
”Låt mig gå först!” hviskade Didrik. 
<sec/>
Nej .. 
<sec/>
”Jo .. bestämdt!” 
<sec/>
Ingenting kunde qvarhålla honom. Straxt efter trädde gref Clas med den eröfrade sabeln i handen .. 
<sec/>
Didrik, som var mycket smärt, kom utan svårighet in i grottans öppning. Intet skott mötte honom. Men ett vildt skrik lät höra sig längst derinne. 
<sec/>
Grefve Thott och tre af de öfriga männen följde i ögonblicket efter. Grefven hade förbjudit Lotta och Jeana, att komma förrän han tillsade dem. 
<sec/>
Inträdet till denna röfvarkula eller tjufgömma utgjordes af en lång, smal gång, som nu var fullkomligen mörk. 
<sec/>
”De skälmarne måste väl hafva ljus derinne?” sade grefven. ”Vi borde hafva tagit bloss med oss.” 
<sec/>
Gå ej till venster: gå till höger! ropade Kron-Lotta utifrån. Hörpå, för Guds skull, låt mig också komma in med. Ni hittar galet eljest! 
<sec/>
Detta var knappt yttradt, förrän gref Thott kände sig omfamnad af tvenne starka armar, hvilka svängde honom omkring i dunklet, och tydligen hade för afsigt att slå honom till marken. Men detta lyckades ej. I stället uppstod en förfärlig brottning. 
<sec/>
”Didrik!” ropade grefven, ”kom hit, min gosse, och tag, denna beelzebub i benen.” 
<sec/>
Åh, är det grefven? sade med vänlig röst egaren till de förfärliga armar, som så karlavulet omfamnat honom. Han igenkände stämman på en af sina Björköboer, hvilken i mörkret tagit grefve Clas för en fiende. 
<sec/>
”Godt!” genmälde denne; ”men på detta sätt komma vi till korta. Det är mycket illa, att vi ej hafva facklor. Kunde ej någon springa upp till manbyggningen vid Hättan, och derifrån hemta oss bloss?” 
<sec/>
Det behöfs icke, svarade Bakelse-Jeana utifrån; låt bara oss fruntimmer komma ditin: vi veta hvarest allting finnes att tillgå i kulan. 
<sec/>
”Förträffligt! skynda er då i all verlden.” 
<sec/>
Bakelse-Jeana och Kron-Lotta fingo inträda. Men von Pahlen, jemte Bastian och en man, anordnades att hålla vakt utanför hålans mynning. 
<sec/>
När Kron-Lotta var inne, fattade hon genast grefvens hand och förde honom till en sidoöppning, ett litet stycke längre fram i högra bergväggen. Jeana grep Didrik vid handen och ledde honom åt samma håll. 
<sec/>
Genom denna nya öppning glimtade ljus. Men nu var försigtighet af nöden. 
<sec/>
”Ts! ts! stanna litet, grefve. Gaspolins är derinne: de vänta fiender, de bereda sig på förtvifladt motstånd. Låtom oss lyssna litet, innan vi nalkas vidare.” 
<sec/>
De stodo ett ögonblick stilla och skarpt lyssnande; men de hörde ingenting. 
<sec/>
”Är det möjligt, att de kunna hålla sig till den grad stilla?” sade gref Clas hviskande till Jeana. 
<sec/>
Ts! ts, bara! 
<sec/>
De lyssnade ännu skarpare. 
<sec/>
Ingenting. 
<sec/>
”Det är högst besynnerligt!” sade grefven. 
<sec/>
Nu märktes oförmodadt ett doft läte, längst bort, likasom af några samtalande eller gående. 
<sec/>
”Men hur kommer det till, att de icke göra motstånd, ej anfalla oss, ej slå ihjäl oss?” frågade Didrik. 
<sec/>
Här står icke rätt till, svarade Clas Thott. 
<sec/>
”Pass på, grefve! nu begriper jag det,” utbrast Kron-Lotta. ”Fort, fort efter dem ..” 
<sec/>
Tror du, att de fly? 
<sec/>
”Just det,” anmärkte Jeana. 
<sec/>
Men hvad vill det säga? huru är det möjligt? Hvad väg? 
<sec/>
”Oh, det var präktigt!” utbrast Kron-Lotta högt och öfverljudt jublande. ”Jag inser hela saken. Gaspolin har funnit sig för svag att kunna motstå oss. Nu är det han, han sjelf, och ingen annan, som är en mes!” 
<sec/>
Hon såg härvid med djupaste innerlighet på Didrik, ehuru han i halfmörkret ej varseblef denna blick. 
<sec/>
Men om han flytt, som ni tror, så skulle han ega en annan utgång här? utbrast Clas Thott. 
<sec/>
”Ja visst, grefve! Tror grefven någon räfkula gifves utan flera öppningar, fast alla väl fördolda? Gaspolin har icke inrättat sin grotta sämre än andra räfvar. Haha! det var ståtligt, det säger jag, att den nidingen kommit så långt, att han blifvit förskräckt för oss. Nu gäller det, att skynda efter och taga honom i ryggen.” 
<sec/>
Hvart skola vi gå? 
<sec/>
”Jag vet med visshet, att Gaspolin har sig en utgång, som går alldeles rakt ut till sjön, och icke, såsom vår förra, uppåt landsidan. Följ mig bara!” 
<sec/>
Med Kron-Lotta i spetsen trängde alltså tåget genom grottans gångar, hvilka blifvit lemnade mörka af de bortgående. Dunklet var dock icke fullkomligt, emedan en glimt af ljus trängde från den motsatta mynningen. 
<sec/>
”Vet grefven hvad jag anar?” utbrast Lotta, när de hunnit till denna öppning. ”Det syns, att Gaspolin tagit herr grefvens broder med sig vidare. Nu går han i båt, och ror öfver med sin fånge till Lofölandet, till Lugnet ..” 
<sec/>
Ha, vi måste efter! 
<sec/>
”Men nu står det till Gud, om vi ega någon båt.” 
<sec/>
Jag tyckte mig se tre båtar i viken, när jag först anlände till Hättan. 
<sec/>
”Det är rätt. Tre, ja.” 
<sec/>
Nå? 
<sec/>
”En,” sade Lotta och räknade på fingrarne, ”en tog folket, som rodde af förut med penningkistan, En tar nu Gaspolin, om han kommer undan. Då bör en återstå. Men det kommer an på ...” 
<sec/>
Hela raden af gref Thotts trupper skyndade ut genom grottans sjööppning. Härifrån hade de en utsigt öfver viken, der båtarne lågo. De funno Gaspolin, med hela sitt återstående sällskap och den fångne grefven liggande midt ibland sig, i den ena af båtarne just nu sätta ut från land. 
<sec/>
”Ser ni? ser ni, hvad de göra?” ropade Kron-Lotta och störtade utan betänkande ned i vattnet. Stranden sågs likväl långgrund. 
<sec/>
Saken var, att Gaspolin icke blott lade ut från land, utan äfven hade lossat den tredje och sista båten, hvilken en af hans karlar, sittande i bakstäfven, släpade efter den båt, hvari de sjelfve rodde. 
<sec/>
Skulle detta lyckas, så hade gref Thott ingenting att komma efter på. Gaspolins afsigt härmed var tydlig. 
<sec/>
Både han sjelf, Didrik och de två medföljande Björköboerne störtade genast i spåren af den raska Kron-Lotta, hvilken först insett nödvändigheten, att gripa den eftersta båten, och för detta ändamål oförväget kastat sig i vattnet. Bakelse-Jeana stannade på stranden, korsade sig och sade: ”allt kan jag .. allt, allt .. men icke gå i vatten på detta sätt! Gud ske lof att Lotta nu är klädd till gosse, såsom hon ock är!” 
<sec/>
Ingen såg på Jeana eller hörde hennes utrop. Lotta steg hastigt och oförskräckt allt längre ut i vattnet, så att det gick henne öfver medjan. Didrik och gref Clas sprungo efter henne. Gaspolin å sin sida skrek och hotade med årorna. Han satt likväl i den främre båten, och kunde icke nå dem med årspetsarne. 
<sec/>
När vattnet redan stod Lotta under hakan, slog hon sin hand i kanten på den eftersta båtens bakstäf, och grep med sina små, men starka fingrar ett skarpt tag i rodret. 
<sec/>
I samma ögonblick fattade Didrik tag bredvid; och, vig som ett rådjur, hoppade han upp i båten. Gref Clas var genast efter. Derpå vände de sig till Lotta, af hvilken föga mer än hufvudet syntes öfver vågen, och drogo henne, en på hvar sin sida, upp ur vattnet, öfver relingen. De voro nu tre i båten. 
<sec/>
Vid det höga skri, Gaspolin nu upphäfde, skyndade den af hans karlar, som satt efterst i hans egen båt, att med ett djerft hopp begifva sig i den anfallna farkosten: och han störtade sig på gref Clas med en värja, som han höll i handen. 
<sec/>
I blinken grep Clas Thott midt om hans värja, och bröt den uti. Med detsamma fattade han karlen om lifvet, och kastade honom burdus öfver relingen i sjön. 
<sec/>
Vattnet var här icke ännu alltför djupt. Mannen reste upp hufvudet och tänkte gripa tag i ena båtkanten, då de ännu återstående af Clas Thotts män, nemligen de begge Björköboerne, äfven lyckades uppkomma; och man således här nu satt fem personer högt. Detta försvar fann den i sjön flankerande Gaspolinaren alltför starkt. Han begaf sig derföre tillbaka till sin herres båt, och hoppade upp i den. 
<sec/>
”Raskt till årorna!” ropade Gaspolin, och beslöt att taga till flykten äfven med förlust af den andra båten. 
<sec/>
De foro af på vattnet. 
<sec/>
Grefve Clas ville genast sätta efter, då han upptäckte, att i hans båt inga åror funnos. Förbittrad såg han sig om. Årorna lågo qvar på stranden. 
<sec/>
Gaspolin, som från sin båt märkte detta, gaf till ett högt flatskratt. 
<sec/>
”Halt!” sade gref Clas, ”låt icke vattnet gunga oss ut från stranden här. Då skulle vi sedan ingen vardt komma, åtminstone ej dit vi sjelfva ville, utan åror.” 
<sec/>
Strunt! ropade en af de raska Björköboerne, jag har varit till sjös förr utan åror, och rott med ena benet. 
<sec/>
”Men det går ovigt.” 
<sec/>
Och långsamt! tillade Didrik, som i detsamma hoppade ned i vattnet, i afsigt att draga båten iland och hemta årorna. 
<sec/>
Gref Clas fann denna åtgärd ypperlig. Men med detsamma blickade han upp åt stranden, der den nyss lemnade kulan låg, och der han såg von Pahlen stå utanföre enligt öfvererenskommelse. 
<sec/>
”Von Pahlen! von Pahlen!” ropade grefve Clas med hög röst. ”Håll icke vakt längre nu, utan kom ned med Bastian, den stackars Jeana och den tredje kamraten: kom ned till viken, att göra oss sällskap på båten!” 
<sec/>
Löjtnant von Pahlen, som hittills troget stått under den lummiga granen, och Bastian, som jemte den sista Björköboen otåligt skådat in i bergskrefvan, för att upptäcka huru derinne tillginge, hade ännu ej märkt något af äfventyret på sjön. 
<sec/>
Väckte af Gref Thotts höga rop, sprungo de samtligen nu ned till stranden, och förvånades ej litet, att varseblifva personer ute i båt, hvilka de som bäst tänkte sig nere i svalget af en mörk bergskula. 
<sec/>
Bakelse-Jeana hade måst gå hela vägen tillbaka genom hålan, för att utkomma landvägen, efter hon icke vågade sig vada i strandvattnet. 
<sec/>
Didrik lyckades snart draga båten så mycket tillbaka, att von Pahlen och hans begge män jemte Bakelse-Jeana med lätthet kunde gå om bord. Äfven grep man årorna, och kom snart i full gång. 
<sec/>
Man såg sig friskt ute på vattnet, och man rodde mot Edebyholme, ofvanför Alvikslandet, hvilket på denna sida utgör det yttersta af Lofön. Det var samma kosa, som Gaspolin höll; och han hade ett temligen godt försprång, till följe af det uppehåll, som grefve Thott icke kunnat undvika. 
<chapter/>

<chaptername>FYRATIONDE KAPITLET.</chaptername>

<chaptername>PÅ LUGNET.</chaptername>

<sec/>
Kan saken hjelpas genom ordres från konungen? 
<sec/>
Förmiddagssolen lyste nu klar och hög på himmelen, ehuru det dock ej ännu var mycket långt lidet. Grefve Thotts roddare voro starka karlar, och hade de allenast egt mera än ett par åror, så skulle de hafva kunnat upphinna flyktingarne. Men nu förblef detta ogörligt. De kunde ej drifva båten hastigare, än som med ett årpar var verkställbart; och farkosten sjelf var usel. Åtminstone var den sämre, än den Gaspolin för öfverfarten tagit sjelf. 
<sec/>
Emellertid gaf grefve Clas sig tillfreds. Vi råkas snart på landbacken! tänkte han, och vi skola uppgöra våra räkningar både för det ena och andra. 
<sec/>
Man bör icke lemna oanmärkt, att Clas Thott sjelf och alla i hans sällskap befunno sig i skjortärmarne. De hade samtligen aflagt sina jackor och rockar för hummelgubbens behof, och sedermera icke haft tillfälle att ånyo påtaga dem. Det qvittade äfven så raskt folk lika. BakelseJeana, såsom från början fruntimmersklädd, hade allting i behåll, då hon ingenting aftagit; men Kron-Lotta egde icke mer sin lilla lifrock, hvilken klädt henne så väl som militär. Röda vesten med gröna kanterna hade hon emellertid på sig, och omsorgsfullt tillknäppt: ty det blåste småsvalt. Linneärmarne voro korta på den stackars krigaren, och ett par de rundaste, mest välbildade armar slöto sig i händer, som visserligen i dag visat, att de kunde taga uti, när det gällde, men knappt syntes nännas det utom i stort nödfall. 
<sec/>
Grefve Clas sjelf blickade skarpt och oaflåtligt på de framföre roende Gaspolinerne. Fruktande, att så illfundigt folk kunde hafva lust att smyga sig ifrån honom bakom någon holme, eller in i någon dold, för honom obekant vik, lemnade han dem ej ett ögonblick ur sigte. De öfriga i båten gåfvo sig deremot lof att se både hit och dit, och den sköna fjärden behagade i synnerhet von Pahlen. Man hade nu till höger om sig Skräddarholmen, hvilken, utan att vara en obetydlighet, dock var ett lappri. Von Pahlen nickade vänligt åt de små byggnaderna på denna ös vestra strand, som syntes här. Kron-Lotta brydde sig alls icke härom. Hon skådade mest norrut, der på afstånd Morgongåfvan låg och liksom gungade på vattnet; och längre upp Högholmen. 
<sec/>
Nu for man kortaste vägen genom ett sund mellan sjelfva Lofölandet och den lilla Edebyholmen. Denna genomfart var icke utan faror, för sundets grundhet. Men då Gaspolin strök igenom, så kunde också grefve Thott våga på. Det gick, ehuru man på sina ställen skrapade i bottnen. 
<sec/>
Straxt öppnade sig här en stor bugt till venster, och man såg Lugnets byggningar ett litet stycke från stranden. 
<sec/>
Gaspolin hade redan gått upp iland med sina karlar och fången, som de buro emellan sig; han hade till och med hunnit så långt, att han redan var inne i en af byggningarne på Lugnet, då grefve Clas först satte foten på det torra. 
<sec/>
Godt, min vän! sade han för sig, stig in, du! i ditt näste. Jag skall här taga igen både min bror och den skatt, som jag vet måste vara här. Gör man motstånd, så kallar jag biträde från Drottningholm. Grefve Thott såg sig i detsamma omkring, och fann Slottsparken vidtaga straxt på andra sidan om den lilla vägen, som löper deremellan och Lugnet. Det är bort i den trakten, som Kina och Kanton nu ligga. 
<sec/>
Emellertid, tänkte han vidare, kunna deruppe på Lugnet vara ganska gemena gömslen. Att en gammal illslug kemist vistas der med sina smältugnar, vet jag redan. Gaspolin tillverkar der falska penningar, och förtjenar således mycket väl det namn af ”myntmästaren”, jag hört, men som jag från början icke trodde hafva en så fullkomlig betydelse. Minsann! när han gör sådant, kan han göra mera: och han torde kasta in min bror i någon sådan håla, att jag aldrig hittar honom. 
<sec/>
En plan rann upp i hans hufvud. Sådana här enskilda slagsmål med patrask och folk utan börd äro hvarken fullt hederliga eller förmånliga, sade han; jag går upp till Drottningholm och reqvirerar vakt af slottsfogden, att gripa Gaspolin, alla hans skurkar och det röfvade godset. Detta blir bäst! 
<sec/>
Genast tillsade han hela sitt sällskap att gå upp till huset, der man sett Gaspolin inträda, samt omringa det, så att ingen kunde slippa ut eller bära bort någonting. Han satte den handfastaste af sina Björköboer i spetsen för denna kommendering. Åt Didrik och Lotta uppdrog han den högsta vaksamhet; och Bakelse-Jeana förmälde sig så väl känna alla ut- och ingångar på Lugnet, att ej en katt skulle undgå hennes ögon. När hon förnam grefve Thotts afsigt, att begifva sig upp till slottet, för att af ståthållaren fordra handräckning och vakt, nickade hon slugt; men hon sade ingenting annat än: ”det torde kanske gå bra, få vi se.” 
<sec/>
Grefve Clas anmodade von Pahlen att åtfölja sig på promenaden upp till slottet. Denne emottog med stort nöje detta anbud, att få se ett af de sköna palatser, han ännu ej i Sverige skådat, men hvarom han hört så mycket talas. ”Jag har Drottningholm på min promemoria,” sade han; ”det är enkedrottning Hedvig Eleonora, konung Carl XI:s höga moder, som låtit uppresa detta herrliga fäste, jag vet det: jag har till och med hört, att redan drottning Catharina Jagellonica på stället egt ett utomordentligt stenhus. Jag påminner mig ur min bok, att orten i gråa forntiden kallades Glya – har jag orätt? – och att en konung Eisten här kastades i lågorna af sin fiende, Sylvius, på den tiden man i Sverige brukade bränna konungar inne.” 
<sec/>
Detta känner jag icke, svarade grefve Thott, som haft alltför ringa tid att forska i historien, ehuru han högt älskade den. Här på slottet är nu en fogde, som vi kalla ståthållare, och det är nog för närvarande. Jag hoppas allt skall aflöpa efter önskan. 
<sec/>
De hade nu kommit öfver den lilla backen bortom Lugnet; och på andra sidan skådade de den stora, sköna äng, som här utbreder sig till venster. De trädde in på vägen utmed sjön, kommo till parken, och hunno efter en stund fram till sjelfva Drottningholm. Ståthållaren uppsöktes vid den så kallade Ladugården eller Hemmet. Man bugade sig och bad om ursäkt för klädseln. 
<sec/>
Grefve Thott gaf med några ord tillkänna, att en stor stöld förledne natt blifvit begången vid eldsvåda, samt en person bemäktigad och hållen som fånge af enskild man. Dessa brott voro begge af värsta natur. När ståthållaren fick höra talas derom, uppsteg han med ifver, och tillkännagaf, att så många man, som herr grefven önskade, genast skulle stå till tjenst. ”Hvad jag icke har tillreds af slottsknektar, kan jag på ögonblicket uppbåda af underlydande,” tillade han. 
<sec/>
”Har herr grefven någon anledning, att det stulna finnes i grannskapet? eller har våldet å den fångade personen skett på landet här, efter herr grefven vänder sig till mig?” slöt ståthållaren. 
<sec/>
Godset, liksom fången, äro här nära vid, ehuru sjelfva gerningen från början gjorts på annan ort, svarade gref Clas. 
<sec/>
”Nåväl, godset och mannen måste återtagas der de nu finnas, det är klart.” 
<sec/>
Ja, det är gifvet. 
<sec/>
”Hvarest på Lofön finnas de?” 
<sec/>
På ett ställe – kändt, såsom jag tror – vid namn Lugnet. 
<sec/>
”På Lugnet? . ah ..!” sade den andre med långsamt hemtad andedrägt och steg ett steg tillbaka, 
<sec/>
Nå, huru, herr ståthållare? 
<sec/>
”Det var en annan sak!” sade han med ett bryderi, som han sökte dölja, men som dock redan afslöjat sig tillräckligt; och med en färg i anletet, nästan liknande blekhet. 
<sec/>
Hvar bekommer jag vakten? frågade gref Thott, utan att efterfråga allt detta. 
<sec/>
”Jag bör säga herr grefven, att Lugnet är ett ställe, som befinner sig utom min juris .. hm .. utom gränsorna af min makt och myndighet.” 
<sec/>
Hvad hör jag? 
<sec/>
”Lugnets åbyggnader hafva ett privilegium att vara oantastade; så att man ditin ej får intränga, för att ransaka eller uttaga något ..” 
<sec/>
Detta förekommer mig i högsta grad förvånande! Har man då der rättighet att gömma tjufgods, eller att hålla personer fångne? 
<sec/>
”Åh, förstå mig! Visst icke.” 
<sec/>
Nå, huru? Gif mig alltså vakten, herr ståthållare. 
<sec/>
”Man har icke rätt att gömma tjufgods der. Nej! Men man har icke rätt att taga det derifrån, när det är der.” 
<sec/>
Det ena motsäger det andra. Låt oss tala rent språk, herr ståthållare. Hvad ni behagar yttra, kan icke vara hans majestäts vilja. 
<sec/>
Ståthållaren runkade på hufvudet ”Konungen?” sade han. ”Den befallning, jag har att skona Lugnet .. eller att öfverse dermed .. eller huru ni vill yttra er .. har icke sin grund i konungen .. men ..” 
<sec/>
Han afbröt hastigt, vände sig till Clas Thott, och sade med några ord, som ej skulle höras af den fremmande, von Pahlen: ”stig in till mig på ett ögonblick, herr grefve!” 
<sec/>
Clas Thott aflägsnade sig med ståthållaren, och återkom efter några minuters samtal. Han tycktes i yttersta grad förstämd, nästan blek; hans uppsyn tillkännagaf vrede och förakt. 
<sec/>
”O skam utan like!” utbrast han, och den efteråt följande ståthållaren kunde icke hejda honom. ”En falsk myntare, en tjufgömmare, en tjuf sjelf, njuter försvar från högre ort!” 
<sec/>
Ej af konungen, herr grefve! 
<sec/>
”Nej, jag hör det.” 
<sec/>
Ej af regeringen, herre! 
<sec/>
”Nej, då; men från någon likväl .. från någon i rådet, eller i ministeren .. gode Gud? O mitt fädernesland! Kanske, till sluts, delar man sjelf på den der slags högre orten vinsten af det falska myntet, som man här omhuldar och tillåter göras?” 
<sec/>
Ståthållaren svarade ingenting. 
<sec/>
”Nåväl, min herre, ni gifver mig då ingen vakt?” 
<sec/>
Jag vill, det är uppenbart! Men jag kan icke, så som sakerna stå. 
<sec/>
”Men om ni får konungens befallning, gifver ni mig handräckning då?” 
<sec/>
Det förstås. 
<sec/>
”Jag reser genast till Carlberg och begär audiens.” 
<sec/>
Herr grefven känner icke, att hans majestät i dag icke är på Carlberg? 
<sec/>
”Hvad vill det säga?” 
<sec/>
Hans majestät är på jagt. 
<sec/>
”Hvilket olycksöde? Hvar jagar hans majestät?” 
<sec/>
Uppåt Stäke. 
<sec/>
”Vid Stäke? Min Gud!.. låt se? Men .. men det vore en för stor omväg, att fara först dit och sedan hit tillbaka. Grufliga belägenhet! Och min bror skall emellertid befinna sig i händerna på en sådan niding?” 
<sec/>
Von Pahlen nalkades. Tillåten mig, att fråga er, mina herrar! sade han, kan saken hjelpas genom ordres från konungen? 
<sec/>
”För en befallning från hans majestät i särskildt fall måste jag alltid gifva vika,” svarade ståthållaren. ”Och jag tillägger,” sade han trohjertadt, ”att jag gjorde det här med högsta nöje” 
<sec/>
Von Pahlen uppknäppte sin rock, och upptog ur bröstfickan en med elegantaste broderi utsydd plånbok. Ur ett af dess fack framtog han ett kort. Han öfverräckte det till ståthållaren, och bad honom läsa. 
<sec/>
”Konungens egen namnteckning!” utbrast denne. 
<sec/>
Äfven det ofvanföre skrifna är af hans majestäts egen hand, anmärkte von Pahlen med uttrycket af en viss hög känsla. 
<sec/>
Ståthållaren syntes på en gång djupt förvånad och mycket brydd. 
<sec/>
ru i ovanlig form. Jag gifver mig för den ögonblickligt, då den innehåller klar befallning, att kortets innehafvare eger, att, af hvem han uppvisar det för, fordra åtlydnad och biträde i hvad han äskar. Det är ett slags kungligt säkerhetskort eller rekomdation: jag har verkligen aldrig förr sett ett sådant i Sverige. Det måste vara af hans majestät utfärdadt åt och för en person, hvilken han alldeles speciellt vill ..” 
<sec/>
Han kastade en forskande blick på von Pahlen, hvilken han icke sett förr. 
<sec/>
Nå, min ståthållare, är ordren icke gällande? 
<sec/>
”Jo, den är. Det vill säga, en annan embetsman, än jag, skulle kanske lägga hinder i vägen, eller .. jag vill säga, finna sig hindrad att följa den, enär konungen sjelf med någon sin ordre ej kan befalla hvad som strider mot lagarne eller utfärdade förordningar .. hvarigenom hela riket med sådana specielkort skulle kunna upprifvas ..” 
<sec/>
Men att återtaga tjufgods och befria instängda personer, måtte väl ej strida mot lagarne? 
<sec/>
”Nej. Jag säger endast hvad en annan emhetsman, än jag, kunde invända. Jag, deremot, som finner Lugnets privilegium och hvad der bedrifves oskickligt, har redan sagt er, mina herrar, att jag vill räcka min hand till handräckning, endast det kan ske så, att det icke strider mot mina instruktioner i öfrigt.” 
<sec/>
Således skulle nu konungens befallning ej vara nog? 
<sec/>
”Jo, den är. Men vi skola utfinna ett sätt att uppfylla konungens ordre, utan att fela mot mina instr ..” 
<sec/>
Kort och godt, herr ståthållare, utbrast Clas Thott, får jag vakten eller icke? 
<sec/>
”Jo, herr grefven får, och får genast.” Ståthållaren ringde, en betjent inträdde. ”Huru många man? äro tio nog, herr grefve? tio beväpnade?” 
<sec/>
Dermed är jag nöjd, såvida de ställas till min disposition. 
<sec/>
Ståthållaren vinkade åt betjenten. Han afträdde. 
<sec/>
”De skola i ögonblicket vara tillreds,” sade han. ”Jag kommer nu till det jag ville säga,” fortfor han. ”Det vore en sak af verkligen stor förträfflighet, jag skulle vilja säga angelägenhet, jag menar nödvändighet, om ..” 
<sec/>
Hvad? 
<sec/>
”Jo, låt mig antaga .. låt mig föreställa mig .. huru det skulle vara, om det der stulna godset skulle kunna på något upptänkligt sätt bringas utom Lugnets territorium, utom dess hus och gård ..” 
<sec/>
Jag vill visst bringa det derifrån! utbrast grefven. 
<sec/>
”Ja. Nej; men förstå mig nu bara ..” 
<sec/>
Om jag endast begrep herr ståthållaren. 
<sec/>
”Herr grefven inser, att funnes godset endast lyckligt och väl först på en plats, der jag kunde låta mitt folk göra anfall, så toge vi genast igen det ..” 
<sec/>
Men på Lugnet får herr ståthållaren icke göra anfall? 
<sec/>
”Nej.” 
<sec/>
Icke en gång till följe af konungens befallning? 
<sec/>
”Jo, det förstås. Men begrip mig. Är det icke möjligt, att först få saken bragt på annat ställe? Jag kan låta taga allting, hvar som helst, utom på detta Lugnet. Ty det är så. Låtom oss tänka efter. Finnes icke der en menniska, vid namn .. låt se .. Pasgolin, tror jag?” 
<sec/>
Gaspolin lär han heta. Men det gör detsamma. Jag finner nog, att herr ståthållaren icke med honom har den ringaste bekantskap. 
<sec/>
”Nå ja, Gaspolin, således. Det gör också mig detsamma. Jag tror verkligen jag hört, att han skall heta Gaspolin. Jag antager det; och jag frågar: skulle man icke kunna förleda, jag vill säga narra, jag menar hitta på ett sätt med denna Gaspolins folk eller någon, så, att det der godset .. förlåt mig, består det i aflagda kläder med galoner på? jag tyckte grefven talade om guld och silfver?” 
<sec/>
Det består af guld- och silfvermynt, svarade Clas Thott förnämt och torrt. 
<sec/>
”Guld och silfver i mynt alltså. Kunde man då icke så tillställa med någon af Gaspolins folk, eller ock någon som icke är hans folk, att detta guld och detta silfver ett ögonblick komme att befinna sig utom Lugnet, så skulle mina slottsknektar genast kunna taga det för herr grefvens räkning. Jag försäkrar, att ej det ringaste hinder skulle möta härför.” 
<sec/>
Vet herr ståthållaren, att finge man guldet och silfret på den punkten, så kunde jag taga det sjelf utan slottsknektar. 
<sec/>
”Det är möjligt. Men herr grefven har ju begärt min handräckning? Och en sådan nekar jag aldrig.” 
<sec/>
Kom, von Pahlen! sade Clas Thott. 
<sec/>
Han ämnade gå, utan att bevärdiga ståthållaren med en afskedsnick. Men i detsamma föll det honom in, att det ändock ej kunde vara så ur vägen, att hafva de tio slottsknektarne i grannskapet, om han också ej kunde begagna dem på sjelfva Lugnet. 
<sec/>
Han vände sig således till ståthållaren igen. ”Jag är färdig att gå nu, herr ståthållare! Står handräckningen der nere? Följer herr ståthållaren sjelf med?” 
<sec/>
Nej: begär icke det, min bästa grefve! 
<sec/>
”Det gör jag också icke. Men hvem förer befälet öfver dem?” 
<sec/>
En korpral, som noga känner mina ordres, och som går så långt han får. 
<sec/>
”Jag tackar. Farväl, herr ståthållare!” 
<sec/>
Farväl, grefve Thott! 
<sec/>
Man skildes från hvarann med delade tankar. Clas Thott och von Pahlen begåfvo sig från Hemmet, och åtföljdes af en korpral med tio man, hvilka marcherade med en ganska god hållning, och gingo grefven tätt i spåren. Man hade redan tillryggalagt slottsparken, och gick på strandvägen åt Lugnet till. Ställets byggningar äro på denna sidan icke synliga, förrän man kommer öfver en liten backe, tillhörande en ås, som sedan löper norr om Lugnet, och vid hvars fot byggningarne ligga fredade för nordanvinden; en fördel, som måhända gifvit ursprung till namnet. 
<sec/>
Innan de öfverstigit den till åsen hörande backen, och då de följaktligen ej kunde skönjas af folket på Lugnet, vände gref Thott sig till korpralen och sade: ”huru lyda edra ordres i afseende på Lugnet, min vän?” 
<sec/>
Lugnet skall jag skydda och försvara! sade mannen med carolinsk beslutsamhet. 
<sec/>
”Hvad säger ni, korpral?” 
<sec/>
Jag upprepar mina ordres. All slottsvakt har till sin första pligt, att vidmakthålla ordningen, hindra alla, som störa lugnet, och försvara dem, som störas. 
<sec/>
”Ni vet icke för hvad ändamål ni är skickad med mig?” 
<sec/>
Jag är ställd till herr grefvens disposition, och skall på herr grefvens befallning göra allt, som icke strider mot min allmänna instruktion. 
<sec/>
”Och hvari består denna?” 
<sec/>
I hvad jag redan sagt: vidmakthålla ordningen, hindra hvar och en, som vill störa lugnet, och försvara detta. 
<sec/>
Grefven såg skarpt på korpralen, för att upptäcka om han var medveten om den dubbelmening, som låg i hans ord, eller om denna var tillfällig. Korporalen uthärdade grefvens blick fullkomligt. Han hade stora gråblå ögon och hela uppsynen af ett får, klädt i mustascher. 
<sec/>
”Känner korpralen stället, som ligger på andra sidan om backen här?” inföll grefve Clas. 
<sec/>
Slottets laboratorium, ja. 
<sec/>
”Hvad säger ni? är det laboratorium åt slottet?” 
<sec/>
Så är det, svarade korpralen torrt. 
<sec/>
”Jag önskar, att korpralen jemte vakten åtföljer mig till detta laboratorium, för att derifrån uttaga en person, som man olofligen håller instängd.” 
<sec/>
Hvarken jag eller någon af vakten får beträda laboratorii mark. Den begynner tio alnar på andra sidan om backen. 
<sec/>
”Ni får ej beträda sjelfva marken en gång? Hvad vill det säga? Hvarföre icke?” 
<sec/>
I instruktioner står aldrig hvarföre. 
<sec/>
”Vet ni icke skälet ändå?” 
<sec/>
Jag har hört derom, svarade korpralen godmodigt. På laboratorium arbetas för kronans räkning; der smältes och der kokas, och der kokas om igen. Der sjudes salpeter, och man gör försök med nytt krut, starkare än det gamla. Der sitter en lärd karl, en professor, som enkom skall göra rön och försök för kronans räkning, i sjuderi, krutblandning och metallkokning. Men detta är mycket konstigt, och luften skall hållas ren omkring honom och hela hans fabrik. Derföre får ingen fremmande nalkas, som kunde se eller störa professor Craveland, eller skämma bort luften för honom. 
<sec/>
”Har korpralen hört talas om en, som heter Gaspolin?” 
<sec/>
Gasp .. jo. Han är vaktmästare vid laboratorium. 
<sec/>
”Så?” utbrast grefve Clas och studsade. ”Det är under den titeln han bedrifver sin sak? Eller .. min Gud!.. kanske är det någon annan, som bedrifver alltsammans genom honom och under hela denna masque?” sade grefven för sig sjelf. 
<sec/>
Gaspolin är en olycksfågel: jag skulle ej vilja hafva hans tjenst för mycket godt! anmärkte korpralen. 
<sec/>
”Nenej men. I hvad fall anser ni honom för en olycksfågel?” 
<sec/>
Gaspolin är ofta uppe på slottet, och han dricker ett glas med mig. 
<sec/>
Jag känner hans omständigheter, och vet hvarföre han är så upptorkad och mager. Det är en hundtjenst, att vara vaktmästare vid laboratorium. 
<sec/>
Han måste som oftast in till Stockholm, der han skaffar arsenik, merkur och räfkaka åt herr Craveland på laboratorium; ty han behöfver sådant för sina arbeten. Det skall nu den stackarn Gaspolin föra ut; men sådana saker äro giftiga, och han är mest förstörd. 
<sec/>
”Jag förstår. Detta har väl Gaspolin berättat för er på slottet?” 
<sec/>
Ingen kunde veta det bättre än han. Och han uthärdar visst icke länge med det bråket; det har han sjelf sagt. Arseniken och merkurien och räfkakan äro så hiskligt giftiga, att bara man nalkas dem, så bleknar man i ansigtet; och hela marken kring laboratorium är fullströdd deraf; derföre vill ingen nalkas den på tio alnar, om man också finge för instruktionen. 
<sec/>
”Så? på det sättet? Det är väl också derföre korpralen är så högst angelägen, att icke komma i laboratorii grannskap?” 
<sec/>
Jag bryter aldrig mot ordres. Och hvem önskar dö af räfkaka? 
<sec/>
”Nu begär jag icke veta mera,” utbrast gref Clas; ”jag ser, att Gaspolin ställt sina saker ganska klokt. Säg mig för ro skull, besöker han ståthållaren deruppe emellanåt?” 
<sec/>
Han är skickad från laboratorium då och då. 
<sec/>
”Han är skickad, det är klart. Han kommer ej i egna ärenden. Vet ni för hvad han är skickad?” 
<sec/>
Det vet jag; det är ingen hemlighet. Han inställer sig hos ståthållaren med krutprofver, allt som de blifva färdiga att beses; och han har krutet fint pulveriseradt och inlagdt, än i en gulddosa, än i en silfverask, som han lemnar ståthållaren, hvilken skall profva krutet och tar emot det. 
<sec/>
”Hahaha, det är förträffligt. Det är afskyvärdt! Också jag hoppas en dag profva detta krut, och jag skall tillsäga hans majestät derom,” utbrast grefve Clas. ”Hörpå, min korpral, stanna här på platsen, hitom backen. Rör er icke från stället, förrän jag återkommer; och låt ingen se er från laboratorium. Jag skall gå dit framåt, jag, som icke är så rädd för den på marken utströdda räfkakan.” 
<sec/>
Innan grefve Clas aflägsnade sig, bad han von Pahlen stanna qvar vid truppen, för att hafva ett vakande öga på korpralen, och noga förekomma, att de ej framstode så, att de kunde skönjas från Lugnet. ”Då jag icke kan få dem dit, såsom jag önskat,” sade han till von Pahlen, ”så vill jag åtminstone, att Gaspolinerne skola förblifva i okunnighet om min styrka här, ehuru jag ännu icke vet, huru jag skall använda den.” 
<sec/>
Von Pahlen nickade bifall. 
<sec/>
”Herr löjtnanten blir för närvarande er öfverbefälhafvare!” sade grefven till korpralen. Denne gjorde militärisk honnör för von Pahlen. 
<sec/>
Grefve Clas vandrade framåt. 
<sec/>
Han hade knappt hunnit ett par steg öfver backen, och gick på vägen nedåt grinden, der Lugnets territorium börjar, då han under ett träd såg Bakelse-Jeana, – hvilken vid hans annalkande plötsligt framträdde och gaf honom tecken att ej gå vidare. 
<sec/>
”Hvad gör ni här, goda gumma?” sade grefven; ”jag tillsade er ju, att jemte de öfriga hålla er omkring byggningarne och bevaka utgångarne.” 
<sec/>
Grefve! ett ord .. inföll Jeana och blinkade; säg mig, huru har det aflupit på slottet? 
<sec/>
Clas Thott studsade något öfver den förtrolighet eller närgångenhet, bakelsemångelskan tillkännagaf. Likväl hade hon i dag gjort honom så många tjenster och visat sig så invigd i åtskilligt af det Gaspolinska väsendet, att grefven icke kunde afvisa henne tvärt. 
<sec/>
”På slottet?” sade han; ”hvad vill ni med det?” 
<sec/>
Jag vill veta hvad ståthållaren svarat. Jag kan tänka, att det gått såsom jag tänkt? 
<sec/>
”Jag skall omtala allt för er, Jeana, om ni först säger mig kort och godt, hvarför ni smugit er hit under träden, liksom för att uppfånga mig på återvägen?” 
<sec/>
Jag har så också gjort, herr grefve. 
<sec/>
”Ni har utan tvifvel något att säga mig mellan fyra ögon?” 
<sec/>
Just det. 
<sec/>
”Ni måste hafva reda på någon af härftrådarne i de Gaspolinska skälmstyckena. Jag har tyckt mig märka det.” 
<sec/>
Härom skall herr grefven få veta nog en gång. Men nu utber jag mig, att herr grefven lånar örat till mitt förslag. Jag har från början varit säker, att icke ståthållaren skulle lemna sin hand till att med våld uttaga någonting från Lugnet. Han är ingen orostörare, hahaha! 
<sec/>
”Nå godt, jag är högst nyfiken att få del af er plan: jag vet ni är en klok ... ” 
<sec/>
Käring. Alldeles. Till en början kan jag gifva herr grefven den glada underrättelsen, att grefvens bror, hvilken Gaspolin fångat, återkommit från den ögonblickliga sanslöshet, hvari han fallit. Jag har varit derinne i huset; jag har talat med Gaspolin; ty jag tillhör ock på sitt vis hans och Riksdalershusets gamle förtrogne .. 
<sec/>
”Jag har märkt det: och likväl handlar ni emot Gaspolin? Detta, skall jag säga er, Jeana, har gjort er något misstänkt i mina ögon, oaktadt jag ej annat kan, än tacka er för de stora tjenster ni bevisat mig.” 
<sec/>
En gång skall jag upplysa min nådiga grefve om mitt förhållande till Riksdalershuset. Men derom hafva vi icke nu tid att tala; utan tycker jag, att herr grefven bör vara glad, om jag genom min förtrolighet med Gaspolin, sådan den är, kan skaffa grefvens bror ut i det fria? 
<sec/>
”Låt höra.” 
<sec/>
Jag var således derinne på Lugnet, som jag säger. Jag gaf Gaspolin mina resoner, hvarföre jag i dag infunnit mig i sällskap med hans fiender och förföljare; och han insåg snart, huru nyttigt det var för honom att genom mig erhålla underrättelser om herr grefvens afsigter och hvilken manstyrka grefven hade att snart skicka honom i hälarne .. 
<sec/>
”Hvad?” 
<sec/>
Bakelse-Jeana småblinkade på sitt vanliga vis. Jag lät Gaspolin förstå, att han sväfvade i yttersta fara, att snart se sig öfverfallen af en stor hop folk, både från Stockholm och Kungshattslandet, som grefven skulle skicka på honom, för att återtaga sin bror, den andra grefven. 
<sec/>
”Det skulle jag minsann göra, om jag hade detta folk,” inföll grefve Clas. ”Men jag hoppas få .. om icke förr .. här skall blifva andra kort i leken! jag skall ofördröjligen begära audiens.” 
<sec/>
Nånå: just det, just det. Emellertid, fortfor Jeana och blinkade, var det godt för Gaspolin, att bekomma den fruktan för grefven, som jag gifvit honom. Han vill icke lemna ifrån sig grefvens bror utan en god ranson, om han kan få; och hvad hela den stora skatten i guld och silfver beträffar, så ligger den just nu som bäst och kokar i professorns ugnar. 
<sec/>
”Stackars fru Bonauschiöld!” 
<sec/>
Allt kan hjelpas, blott grefvens bror först blir lös. 
<sec/>
”Och det kan han omöjligen blifva?” 
<sec/>
Det är icke lätt; ty på Lugnet kan ingen nu taga honom. Men jag har hittat på ett sätt; och det var för att säga grefven det, som jag smugit bort från Gaspolins, för att genskjuta grefven på återvägen, och bedja herr grefven ej gå ett steg längre, för att icke röja sig och bortskämma saken. 
<sec/>
”Huru skall saken tillgå?” 
<sec/>
Jag skall laga, att Gaspolin sjelf skickar grefvens fångne bror från Lugnet. 
<sec/>
”Det vore det yppersta!” 
<sec/>
Då Gaspolin genom mig fått veta, hvilka rustningar herr grefven gör, och att han oförtöfvadt kan vänta sig ett ansenligt anfall på Lugnet, hvilket han också redan kunde sluta af den vakt, grefven börjat utsätta kring hans hus; så har han blifvit bragt på den förnuftiga tanken, att bringa sin fånge i större säkerhet, än han har på Lugnet. 
<sec/>
”Det är bra. Än sen?” 
<sec/>
Gaspolin har redan det förslaget, att skicka honom upp på Slottet till någon af kamrarne hos ståthållaren. 
<sec/>
”Oerhördt! skulle det då gå så långt, att till och med ståthållaren lånade sig sjelf till personers olagliga qvarhållande?” 
<sec/>
Åh, det tillgår finare. Men lika mycket nu om ståthållaren, och i hvilka rum på slottet fången skulle inhysas. Det kan ju hända, att ståthållaren sjelf ej viste det ringaste .. 
<sec/>
”Eller icke låtsade veta det?” 
<sec/>
Det är nog, att Gaspolin redan är i beråd, att afskicka sin fånge, och jag har styrkt honom i den tanken. 
<sec/>
”Hvad vinner jag på det? Min bror blir kanske outtagligare deruppe på slottet?” 
<sec/>
Men under vägen, från Lugnet och dit, ser grefven .. 
<sec/>
”Aha! ni har rätt, Jeana. Det vore mästerligt! det behöfs blott få min bror utom laboratoriets gräns, utom Lugnets territorium, så tager jag honom; dertill har jag manstyrka med mig, på andra sidan om bergen. Men kan den räfven Gaspolin vara så dum och släppa ut min bror?” 
<sec/>
Jo det gör han, om han bara icke anar något anfall under vägen upp till slottet. 
<sec/>
”Det är sant.” 
<sec/>
Har grefven många man? 
<sec/>
”Jag har fått en handräckning af tio slottsvaktknektar ifrån herr ståthållaren, men som hafva ordres, att ej få störa Lugnet.” 
<sec/>
Haha! just det, just det. Tillåt nu mig få handla. Vill nådig grefven göra mig så pass till viljes, som att gå in i lunden en smula, och dölja sig mellan träden i bergen här ofvanom Lugnet? 
<sec/>
”Det är lätt gjordt.” 
<sec/>
Jag skall gifva tecken, när grefven får visa sig. Kan jag utbedja mig denna nåd? 
<sec/>
”Gå, Bakelse-Jeana! jag skulle i alla fall icke sjelf kunna uttaga min bror. Kan du skilja honom från det förb–de Lugnet, så uträttar du en god gerning, för hvilken han evigt skall tacka dig. Jag väntar dig i lunden häruppe.” 
<sec/>
Han gick. 
<sec/>
Bakelsemångelskan aflägsnade sig från honom, och trädde på några särskilda gångstigar ned till byggningarne. Hon steg in i en kammare, der herr Gaspolin som bäst befann sig i samtal med Craveland van Enkhuysen. 
<sec/>
När Gaspolin fick se henne, vinkade han henne genast in i ett rum vid sidan af farstun, der han förbindligt bad henne sitta ned. 
<sec/>
”Och nu,” utbrast han hemlighetsfullt, ”hvad har ni utspejat, min grefvinna?” 
<sec/>
En hög flamma, utmärkande en hastigt påkommen djup förtrytelse, tände sig i ögonblicket på Jeanas kinder, men lemnade åter lika hastigt rum för den vanliga blekheten. 
<sec/>
”Ursäkta mig!” inföll Gaspolin förlägen, då han märkte sig hafva sårat henne. ”Jag skall aldrig mera yttra detta ord, eller nämna något om de Snakenborgska tiderna på Fyllingarum,” fortfor han, ”ehuru jag medger, att det kostar djupt på mig, hvilken vet något mera än andra, att kalla en sådan person blott med det föraktliga namnet Bakelse-Jeana.” 
<sec/>
Det är icke föraktligt! utbrast hon. Jag vet hvad som är mycket, mycket, mycket föraktligare. 
<sec/>
”Som ni vill då, min fru. Har ni upptäckt något?” 
<sec/>
Jag känner ställningen fullkomligt. Grefve Thott har en ganska betydlig styrka, och ni löper mycken fara, Henrik. 
<sec/>
Gaspolin blickade på henne forskande. ”Har ni varit framåt slottet till?” sade han. 
<sec/>
Jag kommer nyss från den nejden. Åt det hållet finnes ingenting af grefvens folk. 
<sec/>
”Jag vet, att de skola komma från Kungshatts herrgård om de få tid på sig. Och sedan också dessa slokar, som han låter stryka kring mina byggningar!” 
<sec/>
Alltsammans kan Gaspolin blifva qvitt i ett ögonblick, om han gör som jag säger, inföll hans medtalarinna. 
<sec/>
”Jag skulle oändligen gerna vilja skicka den fångne gref Thott upp till Hemmet, till honom der, ståthållaren. Ty kan den frie gref Thott komma hit med så mycket folk, att han tager ut sin bror, så tör ett förfärligt väsende göras öfver hela landet, hos ständerna, hos rådet ... och ingen skulle kunna beskydda mig. Det är således vigtigt, att, om de komma hit, ingen finnes här att taga. Godset är jag icke rädd för. Det skall ingen kunna igenkänna; ty det ligger nu och smälter som bäst. Fru Bonauschiölds kista har jag slagit sönder och kastat bitarne på elden; och alla hennes dokumenter i papper har jag gräft ned, såsom för mig onyttiga så länge nu. Men jag torde en dag få pengar för dem. Jag kan således omöjligen röjas, blott jag får undan fången sjelf.” 
<sec/>
Är han alldeles återställd från domningen efter slagen? 
<sec/>
”Icke fullt. Han är matt ännu.” 
<sec/>
Kan han gå? Vet han alldeles till sig? Vill han slåss? 
<sec/>
”Ni skall sjelf få skåda honom, min nådi .. min goda Jeana!” 
<sec/>
Jag bryr mig icke om det. Men jag vill säga er hvad som är det klokaste att göra .. 
<sec/>
”Ack, hvad jag är i för en förlägenhet! Jag kan snart sagdt omöjligen komma ifrån här; ty gubben Craveland behöfver mig till anordningen af det nya smältgodset. Det är förskräckligt, att hafva blifvit så utan folk, som jag blifvit genom detta krig! Och förderfvas smältan, så är det en större förlust, än tio Thottar äro värde. Huru skall jag bära mig åt?” 
<sec/>
Ja, det kommer an på. 
<sec/>
”Hvad menar ni, Jeana?” 
<sec/>
Åh, jag menar, att det beror på huru ni tänker med den här fången? 
<sec/>
”Jag vill hafva honom inlåst på Hemmet, helst i röda kammaren.” 
<sec/>
Vill ni skicka något till ståthållaren? 
<sec/>
”Jag har en alldeles ny halskedja åt hans fru af puraste guld.” 
<sec/>
Skrif då några rader på en lapp till ståthållaren, och förtro mig. Låt några af ert folk medfölja; så skall jag åtaga mig .. 
<sec/>
”Men jag kan här vara af med så litet folk. Den afgrundsgrefven slog mina bästa karlar förderfvade! Jag kan på sin höjd skilja mig vid två man. De kunde bära fången bort till slottet i en täckt bår. Men om de här bestarne, som den fria grefven utsatt i närheten af mitt hus, märka oråd, så gripa de båren. Här hemma i huset äro vi så manstarka, att jag kan trotsa en styrka, som icke är alltför stor. Men mina förträffliga män äro upptagna vid den pågående myntningen, hvilken omöjligen kan fördröjas, när den är satt i gång; och de öfriga med mig skola vara vid smältan. Ah! hvad det kostar besvär att blifva en rik man .. men .. o min nådi .. ack, goda Jeana, ni som genom er stora klokhet förr mången gång hjelpt mig ..” 
<sec/>
Ja, det var innan ni började mynta af andras gods, förstår ni? Den tiden tyckte jag mera om er, och jag kunde kanske hafva gjort er några tjenster då, som ni icke glömt. 
<sec/>
”Evigt är jag er tacksam derför! Men skulle ni icke äfven nu kunna bistå mig?” 
<sec/>
Att ni gjorde sådant der falskt mynt af egen massa, såsom när ni började, sade jag ej så mycket om; ty .. men lika mycket. Jag vill blott försäkra er, Henrik Gaspolin, att när ni begynte lägga er till andras egendom och skrika ut oskyldiga för tjufvar, då så .. 
<sec/>
”Nå, det gillade ni icke! Och jag vill icke säga emot er. Men låtom oss blott icke tala om den saken i dag. Hjelp mig endast denna gång; och fortfar så som ni börjat, då ni i morse kommit ut från Stockholm, och narrat sjelfva detta infernaliska sällskap att få följa med dem, för att kunna riktigt bespeja dem och dermed tjena mig, såsom ni berättat mig. 
<sec/>
Ni är i besittning af mina största hemligheter; så att min tacksamhet för er tystlåtenhet redan är obegränsad. Men kan ni tillika i dag hjelpa mig med att få grefven upp till slottet, utan att hindras af någonting, så skall jag belöna er; och ni skall ej längre neka mig, att emottaga ..” 
<sec/>
Gaspolin! jag tar ingen af edra gulddosor. Ni vet att jag snusar icke. 
<sec/>
Jag skall väl en dag lyckas att få dig i sjön, din helvetiska, sturska exgrefvinna! tänkte Gaspolin för sig sjelf och bet sig i läpparne. Men nu, och tills jag får tid att lyckas med det, måste jag hålla god mine och krusa, oaktadt allt hvad hon förargar mig. Och denna tjensten skall hon få göra mig först: bara hon icke narrar mig. – Högt sade han: ”ni snusar icke, ni, goda Jeana! Ni vill då icke låta beveka er, att ..” 
<sec/>
När jag kommer tillbaka från ståthållaren, efter väl uträttadt ärende, så få vi se. 
<sec/>
”Godt. Ts! ts! Craveland ropar .. o Gud! smältan blir bortskämd!” 
<sec/>
Skrif lappen och låt mig få .. 
<sec/>
”Ja! ja!” 
<sec/>
Befall karlarne att göra i ordning båren, och hafva lock på .. 
<sec/>
”Ja! ja! Ni är fasligt ifrig, tror jag?” 
<sec/>
Låt nedlägga grefven i båren. 
<sec/>
”Men hör, Jeana! det faller mig något in ..” 
<sec/>
Något godt? 
<sec/>
”Något djerft ..” 
<sec/>
Låt höra? 
<sec/>
”Jag skulle kunna skicka till ståthållaren och begära hit folk ..” 
<sec/>
Till hvad? 
<sec/>
”Till handräckning” 
<sec/>
Men jag förstår icke hvad ni skulle förebära för att få handräckningen? 
<sec/>
”Förebära? Jag skulle alldeles ingenting förebära. Om jag för arbetena här har af nöden flere personer, än jag sjelf eger, så kan jag väl, mot dagspenning eller annan ersättning, bekomma sådana från slottet. Det är ju ingenting underligt?” 
<sec/>
För arbetena, ja. Men handräckningen skulle nyttjas till helt annat. 
<sec/>
”Alldeles icke.” 
<sec/>
Hvad menar ni då, Henrik? 
<sec/>
”Finge jag ett antal hit, så skulle jag sätta dem till åtskilliga göromål, som jag kan hafva kring mina hus. Jag behöfver ved sågad och huggen. Jag behöfver gräfning i trädgården; flera träd planterade; andra kullhuggna. Allt sådant tarfvar folk, och det nu i dag.” 
<sec/>
Hahaha! 
<sec/>
”Icke släpper jag dem ned till mina egentliga arbeten i smältan eller stämpeln, det förstås. Men hade jag dem endast till finnandes kring huset, som jag säger, så kunde sedan intet öfvervåld ske emot mig af folk, som gref Thott skickar på mig.” 
<sec/>
Det är slugt nog. 
<sec/>
”Jag tycker det vore mycket slugt. Ty då behöfde jag icke flytta min fånge alls, utan behöll honom qvar i all säkerhet. Vet ni, Jeana, detta blir det bästa, och jag verkställer det genast.” 
<sec/>
Bakelse-Jeana fann sig mycket illa vid denna vändning af saken, som alldeles korsade hennes egen plan. Emellertid vågade hon icke yppa sin ledsnad, utan sade: huru ärnar ni få hit folket från ståthållaren? 
<sec/>
”Jag skickar honom ett artigt bud, såsom jag brukar.” 
<sec/>
Ni borde gå sjelf. 
<sec/>
”Men det är mig omöjligt att komma ifrån. Hör! nu ropar Craveland igen!” 
<sec/>
”Jag kommer! jag kommer!” 
<sec/>
Ha .. hvilken varselse? skall man vara så otålig? 
<sec/>
”Jag kommer! jag kommer!” 
<sec/>
Nå, hvem skickar Henrik Gaspolin till ståthållaren? 
<sec/>
”Icke er, goda Jeana!” Gaspolin lät dessa ord åtföljas af ett sarkastiskt leende. ”Men jag har någon annan,” tillade han, ”som .. som är yngre och mera passande att skicka i bud, än er vördnadsvärda ålder.” 
<sec/>
Han har upptäckt mig! sade Jeana till sig sjelf. 
<sec/>
”Jag har tänkt bedja er om något annat,” fortfor Gaspolin. ”Jag skickar Micmac med ett bref till herr ståthållaren: hon är militärklädd, som ni vet; och det passar. Men ni, min Jeana, skulle ju under tiden kunna intaga Micmacs plats här?” 
<sec/>
Hvad är det för en plats? 
<sec/>
”Micmac har vårdat den fångne grefven.” 
<sec/>
Aha! Godt. Det kan jag också göra. 
<sec/>
”Så kom!” 
<chapter/>

<chaptername>FYRATIOFÖRSTA KAPITLET.</chaptername>

<chaptername>UTBYTET.</chaptername>

<sec/>
Ett ord så godt som fyra: följ med mig, Lotta ... 
<sec/>
Det var icke utan tungt och bedröfvadt sinne, Bakelse-Jeana åtföljde Gaspolin. Hon teg, men begrundade på allt möjligt sätt, huru hon skulle kunna meddela den i skogsbacken väntande grefve Clas denna oväntade utgång af saken. Gaspolin lemnade henne och begaf sig till sin kemist. Jeana ärnade just gå ut, att vexla ett par ord med Bastian, Didrik eller någon annan af de på utpost satta vännerna, då ”faster Micmac” inställde sig, helsade från herr Gaspolin, och bad ”fru Jeana”, såsom hon alltid yttrade sig, oförtöfvadt stiga in till grefve Thott. 
<sec/>
Hon fördes in i ett rum, der hon väntade få se den märkvärdiga fången. Men i stället befann sig der en af herr Gaspolins arbetare, som på hans vägnar bad henne stiga utföre i stämpeln: ett rum i källarvåningen, der myntet erhöll sin prägel, och der hvarjehanda sysslor förekommo. Hon förundrades väl något; men gick. När hon ditkom, bad man henne sitta ned i en vrå, medan hon väntade. Hon viste icke hvarpå hon skulle vänta; men satte sig emellertid. När detta varat en stund, sporde hon en förbigående arbetare, hvartill man kallat henne hit? Han svarade blott med ett småleende. Hon frågade en annan; likaså. Den tredje sade henne med några ord, att hon kunde gifva sig till tåls; hon skulle i alla fall icke slippa ut. 
<sec/>
”Ah”.. utbrast den stackars Bakelse-Jeana för sig sjelf: ”jag är fången!” 
<sec/>
Hon tog sig emellertid den friheten att stiga fram till en del af rummet, der öfverst mot taket en liten fönsterglugg satt, insläppande det sparsammaste ljus. Hon skådade ditupp. Just i detta ögonblick tyckte hon sig se någon spatsera förbi detta fönster, hvilket vätte åt Lugnets sjösida. Bakelse-Jeana steg ännu närmare: hon upptäckte, att det var Bastian, hvilken händelsevis, så sysslolös som han i detta ögonblick var, kastade sina ögon åt alla håll, och äfven sänkte dem ned genom rutorna på detta fönster. Mormodrens och hans blickar möttes. Hennes ögon hade naturligtvis det mest sorgsna uttryck. 
<sec/>
Detta tilldrog sig, utan att arbetarne i rummet, der Bakelse-Jeana befann sig, märkt något deraf, i synnerhet som de voro ganska sysselsatte, och man för närvarande nöjde sig med att hafva den gamla, af Gaspolin i hast misstänkta gumman fången. Hon trädde också genast från fönstret, när hon märkte, att Bastian gick sin väg derifrån. Hon satte sig i sin förra vrå, full af vexlande tankar. 
<sec/>
Men Bastian hade fattat ett alldeles eget beslut. ”Här har i hast blifvit någonting rasande,” sade han till sig sjelf: ”jag har icke nyligen sett mormor kasta sådana ögon!” 
<sec/>
Han aflägsnade sig några famnar från huset, för att samråda med Didrik, Lotta och de öfriga. ”Det gäller!” utbrast han, ”Nu är det oss det hänger på: mormor har säkert blifvit narrad. Jag såg henne nyligen komma tillbakas från skogsdungen, och jag vet af henne sjelf, att hon ditgått för att säga några ord åt grefven, som besökt slottet. Honom har jag sedan icke blifvit varse. Men i stället vandrade just nu, det såg jag tydligt, faster Micmac härifrån, och trädde på samma väg, som mormor nyss, det vill säga vägen till slottet. Pass på! någon af oss måste följa Micmac i hamn och häl; ty hon kan omöjligen hafva goda ärenden.” 
<sec/>
Du har rätt, sade Kron-Lotta, jag känner den omenniskan. 
<sec/>
”Jag blir den, som följer henne,” utbrast Didrik; ”jag kommer då närmare till min husbonde, hvilken måste vara att träffa framåt slottet. Och honom längtar jag att se.” 
<sec/>
Men du skall blifva narrad af faster Micmac! 
<sec/>
”Jag?” 
<sec/>
Det blir du oundvikligen. 
<sec/>
”Det skall icke ske.” 
<sec/>
Du begriper icke hennes tusen konster, du Didrik. 
<sec/>
”Ett ord så godt som fyra: följ med mig, Lotta, så smyga vi oss efter fina Micmac; och det torde passa sig så, att vi derunder hitta på något.” 
<sec/>
Det var ett klokt ord, Didrik! jag följer. Hvad säger herr Bastian och de öfriga väktarne: kunna vi få lemna våra poster här, för att utföra ännu bättre bedrifter på annan ort? 
<sec/>
”Gå, gå!” nickade Bastian. 
<sec/>
Didrik och Lotta läto icke detta sägas åt sig två gånger. Hand i hand begåfvo de sig ganska skyndsamt utåt den väg, som ledde till slottsparken. 
<sec/>
Micmac hade hunnit på samma väg så långt som upp i skogsbacken, då hon på andra sidan blef varse en hel rad uppställda slottsknektar. Hon hajade till vid denna oförmodade syn, begrundade hvad det månde betyda, och stannade ett ögonblick för att öfverlägga. 
<sec/>
Grefve Clas, som höll sig på litet afstånd i lunden, för att invänta Bakelse-Jeana, men nu i stället för henne såg en annan person nalkas, fann detta besynnerligt. Här måste vara någonting å färde, tänkte han och gensköt den kommande. Han igenkände snart en af de Gaspolinska karlklädda furierna. 
<sec/>
”Halt!” ropade han, ”här passerar ingen i dag!” 
<sec/>
Nå, än sen? jag står ju redan! svarade Micmac oförskräckt. Det var också en sanning, att hon sjelfmant stannat, emedan hon befunnit vägen misstänkt; och hon var i beråd att återvända till Gaspolin, för att underrätta honom om den upptäckt hon gjort. 
<sec/>
”Hvart gäller det?” sade grefve Clas och fattade budets arm. 
<sec/>
Får man icke gå hvart man behagar? 
<sec/>
”Nej!” 
<sec/>
Jag känner ganska väl igen min herre sedan för en stund tillbaka, derborta på andra landet .. 
<sec/>
”Och jag känner igen er. Stå, säger jag!” 
<sec/>
Efter jag icke får lof att gå fram här i mina riktiga ärenden, så vill jag återvända. 
<sec/>
”Nej!” 
<sec/>
Får jag icke vika hemåt? inföll faster Micmac, med en illslug sidoblick på den stränge riddaren. – Vi kalla henne faster Micmac efter den benämning, hon åtnjöt inom sitt sällskap, ehuru detta visserligen icke var hennes familjenamn. Vi veta redan, att hon till växten var mera lång än kort. Elakheten afspeglade sig i hennes magra, blekblå anletsdrag; men det hindrade henne icke att kunna taga på sig en blick, hvarmed hon sökte vara tjusande. 
<sec/>
Grefve Clas, som icke älskade omständigheter, och som beslutit göra en fånge för att skaffa sig underrättelser från det fiendtliga lägret, tog faster Micmac vid handen, och förde henne af vägen uppåt den lund, hvarifrån han nyss nedstigit. 
<sec/>
”Vi hafva icke tid att promenera,” sade faster Micmac. 
<sec/>
Nej. Men under dessa träd är en plats, der man kan samtala. Kort process! du är min fånge. 
<sec/>
”Fånge? Alltför gerna,” svarade Micmac, lömskt småskrattande. 
<sec/>
Så säg mig utan omsvep: hvart skulle du gå? 
<sec/>
”Jag har bref till kejsaren i månen.” 
<sec/>
Jag vill se ditt bref. 
<sec/>
”Det lär bli svårt.” 
<sec/>
Hörpå, usling! vet, att din stund är kommen. 
<sec/>
”Allas stunder äro komna.” 
<sec/>
Nog. Du återser aldrig vidare Gaspolin och hans anhang. 
<sec/>
”Jag tröstar mig.” 
<sec/>
Du har intet bistånd att vänta från Gaspolins. Jag tar dig och öfverlemnar dig åt domstolarne, och ditt öde är afgjordt, utan vidare. 
<sec/>
”Ärnar ni hänga mig i dessa träd, herre? eller skola vi välja några med längre grenar?” 
<sec/>
Jag vet icke ännu, om dina brott äro sådana, att du förtjenar döden. Men djupt fängelse blir din lott, om du icke säger mig allt hvad jag vill veta om Gaspolins der nere. 
<sec/>
”Visst skall jag säga det. Det är snart sagdt. Jag älskar icke honom, och han älskar icke mig.” 
<sec/>
Prat ... det är ej det jag vill veta. 
<sec/>
”Säg: snack! det låter änn hvassare i friska luften. Skola vi slåss, eller hvad är det herrn vill?” 
<sec/>
Grefve Thott såg genomträngande på denna oförskämda varelse, och var ett ögonblick i beråd att bära hand på henne, för att tvinga henne till de uppgifter, han behöfde om sin fångne bror; då han i detsamma varseblef tvenne, som nalkades, och igenkände Didrik och Lotta de Croen. 
<sec/>
När faster Micmac fick öga på dem, uppgaf hon ett gallskrik. Hon teg likväl genast dermed, fattade sig och sade beslutsamt: ”nu kan jag gerna gifva mig; här stå tre mot en, och det är hederligt att blifva fånge.” 
<sec/>
Dröj icke ett ögonblick, herr grefve! utbrast Didrik; utför genast all plan ni har! 
<sec/>
”Är han grefve?” sade Micmac med sin vanliga skälande sidoblick. ”Hm? jag, som alltid satt mera värde på grefvar än på baroner!” Derpå kastade hon sina blickar till jorden, likasom under en djup öfverläggning. 
<sec/>
Huru står det till vid Lugnet? inföll grefve Clas. Har Didrik sett en skymt af gamla Jeana? 
<sec/>
”Nej,” svarade han. 
<sec/>
Grefve! sade Micmac med en plötsligt förändrad och ganska allvarsam röst. Kan jag få ett ord här, som duger till svars på hvad jag tillåter mig att spörja? 
<sec/>
Clas Thott kastade en vred blick på den näsvisa, utan att bevärdiga henne med ett svar. 
<sec/>
”Hör, herr grefve!” fortfor Micmac, ”blif icke genast stött. Jag vill endast veta allvarsamt: är jag er fånge?” 
<sec/>
Ja, ganska visst. 
<sec/>
”Och ni ärnar behålla mig?” 
<sec/>
Ja. 
<sec/>
”Ni skickar mig alldeles icke tillbaka till Gaspolins?” 
<sec/>
På intet vilkor. 
<sec/>
”Då vill jag tillhöra er, och dermed punkt. Ni skall blifva varse, att ni har fått någonting.” 
<sec/>
Grefve Clas mätte henne från hufvud till fot, och viste ej hvad han skulle tänka. 
<sec/>
”Nu, efter jag tillhör er,” fortfor Micmac, ”skall jag berätta er, att gamla Jeana sitter fången hos Gaspolin, som misstänkt henne för mellangång.” 
<sec/>
Det är allt rätt, gunås! inföll Didrik; jag hörde nyss Bastian frukta något dylikt, och derför just bad han oss skynda hit och uppsöka grefven och säga, att ingen hjelp vidare tör vara att vänta från hans mormor. 
<sec/>
”Gunås?” utbrast Micmac. ”Skall man säga så, när man fått en mycket bättre fånge för den man mistat? Vet, grefve: bakelsemormor skall icke nu kunna vara er till gagn för en kopparskillings värde; men jag kan tjena er till nytta för tio blanka riksdalrar och hundrafem till.” 
<sec/>
Minsann! tänkte grefve Clas, och det upprann genast i hans föreställning, att den fånge, han gjort, kunde blifva honom vida mera användbar, än blott, såsom han först ämnat, till några uppgifters meddelande. 
<sec/>
”Nå, grefve?” utbrast hon och såg honom lika skarpt som oförskämdt i ansigtet. ”Nu har ni väl fattat ert beslut? Ni tar mig i utbyte mot Bakelse-Jeana? Det gör ni! Se så, befall!” 
<sec/>
Hm .. 
<sec/>
Grefve Clas, som aldrig varit i slikt sällskap, kände sig verkligen något förlägen, hvad han skulle börja befalla sin nya adjutant. Emellertid insåg han, att hon i denna stund kunde vara honom till största nytta. 
<sec/>
”Hvad är det grefven säger hm för?” utbrast hon. ”Kanske för att han tycker jag är en förräderska mot Gaspolin? Och han tycker icke om förrädare, grefven, nej. Men den der lilla Kron-Lotten, som står der, hon är ju ock en förräderska? eller förrädare må jag säga, efter hon är karlklädd, liksom jag.” 
<sec/>
Lotta de Croen kände sina kinder öfverdragas af en hög purpur. Hon steg ett steg tillbaka, likasom ville hon dölja sig bakom Didrik. 
<sec/>
”Dessutom,” fortfor faster Micmac, ”är jag grefvens fånge, och är tvungen göra hvad han befaller mig, då han skall bestå mig kost. Han fruktar väl kanske, att jag sedermera skall blifva en förrädare mot honom, liksom nu mot myntmästaren? Men, om det sker, kan grefven alltid hänga mig i träd, tids nog: så vida det icke skall bära utaf med oss till en ort, der inga trän finnas, såsom Upsala Kungsäng; men då kan han ju lägga mig i ett dike; och det är det.” 
<sec/>
Jag antar dig i utbyte, sade grefve Thott; och den första bedrift, du skall uträtta, är att genast skaffa mig min fångne broder ut ifrån Gaspolins. 
<sec/>
”Ah ..” utropade Micmac. 
<sec/>
Nå, hvad är det? Är det redan slut? 
<sec/>
”Nej, det börjar!” utbrast hon. 
<sec/>
Hvad? 
<sec/>
”Jo, det är sagdt. O, min Gaspolin, alltid skall du narra dig sjelf genom för mycken slughet. Hvarföre skickade du mig åstad i detta ärende? Det skulle vara så genomklokt att nyttja mig, och sätta in arma Jeana, som du misstänkte. Godt: det är det. Jag skall skaffa fången ut åt grefven. Men det kostar!” 
<sec/>
Hvad kostar det? 
<sec/>
”Det skall jag säga sedan, och ni skall bliva varse, att jag heter Micmac.” 
<sec/>
Heter du Mic ... 
<sec/>
”Faster Micmac heter jag. Men hvad jag är, det är en annan sak.” 
<sec/>
Det skall icke bekymra mig så länge. Huru befinner sig min bror? 
<sec/>
”Jag har haft hans vård. Han har blifvit illa slagen vid Hättan, och sedan han blef uppnarrad på höskullen: det var ett mästerknep af myntmästaren. Jag sjelf fångade honom med snara, som jag kastade honom om benen, och drog honom omkull; ty jag kan det. Men sedan jag fick hans vård, har jag skött honom väl; och det är det.” 
<sec/>
Har han sans? 
<sec/>
”Han sansar sig snart, om jag ger honom af Goldwasser, som jag har.” 
<sec/>
Och han kan gå? 
<sec/>
”Om man leder honom.” 
<sec/>
Stackars broder Åke! 
<sec/>
”Åke, ja. Nog blir det bra med honom; men hans stora skatt i guld och silfver har Craveln tagit.” 
<sec/>
Vi få tänka på det sedan. Vi skola nog finna utväg derför. Men nu, tag hela din uppfinningsgåfva i anspråk: räddar du icke genast min bror och försätter honom i det fria, så är det slut med din egen frihet för alltid. 
<sec/>
Micmac, utan att svara grefven, såg skarpt på flickan vid Didriks sida, och sade: ”hör, Kron-Lotten, se på mig och svara: känner du mig?” 
<sec/>
Ja, gudnås, sade hon. 
<sec/>
”Du vet ju då från Riksdalershuset, att faster Micmac är en falsk racka?” 
<sec/>
Jo nog är det sant. 
<sec/>
”Men att Micmac också kan låta bli att vara en falsk racka?” 
<sec/>
Det har jag sett fall på! utbrast Lotta med hög känsla. 
<sec/>
”Nu hör grefven det, och det är nog. Gör som jag säger. Hvad folk har herr grefven derborta?” 
<sec/>
En korpral med tio slottsknektar. 
<sec/>
”Göra de hvad herr grefven befaller?” 
<sec/>
De äro ställda under mig, och de göra allt hvad jag vill, utom att de icke anfalla Lugnet eller biträda vid uttagandet med våld af något derifrån. 
<sec/>
”Hahaha, jag förstår! Men utanför gränsen lyda de grefvens befallningar?” 
<sec/>
I allt. 
<sec/>
”Så kom, min nådiga grefve. För mig till dessa slottsknektar; jag vill skicka en af dem i ärende till Gaspolin.” 
<sec/>
Grefve Clas studsade. 
<sec/>
Micmac såg det och sade: ”ja, tro nu, och gör hvad grefven behagar. Men mins hvad Lotten sade om mig nyss.” 
<sec/>
Nåväl: kom, Micmac! Jag skall försöka dig. 
<sec/>
Grefve Thott och hans nya fånge åtföljdes från skogsdungen, der de samtalat, och gingo fram till von Pahlen och hans korpral. Micmac betraktade slottsknektarne, den ene efter den andre. Sedan hon valt en af dem, sade hon åt grefven: ”låt mig få denne!” 
<sec/>
Grefven kommenderade knekten ur ledet, och befallde honom nalkas. 
<sec/>
”Vill herr grefven komma med honom och mig en smula afsides!” sade hon nu. 
<sec/>
Det skedde. Micmac vände sig med dessa ord till slottsknekten: 
<sec/>
”Min vän, gå genast med bud till herr Gaspolin på Lugnet, och helsa, att Micmac uppfyllt hans befallning. Han hade skickat mig till herr ståthållaren, att begära handräckning vid ett arbete, som han förehafver på Lugnet. Säg honom, att handräckningen, tio man högt och en korpral, redan står här; men att ståthållaren gifvit dem ordres att icke öfverskrida gränsen, der Lugnets egor vidtaga. Ni kan sjelf intyga allt detta?” 
<sec/>
Ja, svarade knekten. 
<sec/>
”Så gör det. Och tillsäg, att herr Gaspolin nödvändigt nu måste taga sig tid och komma personligen till ståthållaren, emedan han eljest icke får folket längre fram; och att det bud, han skickat, ej förmår utverka mera än hvad som skett.” 
<sec/>
Det skall jag säga! 
<sec/>
”Men hör: ni får icke yttra ett ord vidare än detta! Ni känner krigsartiklarne, och att en skickad ordonnans vid svårt straff icke får lägga till eller taga ifrån ett enda ord i det han skall framföra.” 
<sec/>
Det känner jag! 
<sec/>
”Så gack, min vän, och tänk på fem och tjugu. Kom ej tillbaka utan herr Gaspolin!” 
<sec/>
Slottsknekten gick. Micmac hade med sitt vanda öga valt honom, och, om han också ingenting begrep af saken, så kunde han likväl uträtta det gifna ärendet punktligt. 
<sec/>
”Låtom oss hålla oss häruppe i samma skogsdunge, der grefven träffat och tillfångatagit mig. Håll er tillsammans med Didrik och Lotta, men visa er icke förrän jag tillkännagifver.” 
<sec/>
De hade nu kommit på en plats under ett antal lummiga björkar, der de väl sjelfve kunde bakom grenarne kasta ögat på von Pahlens trupp, men ej ses af den tillbaka; åtminstone ej fullkomligt. 
<sec/>
Efter en stund syntes från Lugnet tvenne personer nalkas. Det var verkligen herr Gaspolin, som med hastiga steg gick i slottsknektens sällskap. 
<sec/>
När de hunnit upp emot backen, gick Micmac Gaspolin till mötes. Grefven, Didrik och Lotta höllo sig i grannskapet, men så, att ingen af dem skönjdes af den annalkande. 
<sec/>
”Herr Gaspolin!” sade Micmac, ”jag har uträttat ärendet hos ståthållaren. Det begärda manskapet står här framme!” – ”Gå tillbaka till ditt led,” befallde hon med detsamma slottsknekten. 
<sec/>
Sedan han aflägsnat sig, bad Micmac herr Gaspolin vara god och stiga upp på en plats i grannskapet af vägen, hvarifrån han kunde upptäcka manskapet och erfara riktigheten; men der hon tillika kunde säga honom några ord i förtroende, innan han sjelf trädde fram till korpralen. 
<sec/>
”Hvarom är det?” frågade Gaspolin, medan han nyfiken och brydd följde Micmac. 
<sec/>
Jo, saken är denna, svarade hon och stannade, när hon kommit på den plats hon ville; saken är kortligen, att manskapet stiger ej ett steg längre, än der det nu står. Var så god och skåda sjelf dit ner! 
<sec/>
Gaspolin kastade sina blickar nedåt slätten, och varseblef med stort nöje sitt reqvirerade manskap. 
<sec/>
”Du har varit förträfflig, Micmac! som fått dem så långt. Det öfriga skall nog gå.” 
<sec/>
Herr Gasp vet sjelf orsaken, hvarföre slottsknektarne stanna på denna linje. Herr ståthållaren har af vänskap för Lugnet utfärdat den allmänna befallningen till sitt folk, att aldrig såsom trupp skrida in på dess område, utan en alldeles särskild befallning af ståthållaren sjelf. 
<sec/>
”Det vet jag; och det är jag också tacksam för, det vet ståthållaren. Men just den särskilda befallningen till folket, att gå ända hem till mig, ville jag ståthållaren skulle meddela i dag.” 
<sec/>
Jag har bedt ståthållaren derom, svarade Micmac; men han har sagt sig icke vilja göra det, utan att af herr Gaspolin först få veta hvilken särskild anledning härtill är i dag, emedan det eljest skulle blifva ett exempel, som gjorde, att han vid andra tillfällen kunde hafva svårt att hindra vakts nedgående till Lugnet i fråga om anfall, som någon kunde åsyfta. 
<sec/>
”Rätt nog! jag kan ej annat än berömma ståthållaren för denna tanke.” 
<sec/>
Men huru skall herr Gaspolin nu kunna få ett skäl åt ståthållaren, hvaraf den särskilda anledningen kan hemtas, att befalla folket ända ned till Lugnet? 
<sec/>
”En särskild anledning, ja ..” 
<sec/>
Ja, det är nödigt. 
<sec/>
”Låt mig tänka efter ..” 
<sec/>
Men tänk fort; ty eljest går folket tillbaka upp till slottet. 
<sec/>
”Går manskapet tillbaka?” 
<sec/>
Ja visst! Hvarföre skall det stå qvar der det nu står? det vore orimligt. Kan det ej få befallning att gå ända fram, så marcherar det genast hem. 
<sec/>
”Nej, för Guds skull, Micmac! jag behöfver detta manskap oumgängligt. Det får icke marchera hem!” 
<sec/>
Så gif mig då den der enkoma anledningen .. så skyndar jag genast dermed till ståthållaren .. så vida herr Gaspolin ej vill gå sjelf. 
<sec/>
”Gå, du, min Micmac! du uträttar allt så klokt.” 
<sec/>
Men anledningen? 
<sec/>
”Låt mig bara se ..” 
<sec/>
Se fort, herre! 
<sec/>
”Det är obegripligt, att jag ej kan uppfinna något? Det kommer deraf, att mitt hufvud är så fullt af bekymmer der nere.” 
<sec/>
Så skall jag föreslå något. 
<sec/>
”Gud, om du det kunde, Micmac! Skynda dig!” 
<sec/>
Om herr Gaspolin nu skulle vara illa ansatt, så är det ett skäl. 
<sec/>
”Illa ansatt? Det är jag visst, Micmac!” 
<sec/>
Det vet jag icke. Det är blott en fruktan för någonting möjligen annalkande, herr Gaspolin hyser. Det skall vara ett starkt skäl, som griper genast. 
<sec/>
”Något, som fordrar ögonblicklig hjelp af ståthållaren ..” 
<sec/>
Så skall det vara. 
<sec/>
”Jaja, jag förstår det.” 
<sec/>
Om herr Gaspolin vore på väg att mördas .. 
<sec/>
”Ja, om jag vore det ..” 
<sec/>
Eller hängas .. 
<sec/>
”Ack ja ..” 
<sec/>
Hör! hvad jag hittar på: om här vore en fiende, som lyckats uppsnappa herr Gaspolin under en promenad, och tagit honom, såsom herr Gasp sjelf brukar .. 
<sec/>
”Ja, en sådan fiende kan komma; men nu just skulle det vara, för att verka på ståthållaren.” 
<sec/>
Hör ett ord i förtroende! men tala icke om det sedan. Deruppe står ett träd; tillåt mig i smyg få fastbinda herr Gaspolin vid detta träd. Derpå springer jag ned till manskapet, och säger att hastigt öfvervåld skett .. 
<sec/>
”Men du kan icke hafva någon att nämna, som gjort det.” 
<sec/>
Låt det blifva min sak! Låter icke manskapet då beveka sig att genast öfverskrida områdets gräns, för att komma herr Gaspolin till undsättning, hvilket väl kan hända med så tjenstnoggrant folk; så tar jag en eller par knektar med mig till ståthållaren; de bevittna herr Gaspolins ställning, och ståthållaren gifver mig genast de ordres, som vi vilja hafva. 
<sec/>
”Slugt, inmarigt, inpiskadt! Jag gillar detta. Det är som om jag skulle hafva uttänkt det sjelf, Micmac!” 
<sec/>
Jag tillstår, att det går så långt i slughet, att .. 
<sec/>
”Det är i min smak! Du har lärt dig sådant af .. nå, det vill jag icke säga, men hos mig.” 
<sec/>
Låt oss genast sätta det i verket. 
<sec/>
Gaspolin följde faster Micmac till det träd, hon utsåg. Hon hade visst beräknat, att sjelva det öfverkloka sliperi, som låg i denna plan, skulle anslå ”herr Gasp”; men det var tillika meningen, att, om han icke sjelfmant ginge in derpå, skulle grefven med betjenten och Lotta i ögonblicket framträda, taga herr Gaspolin med våld och binda honom. 
<sec/>
Detta våld behöfdes icke nu. Med de förtroligaste åtbörder och vänligaste blickar på sin Micmac, ställde han sig med ryggen mot det träd, hon bestämt; och hon började i sina fickor leta efter ett rep, att binda honom med. Till sin djupa ledsnad fann hon intet. Jag har då på den satans höskullen användt alla mina snaror! utbrast hon. 
<sec/>
”Ts! skrik icke så högt,” sade Gaspolin, ”jag går aldrig utan sådant.” Han upptog ur sin rockficka ett långt, fint rep, ämnadt till en lasso af bästa slag. Micmac tog det, fastknöt hans armar och händer vid trädstammen; snodde lika omsorgsfullt fast hans fötter, nära roten deraf; och satte slutligen för större verkan – såsom hon sade – ett rep om hans hals, hvilket hon sedan fastknöt om stammen, dock så lindrigt, att han icke kunde qväfvas. 
<sec/>
”Låt det nu gå fort, ty jag har icke tid att stå här länge,” sade Gaspolin. ”Det kan vara nog om en af slottsknektarne får se min ställning, för att bevittna den hos ståthållaren; jag tycker ej om, att månge skåda mig så här.” 
<sec/>
Det skall ske, svarade Micmac torrt. Farväl nu och ajöss, herr Gaspolin! sade hon med en mörk, nästan varm blick på honom, som hon haft till husbonde i mer än ett år. Gaspolin märkte icke, eller förstod icke uttrycket i detta underliga ögonkast. Han intog med mycken belåtenhet sin plats; men sade för sig sjelf, att han icke önskade den långvarigare än tjugu minuter. 
<sec/>
”Högst en halftimme får du dröja!” ropade han efter den bortgående Micmac. 
<sec/>
Hon vände sig om och nickade: tror herrn det går så hastigt att komma ända fram till Drottningholm och hit igen? Blif icke otålig, om det sinkar något! 
<sec/>
”Något, men bara ej mycket!” nickade han till svar, och började med detsamma svänga på sitt hufvud till höger och venster, för att få undan en svärm näsvisa flugor, hvilka han icke egde fria händer att schasa bort, och som blefvo högst ifriga, då de till sin förtjusning upptäckte denna ovanliga åtel i lunden. 
<sec/>
Efter att i Gaspolins åsyn hafva gått nedåt vägen framåt manskapet till, trädde Micmac sedan på en för honom omärkbar omväg tillbaka in i lunden, och bort till grefve Thott. ”Första slaget är vunnet!” sade hon; ”nu skola vi skynda ned till Lugnet, att göra det öfriga.” 
<sec/>
De smögo tillsammans på en stig, som låg bakom Gaspolins rygg och dessutom på temligt afstånd ifrån honom. Han märkte dem således icke. 
<sec/>
”Micmac!” sade Clas Thott, ”om detta äfventyr slutas så bra, som det börjat, skall du förnimma, att du gjort ett lika fördelaktigt utbyte af husbonde, som jag af adjutant. Men den stackars Jeana måste vi i alla fall icke lemna qvar i detta näste.” 
<sec/>
Vi skola så. Men .. grefven vet icke allt hvad han borde veta om Bakelse-mormor. Det kommer väl fram en gång; mig har hon aldrig gjort annat ondt, än helsat mig med dumma ord, och jag vill gerna hjelpa henne. 
<sec/>
De stodo nu vid Lugnets hufvudbyggning. ”Stanna här! jag skall leda ut grefvens bror. Låtsa om ingenting. Arbetarne äro nog öfverallt så upptagne i smältan och nere i stämpeln, att de icke hafva tid för något annat. Också kunna de ingenting just misstänka, då det är jag som utför saken. Men emellertid, gå litet åt sidan!” 
<sec/>
Grefve Clas vände sig åt den sidan af byggningen, der han såg Bastian, med den öfriga vakten, gå och slå sorgsna lofvar kring en täppa i närheten. 
<chapter/>

<chaptername>FYRATIOANDRA KAPITLET.</chaptername>

<chaptername>ÅTERSEENDET.</chaptername>

<sec/>
Huru skulle vi kunna föra med oss ett flytande guld och ett forsande silfver? 
<sec/>
Efter en liten stund visade sig faster Micmac i dörren, och hon ledde vid handen en lång man, temligen rak och fast i gången, men med ögon, som uttryckte på en gång matthet och vildhet. 
<sec/>
”Var nu icke vred, och yttra ej det minsta ord vid hvad ni får se!” sade hon halfhögt och förmanande åt sin följeslagare. 
<sec/>
När grefve Clas fick ögat på sin älskade broder, hade han största svårighet att ej öfverljudt utbrista: ”Åke Fabian!” Men han satte pekfingret för sin mun, på en gång till tecken åt den andre, och till hinder för sin egen stämma. 
<sec/>
I sjelfva verket voro både herr Craveland van Enkhuysen och alla hans arbetare derinne i rummen så ifrigt upptagne af sina heta göromål, och för öfrigt så utan särskilda bevekelsegrunder för grefve Thotts qvarhållande, att, då Gaspolin sjelf nu var borta, ingen kunde hafva lagt hinder i vägen för fångens aflägsnande, äfven om någon märkt hvad som skedde. Slutligen kände sig också grefve Clas nu så manstark, att han ganska väl kunde möta flere händelsevis påkommande fiender, så fort icke Gaspolin var till hands, att uppkalla hela sin besättning till kamp. Denna tanke hade äfven gjort honom lugn i afseende på sin nya tjenarinna. ”Till och med om Micmac i sista stund skulle vilja förråda mig, så har jag nu makt att stiga in och helt hastigt med våld rycka min bror ur detta näste,” hade han sagt till sig sjelf; och straxt derpå tillagt: ”Micmac har verkligen intet skäl att stanna på halfva vägen med det hon börjat. Hon måste vänta sig en högre belöning af mig och en gladare framtid!” 
<sec/>
Micmac höll också ganska riktigt profvet, såsom man sett. 
<sec/>
”Låtom oss oförtöfvadt begifva oss härifrån!” rådde hon likväl. ”Ty skulle Gaspolin deruppe vid trädet råka blifva för ledsen åt flugorna, och börja skria vidt och bredt, så torde folk komma från Lugnet, allt upptäckas och en svår kamp uppstå. Hvar har grefven sin båt?” 
<sec/>
Den ligger i viken, svarade Clas Thott. Men von Pahlen är deruppe på andra sidan om Gaspolin i lunden. Han måste tillsägas. 
<sec/>
”Oh .. jag tycker ej om dessa hinder!” utbrast Micmac. 
<sec/>
Den arma åldriga vill jag icke heller lemna efter mig, fortfor han. 
<sec/>
”Bakelse-Jeana? bah.” 
<sec/>
Och hela den tagna skatten .. 
<sec/>
”Icke ett ord om den nu! Andra medel måste påfinnas till återtagande af den. Huru skulle vi kunna föra med oss ett flytande guld och ett forsande silfver?” 
<sec/>
Men skatten kan förskingras! 
<sec/>
”Ha!” utbrast plötsligt grefve Åke, som nu genom den friska luften återhemtat sina lifsandar, och kommit till full besinning af sin ställning. ”Ha!” upprepade han, ”jag söker konungen! Hvar är hans majestät? Jag vill begära audiens, för att andraga den mest oerhörda händelse, den nedrigaste våldsgerning. Genast, min bror Clas! måste du ledsaga mig till hans majestät. Jag skall visa mig, så föga återställd jag än är i min blekhet: mina kinder skola tala. Jag måste åter komma i besittning af den skändligt bortröfvade skatten, och jag visar mig alldeles icke för fru Bonauschiölds ögon, förrän jag har hennes egendom att lägga för hennes fötter. Gud, hvad skall hon tänka om mig? Hvad har hon kanske redan tänkt?” 
<sec/>
Man hade under detta samtal aflägsnat sig från Lugnet, och stod nära stranden. 
<sec/>
Min bror! svarade grefve Clas, jag billigar dina skäl, att icke vilja infinna dig i Stockholm och visa dig för fru Bonauschiöld, innan vi lyckats återeröfra det förlorade. Dock måste du ställa den olyckliga tillfreds genom någon underrättelse under tiden .. 
<sec/>
I detta ögonblick framsteg Lotta de Croën, neg ödmjukt för grefve Åke Thott, och frågade, om det vore henne lofgifvet att yttra ett ord? 
<sec/>
Den bistre majoren såg ned på den okända, och spårade i henne en ny fiende. 
<sec/>
”Hvad är det?” frågade han ytterst kärft. 
<sec/>
Kron-Lotta lät icke afskräcka sig. ”Den gamla qvinnan, som nu sitter qvar deruppe, efterlemnad på Lugnet,” sade hon, ”gaf mig i morse, då jag for ifrån Stockholm, det uppdrag, att, när jag kunde få tala med herr grefven, anföra helsning från en dame, som grefven mycket värderar.” 
<sec/>
Hvilken helsning? 
<sec/>
”Jo, att det fruntimret rest .. rest”.. Lotta mindes icke huru hon skulle fortsätta. 
<sec/>
Hvad talar du om för en gammal qvinna? 
<sec/>
”Bakelsemormor, såsom vi kalla henne; men nådig herr grefven skulle säga annorlunda.” 
<sec/>
Grefve Clas blef genom dessa ord uppmärksam och nyfiken. Han vände sig till sin bror med en kort upplysning om den gamla; men han kunde icke förklara hvilken helsning, som menades. 
<sec/>
Åke Thott inföll: ”hon måste tala om fru Bonauschiöld, som jag under eldsvådan i natt ledsagade till dina rum, min bror, för att gifva henne ett hem för tillfället. Det var också derifrån hela mitt äfventyr här upprunnit; och din betjent Didrik, som jag ser här, skall kunna berätta dig förloppet bättre, än mina egna krafter nu tillåta.” 
<sec/>
Min Gud! utbrast Clas Thott, då fattar jag huru Didrik blifvit invecklad i allt detta. Fortfar fru Bonauschiöld att vara i mina rum? 
<sec/>
”Hvad vet jag, min bror? Jag lemnade henne der sist. Skall jag tro den helsning, jag nu får af denna för mig alldeles fremmande person, så måste fru Bonauschiöld hafva rest. Hvart? med hvem? huru? det känner jag icke.” 
<sec/>
Ännu en gång framsteg Lotta, som gerna ville göra grefven glad, neg ånyo, och yttrade: det fruntimmer, som grefven så högt värderar, har rest från Stockholm, och mådde mycket, mycket väl! 
<sec/>
Åke Thott såg på henne med de mest förvånade blickar. ”Något måste väl detta vara, ehuru jag ej kan förklara det,” sade han. ”Det fägnar mig att höra, huru det än hänger tillsammans. Fru Bonauschiöld måste under min frånvaro hafva träffat någon af sina andra vänner, och gjort en resa med den. Så mycket lättare kan jag då, utan att på förhand begifva mig till Stockholm och till henne, för hvilket jag sannerligen blyges, fara till Carlberg. Hans majestät är väl, som vanligt, på Carlberg, bror Clas?” 
<sec/>
Nej. Hans majestät är, såsom jag händelsevis fått höra, i dag på jagt. 
<sec/>
”Hvilken olycka! Långt bort?” 
<sec/>
Icke längre än till Stäke. 
<sec/>
”Hörpå, Clas! vi resa härifrån till Stäke. Kunna vi skaffa oss en farkost, så är seglatsen dit öfver fjärdarne härifrån icke lång.” 
<sec/>
Verkligen? jag går med så mycket större nöje in på det, svarade grefve Clas, som jag sjelf i dag ganska gerna skulle vilja komma till Stäke, för att genskjuta eller om möjligt uppnå Marie Susanne, hvilken i morse afrest till Ekolsund, och således färdas förbi Stäke. 
<sec/>
”Det ena sammanfaller ju då icke illa med det andra? Det är väl icke så fullkomligt väl, att begära audiens under en pågående jagt; men hans majestät, hoppas jag, skall ursäkta nödfallet,” slöt gref Åke. 
<sec/>
Detta förslag antogs följaktligen, och man började öfverlägga om bästa sättet att verkställa det. Till en början skickades Bastian, att i största hast bedja von Pahlen återkomma, jemte tillsägelse åt korpralen, att med sin trupp marchera tillbaka till slottet och tacka ståthållaren för hans anordning, som icke kunde lända till något. 
<sec/>
Grefve Clas Thott androg hos sina medföljande Björköboer, att få hyra deras segelbåt för hela den återstående dagen, och på en resa upp till Stäke, hvilket han förmodade att de kände till läget. De voro icke obenägne för saken, och betingade sig en lämplig ersättning. 
<sec/>
Alltså lemnade man Loföstranden på samma båt, hvarmed man ditkommit. Vägen togs ånyo till Kungshatt. Man gick som hastigast upp till Hättan, att hemta sina öfverrockar, hvilka förut, då man hade så brådtom att eftersätta Gaspolin, måst qvarlemnas hos hummelgubben. Von 
<sec/>
Pahlen, som bar ett slags utländsk uniformsrock, hade från början icke aftagit denna, hvilken ej kunnat anstå den ifrågavarande mannekinen. Han hade således ingenting att återtaga. 
<sec/>
Derifrån begaf man sig till Herrhamn, hvarest segelbåten låg. 
<sec/>
Här upplöstes sällskapet, och det skedde nu en skillnad. Bastian hade sin egen robåt, hvarpå han borde återvända till Stockholm. De begge grefvarne deremot gingo om bord på Björkö-farkosten, för att segla norrut. Faster Micmac gick med lätthet in på att medfölja Bastian till Stockholm, hvarest hon egde utsigt att kunna uppehålla sig till grefvens återkomst, utan att ånyo inveckla sig i Riksdalershusets förhållanden. Det är också en sanning, att Bastian i hemlighet bad henne ansluta sig till honom, emedan denne förträffliga yngling ännu en gång, innan han rodde hem, ville göra ett försök att rycka sin älskade mormor ur det fängelse, der hon så oförmodadt inkommit; och han, för att häruti kunna bättre lyckas, önskade den bepröfvade och fyndiga faster Micmacs biträde. Huru detta sedermera aflopp, visar sig framdeles. 
<sec/>
Men Lotta bönföll, såsom den yttersta nåd, att om möjligt få åtfölja herr grefve Clas sjelf dit han for. 
<sec/>
”Kommer jag nu till Stockholm, utan värn och utan annat hem, än Riksdalershuset,” sade hon, ”så gripa de mig: jag är förlorad, och det fins för mig ingen hjelp!” 
<sec/>
Du skall utan tvifvel få åtfölja mig på den lilla resa, vi nu företaga, svarade grefven. Det vore en grymhet, att, efter allt hvad du gjort för oss, lemna dig så, stackars barn. När jag återkommer till Stockholm, skall jag nog finna en utväg för dig; eller, hvad som kanske vore ännu förträffligare, utse ditt hem på landet långt bort vid Ekolsund, i närheten af Didriks mor och syster ... ja, vi skola tänka härpå. Hvad menar du, Didrik? 
<sec/>
”Jag har redan tänkt derpå; men herr grefven är alltid den, som först nämner allting! svarade Didrik, återkommen till sitt vanliga lynne: nog mycket närgående, men hjertligt och välmenande. 
<sec/>
Hvad menar Lotta sjelf? 
<sec/>
”Oh, min herre”.. svarade hon, och kunde intet vidare yttra. Tårar flöto från hennes glänsande ögon: hon var nära att falla till jorden, och kyssa grefvens fötter. ”Skaffa mig förlåtelse och upprättelse!” utbrast hon. 
<sec/>
Didrik uppreste henne. Knäfalla duger ej för en betjent! hviskade han till henne förtroligt. Har icke du nu återfått din vackra lifrock, Lotta, likasom jag min livréjacka? Du är alltså grefvens betjent, likaså bra som jag: kom ihåg det. 
<sec/>
Grefve Åke kastade sina ögon på dem begge, och han smålog. ”Det underliga,” sade han till sin bror, ”ligger deruti, att du nu har två betjenter och jag ingen. Om jag icke hyste en afsmak för förklädda personer, så skulle jag tänka allt godt om den obekanta här, som bjudit till att göra mig glad i dag med en den bästa helsning.” 
<sec/>
När vi kommit i gång med vår seglats, svarade grefve Clas, skall jag förklara dig denna flickas händelse och orsaken, hvarföre hon visar sig förklädd. 
<sec/>
”Kanske skall också då den stund komma, att herr grefven sjelf känner igen, mig?” sade Lotta halfhögt, och vände sig till major Åke Thott. 
<sec/>
Hvad? inföll denne och började betrakta den fremmande med större uppmärksamhet. Hastigt utbrast han, under djup förvåning: 
<sec/>
”Min Gud! är det ej dig jag är den största tacksamhet skyldig? Flicka, är det icke du, som i natt på det förfärliga stället i Stockholm förskaffade mig den båt, hvarmed jag eftersatte flyktingarne?” 
<sec/>
Lotta svarade ett sakta ja. 
<sec/>
”Förträffliga, raska barn! Kan du ursäkta mig? Men min sans och mitt minne hafva icke alldeles återkommit ännu, efter hvad jag utstått!” 
<sec/>
Dessutom, herr grefve, var det mörkt i natt, tillade hon. Och ni hade ganska brådtom att komma ned i båten. 
<sec/>
”Det är förskräckligt, hvad en olika klädedrägt kan göra menniskor oigenkänliga, min bror!” fortfor Åke. ”Men jag förbehåller mig, att få bereda en framtid åt denna fattiga flicka, för det goda hon gjort. Jag inser i hvad sällskap hon varit invecklad; jag gillar, att hon kommer dit bort, som du säger. Men jag utfäster en summa åt henne.” 
<sec/>
Under dessa och flera andra samtal, gick segelfarten från Herrhamn på Kungshatt. Man styrde först kosan något tillbaka, för att komma om Kersön och sedan förbi Nockeby begifva sig till de nordligare fjärdarne. 
<sec/>
Man hade redan hunnit ett stycke mot eftermiddagen. Vädret var det skönaste, vattnet det vackraste. Man lemnade hela Lofön och förlorade snart Lammarudden ur sigte. Man seglade uppåt Löfstafjärden, kom förbi Riddersvik och närmade sig till Görväln. 
<sec/>
Det är på stranden emellan Görväln och Stäkes färja som Kallhäll och Bonäs äro belägna: dessa begge ställen, hvarest fru Bonauschiöld och mademoiselle Cederlöf med sina resesällskap samma dag, efter sina utfärder från Stockholm, kommit att taga in, på grund af de händelsers föranledande, som läsaren känner af det föregående. 
<sec/>
Segelleden går här temligen nära förbi både Kallhäll och Bonäs. Man kunde från fönstren i dessa begge ställens byggnader utan svårighet ej blott upptäcka de båtar, som seglade förbi, utan äfven menniskorna, som foro i dem, så vida de komme att vända ansigtena åt öster. Så mycket lättare varseblef man allt, om man, föranledd af det sköna eftermiddagsvädret, icke höll sig inne i sina rum, utan inandades den herrliga sjöluften från sin farstubro eller något på gården befintligt gungbräde, hvarifrån man besatt utsigt och gjorde sina betraktelser. 
<sec/>
Kallhäll ligger sydligast: således närmast Görväln. Den flinka segelbåten, hvars öden vi förut omtalat, och som kom sunnanifrån, strök nära förbi landet. Den var för tillfället den enda seglaren på hela detta vattudrag. Så mycket mera måste fruntimmerna på Kallhäll, som tills vidare ingen annan sysselsättning hade, än att se på resande, fästa sina ögon på den snabba vattuklyfvaren. 
<sec/>
”Förunderligt!” sade fru Bonauschiöld till fröken Ankarclou. 
<sec/>
Ja, svarade denna; jag är öfvertygad, att samma tanke just nu delar dig och mig. 
<sec/>
”Jag har verkligen aldrig sett en så stor likhet!” 
<sec/>
Om man icke insåg hela omöjligheten, att major Thott i detta ögonblick kunde befinna sig till sjös och i detta grannskap, så skulle jag bestämdt hafva sagt, att han for om oss i båten derute. 
<sec/>
”Goda Emerence! vår fantasi följer oss hvart vi gå. Men ack .. när visar sig verkligheten för oss? Hur rik är ej den förra: men hvad i verlden är kargare, fattigare, njuggare, än det verkliga lifvet?” 
<sec/>
Louise! svarade fröken Ankarclou, låtom oss hoppas på en mild ledare af våra öden! 
<sec/>
Fru Bonauschiöld suckade. Hennes ögon skådade hopplöst i marken. Båten hade seglat förbi. 
<sec/>
De herrar, som foro i denna båt, det vill säga begge grefvarne Thott och von Pahlen, utgjorde tillsammans en liten grupp för sig i eftersta stäfven. De läto sig mest försjunka i de angenämaste samtal om detta års politik. De kastade icke sina ögon uppåt stränderna, så ofta som de borde. Först när de kommit ett godt stycke förbi Kallhäll, utbrast von Pahlen: ”det är dock märkvärdigt! se hvilket behagligt ställe vi dublerat? Om mina ögon ej bedraga mig, så hafva vi seglat förbi tvenne damer der, utan att hafva helsat på dem?” 
<sec/>
Clas Thott såg tillbaka. Ja, jag tror det verkligen, sade han liknöjdt; nästa gång, om sådant händer, skola vi icke göra oss skyldiga till den oartigheten att ej åtminstone svänga på hattarne, såsom goda sjömän anstår. 
<sec/>
Afståndet var redan för stort, att kunna igenkänna de begge förbifarna personerna. 
<sec/>
Man seglade ånyo några tusen alnar. ”Se, här möter oss åter en gård på stranden! Nu måste vi vara uppmärksammare, i händelse någon visar sig.” 
<sec/>
Åh, sådant händer ej två gånger å rad, utbrast Åke Thott. 
<sec/>
”Jo, se der! se der!” ropade von Pahlen. 
<sec/>
Det ställe, hvarpå han pekade, var Bonäs: der sutto riktigt tvenne damer och kikade utåt böljorna, för att fördrifva sin dag i mildt behag. 
<sec/>
”Hvad?” inföll Clas Thott och steg upp, för att se bättre. 
<sec/>
”Nej .. men .. hvad .. hvad ..” 
<sec/>
Hvad är det, min bror? sade Åke Thott. Jag tror segelbåten kantrar, om du får råda? 
<sec/>
”Se dit sjelf, Åke Fabian! upptäcker du ingen ting?” 
<sec/>
Jag märker tvenne damer, det är visst: en är äldre och en yngre, sade han utan alltför stor rörelse. 
<sec/>
”Styrman!” ropade Clas Thott, ”sätt närmare landet. Är detta en inbillning blott, så är den dock för mycket intagande, att ej böra fasthållas i flygten. Kan i världen någon finnas så lik Marie Susanne, som det fruntimmer, jag ser deruppe i den lilla byggningens fönster?” 
<sec/>
Det är verkligen förvånande! utbrast von Pahlen. 
<sec/>
I detta ögonblick reste sig det omtalade fruntimret sjelf upp i fönstret. Hon syntes betrakta de resande på sjön med lika eldiga och förundrade blickar, som de henne. 
<sec/>
”Styrman, sätt ända i land!” befallde gref Clas. ”Är detta ett naturskämt, så går det för långt och bör bestraffas. Är det åter annat än skämt, så .. jag begriper icke .. sätt i land! sätt i land här!” 
<sec/>
Det omtalade fruntimret, i sällskap med ännu ett, hade emellertid skyndat ifrån byggningen, i hvars fönster de suttit, ned till den täcka Mälarstranden. Hon stannade icke, förrän hon befann sig tätt invid segelbåtens reling. 
<sec/>
Marie Susanne öppnade sina armar. Clas Thott sprang upp på land, intagen af den varmaste förtjusning. Hans vänner följde honom. 
<chapter/>

<chaptername>FYRATIOTREDJE KAPITLET.</chaptername>

<chaptername>SAMMANTRÄFFANDET.</chaptername>

<sec/>
Skall jag då slutligen nödgas tro, att dessa trän icke äro gröna? 
<sec/>
Under det att allt detta, som vi berättat, samtidigt tilldrog sig, å ena sidan på de sköna ställena vid Sollentuna skog, å den andra vid Kungshatt, Lofön och slutligen på sjön; hade man redan tillryggalagt en del af eftermiddagen på denna dag, och klockan nalkades fyra. 
<sec/>
Det var således den utsatta timme, hvarpå grefve Robert Augustin borde infinna sig hos fru Björnram i det mörka, rundlagda huset vid Bennikebrinken i Stockholm, för att der af henne återbekomma sitt porträtt, så ordnadt och tillagadt af hennes i hemliga konster förfarna hand, att det skulle förmå verka till det ändamål han åsyftade. 
<sec/>
Han hade, såsom vi redan nämt, tillbringat förmiddagen i hvila, för att hemta krafter efter den oroliga natten. Han hade öfverlemnat sig häråt med så mycket större lugn, som han ansåg alla sina öfriga mått och steg med von Pahlens, Clas Thotts och mademoiselle Cederlöfs qvarhållande i Stockholm fullkomligt lyckade. Hans beslut var, att ofördröjligen samma dag, så fort han varit hos fru Björnram, begifva sig på resan ut till Ekolsund, på det att ingen af hans medtäflare måtte förekomma honom. 
<sec/>
När han således, redan en stund före klockan fyra, beredde sig att aflägga besöket hos fru Björnram, gjorde han det med ganska gladt sinne, och han sade till sig sjelf: ”jag har en förkänsla, som säger mig, att allting skall aflöpa förträffligt hos riksgrefvinnan, blott jag hinner dit lyckligt och i rättan tid.” 
<sec/>
Han infann sig på utsatt klockslag i fru Björnrams våning. Han behöfde icke en gång ringa eller genom något tecken gifva sig tillkänna, innan han slapp in. Dörren stod olåst, och han inträdde utan allt slags hinder. 
<sec/>
Fru Björnram sjelf kom emot honom utan att helsa, och tillsade honom att också å sin sida icke helsa på henne. Robert Augustin förstod icke hennes mening härmed; men lät sig af henne föras blindt, såsom oumgängligt var, om han skulle hoppas vinna hennes medverkan i hvad han önskade. 
<sec/>
Hon tog honom genast vid handen, och förde honom från dörren omedelbart fram till en stor spegel, räckande från golf till tak, och hvilken utgjorde den förnämsta prydnaden i hennes inre rum. 
<sec/>
När hon ledsagat honom fram till denna, sade hon: ”buga nu och helsa på er vän och nya bekantskap!” 
<sec/>
Grefve Robert viste icke hvad han skulle tänka; men såsom han förmodade, att allt här måste tillgå efter trollformler, fullgjorde han befallningen, och bugade sig ganska vördsamt framför spegeln. Hans egen bild i glaset bugade sig med detsamma lika högtidligt och djupt för honom tillbaka. 
<sec/>
”Se så, bästa grefve!” inföll fru Björnram, ”nu har ni lärt känna er vän. Kom, skola vi sätta oss på ett ögonblick, och ni skall bekomma ert preparerade porträtt.” 
<sec/>
Min vän? upprepade Robert, ej utan en viss häpnad; jag såg ingen annan än mig sjelf der? 
<sec/>
”Utan tvifvel,” svarade fru Björnram. ”Det var, det är, och det blir er vän.” 
<sec/>
Men min nådiga fru Björnram talade om en ny bekantskap? 
<sec/>
”Utan tvifvel. Ni har icke rätt känt er förr, min grefve. Nu har ni gjort full bekantskap med er sjelf.” 
<sec/>
En hastig, en nästan ofrivillig och besynnerlig rysning öfvergick grefve Robert Augustin Thott. 
<sec/>
”Och denna bekantskap är ny!” tillade fru Björnram. ”Ni har icke känt er förr så väl som nu. Dock skall det blifva ännu mera.” 
<sec/>
Robert teg. Han vågade knappt upplyfta sina ögon. 
<sec/>
”Sker resan snart till Ekolsund?” inföll fru Björnram med en något ombytt och mindre högtidlig röst. 
<sec/>
Min afsigt är att fara redan i dag, svarade han, så fort jag erhållit .. 
<sec/>
”Afbildningen är färdig, allt är i ordning!” vidtog fru Björnram. 
<sec/>
”Men blir det icke sent att resa i dag?” 
<sec/>
Jag kan vara ur staden, hoppas jag, klockan fem. Jag hinner väl ej fram till Ekolsund i afton; men jag tager någonstädes på vägen min natt, och kan inträffa hos riksgrefvinnan i morgon förmiddag. 
<sec/>
”Beslutet står således fast, att våga allt på denna sak?” 
<sec/>
Robert såg på henne, förundrad öfver denna fråga. 
<sec/>
”Jag afråder er också icke, tro ej det!” utbrast hon; ”jag ville endast lära känna er sista tanke. Här har ni det ni önskar,” slöt hon. 
<sec/>
Hon steg upp, gick till ett skåp, och framhade derutur någonting, som i hastigt påseende kunde liknas vid ett spegelfodral. Locket var icke allenast tillykt, utan äfven låst och försegladt. 
<sec/>
Fru Björnram tog och bar detta på sina armar med en högtidlighet, som på Robert Augustin måste göra den största verkan. 
<sec/>
”Häruti befinner sig nu ert preparerade porträtt,” sade hon. ”Men ni får icke öppna allt detta, förrän ni kommit till riksgrefvinnan. De ämnen, hvari afbildningen blifvit indränkt, behöfva ligga i fullkomlig stillhet, för att väl blanda sig, verka på målningen, och derifrån sedan utöfva den åsyftade inflytelsen på Hedvig Taube.” 
<sec/>
Jag inser, att så måste vara! svarade han med en djup rörelse. 
<sec/>
”Ni får äfven akta er, att icke vända det upp och ned,” fortfor hon. ”Locket skall under hela resan vara ofvantill.” 
<sec/>
Sådan är under alla omständigheter i verlden ett locks rätta och sanna ställning! genmälde han. 
<sec/>
Emellertid, fortfor han med ännu högtidligare allvar, tackar jag för den påminnelse om vigten häraf särskildt vid detta tillfälle, som min nådiga fru Björnram gifver mig. Jag skall noga iakttaga allt. 
<sec/>
”Huru aflopp det för i dag morse beramade brödramötet på Järfva?” inföll hon nu helt oförmodadt. ”Infann ni er der, grefve Robert?” 
<sec/>
Jag, min fru? Visst icke. Vet ni ej hvad som har inträffat? Sammankomsten på Järfva, som egentligen skulle ske emellan mina andra bröder, ehuru äfven jag på er inrådan ämnade infinna mig, mötte ett oförutsedt hinder: ni känner icke det? 
<sec/>
Fru Björnram yttrade ingenting. Men hon blickade forskande på sin medtalare. Det märkvärdigaste var, att, ehuru hon visserligen såg honom i ansigtet, utgjorde likväl pannan det förnämsta målet för hennes blickar. Det tycktes som om hon föresatt sig att räkna skrynklorna, hvilka bildade sig, uppkommo, nedlade sig och åter uppstego i Roberts panna, under det han talade. 
<sec/>
Då hon sade intet, fortfor han: den förfärliga eldsvådan i natt har haft en stor inflytelse på det möte, hvarom min nådiga fru nyss frågade mig; den har gjort hela den tilltänkta sammankomsten om intet. 
<sec/>
Fru Björnram nickade fryntligt: ”den har tillika haft den största inflytelse på er egen lycka!” 
<sec/>
Eldsvådan? 
<sec/>
”Ja, min grefve.” 
<sec/>
Detta är mig förborgadt. 
<sec/>
”Men skall blifva klart.” 
<sec/>
Jag beklagar emellertid uppriktigt den olyckliga fru Bonauschiöld, och tillika min bror, major Åke, hvars förnämsta plan härigenom uppgått i rök. 
<sec/>
”Men beklaga icke er sjelf!” utbrast fru Björnram. 
<sec/>
Mig? 
<sec/>
”Ni har ingenting förlorat på denna eldsvåda, hvilken tvärtom gjort er den allrastörsta tjenst. Ty af alla planer, som täfla med er egen i afseende på Ekolsund, var ingen farligare för er, än denna er broders.” 
<sec/>
Åkes? jag har nästan sjelf förmodat det. Jag tackar således försynen; ehuru jag icke känner glädje öfver den olycka, som drabbat andra. 
<sec/>
”Vet min grefve vid hvad tid eldsvådan utbröt?” 
<sec/>
Det skedde på natten; ungefär midt på natten, efter hvad jag hört. 
<sec/>
”Just vid denna tid var det som preparationerna, hvilka jag tillagat, och hvaruti er afbildning i går aftons af mig inlades, började gäsa, arbeta och utöfva sin första verkan.” 
<sec/>
Robert Augustin kastade högst förvånade och hemska ögon på den Finska förnäma damen. Han tyckte i hast, att det gråa siden, hvari hon stod klädd, antog skenet af eldflammor, och de svarta moucher, som utgjorde tygets prydnad, blefvo i hans ögon sotiga eldbränder. Han stirrade framför sig och vågade ej säga ett ord. 
<sec/>
Hon märkte hans förskräckelse, och ett fint småleende skapade sig vid hennes mun: dock var det snart öfvergående. ”Har ni icke hört några rykten om eldens upphof?” inföll hon; ”var ni icke sjelf närvarande vid händelsen?” 
<sec/>
Icke vid utbrottet, svarade han. Men jag kom dit, då elden stod i ljusan låga; jag bevittnade flera uppträden vid detta fasliga olycksuppträde, och jag hörde åtskilliga rykten om anledningen .. 
<sec/>
”Som alla äro barnsagor!” afbröt hon. ”Men nu skola vi ej vidare tala härom. Detta hus emellan Didrik Ficks, och Sven Vintappares gränder är icke mera; platsen skall afrödjas och jemnas, och öfver hundrade år, minst, skall derstädes intet annat hus uppresas.” 
<sec/>
Dessa ord ökade Robert Augustins fasa. Han hade väl alltid ansett fru Björnram för en trollpacka, och just derföre besökt henne .. Men han antog grader af troll; och han hade icke föreställt sig, att hon skulle intaga närapå högsta rangen bland sådana. Om hon också genom sina magiska konster, och till hans fördel, tändt på fru Bonauschiölds hus, eller på något outgrundligt sätt varit sjelfva orsaken dertill; så förekom det honom likväl hårdt, nästan hiskeligt, att hon skulle döma tomten att aldrig mera få återbebyggas. Han ämnade just hos fru Björnram fälla en förbön för denna olyckliga, af hennes trollförmåga drabbade tomt: han ämnade säga henne, att, ehuru stor tack han verkligen kunde vara henne skyldig för branden, det dock för honom och hans lycka icke utgjorde någon angelägenhet, att tomten för evärdeliga tider stode öde. Men fru Björnram afledde alla dessa hans tankar, och bragte dem in på en ny bana genom följande ord: 
<sec/>
”Det kan lätt hända, min grefve, att, då ni reser ut till riksgrefvinnan, ni äfven vid något tillfälle kommer att sammanträffa med hans majestät, på hennes slott eller i grannskapet, der konungen gör besök. 
<sec/>
Var då på er vakt, att icke med ett ord låta något undfalla er om mig eller hvad vi förehaft. Finge hans majestät höra något om dessa preparater, skulle han kunna hålla er för blott och bart en vidskeplig tok och mig för en elak intrigante, som genom hemlighetsmakeri och tillgjorda konster velat förleda en bland hans undersåtare af högsta rangen.” 
<sec/>
Huru kan ni föreställa er, min nådiga fru, att jag skulle vilja nämna det ringaste ord för hans majestät, eller hvilken menniska som helst, om dessa farliga ämnen? 
<sec/>
”Jag är säker på, att ni icke vill det; men omständigheter kunde inträffa, då ni skulle inbilla er finna en oväntad fördel i att tala om mig ..” 
<sec/>
Hans majestät känner er? 
<sec/>
Fru Björnram blickade åt sidan. Utan att svara rätt fram, sade hon blott: ”konungen har mycket att tänka på; han kan och behöfver ej minnas allt. Jag förmodar, att han glömt mig.” 
<sec/>
Och ni önskar ej sjelf göra er påmind? 
<sec/>
”Jag kan icke säga det. Men den tid är möjlig, då jag hos grefve Robert Thott torde vilja utbedja mig en stor återtjenst för det lilla, jag bevisat honom i dessa dagar, och hvilket jag hoppas skall bära frukt.” 
<sec/>
Nämn blott, och jag står färdig! svarade han. Min förbindelse till er är den största, som en menniska kan hafva till en annan. 
<sec/>
”Jag tackar er för en så hjertlig förklaring!” inföll hon med en stämma, som på en gång återtog mycket den enkla sanning, hon under det föregående lemnat, för att gifva rum åt ett uttryck af öfvernaturlighet. Hon syntes varm, mild, och i hast ej alls vidare lik en trollpacka. ”Min grefve!” slöt hon, ”res nu, och Gud vare med eder! Sök att i godo komma öfverens med edra bröder; ni skall kanske bekomma mindre i gods, men mera i vänskap, och det förslår bättre. När ni en dag kommer till den stackars Hedvig Taube, så ..” 
<sec/>
Hon afbröt. Robert Augustin kunde ej undvika att se upp på henne med en viss förvåning. Så? frågade han. 
<sec/>
”Så sök framför allt att vara menniska!” sade hon med en vänlig nick. 
<sec/>
Grefve Robert kunde icke förklara denna vändning i fru Björnrams uttryck och tal. Om hon förut hade förekommit honom underbar, då hon gick till väga med alla sina mysteriösa saker, så syntes hon honom, om möjligt, ännu mera trollsk nu, när hon oförmodadt framstod som en helt och hållet vanlig menniska, snarlik en god moder blott; ty detta var hos henne det man allraminst väntade. Han förstod icke då, att just godheten och den enkla sanningen utgör det i sig sjelf underbaraste och högsta af alla fenomener i verlden; så djup till sitt väsende, att man icke ens förmår ana det, emedan den icke ser djup ut. 
<sec/>
Emellertid anslogs han deraf. Han fattade den gamlas hand, i mening att kyssa den och taga afsked. Fru Björnram tillät honom icke denna handkyssning; men tryckte hans hand, önskade honom lycka på resan, och nickade ett godt farväl på det farväl, han med största vördnadsfullhet bjöd henne. 
<sec/>
Med sin affär under armen, gick han således, och aflägsnade sig från Hvita Björn vid Bennikebrinken. 
<sec/>
Hans resvagn stod, enligt hans befallning, redan tillreds att emottaga honom, när han återkom till sitt logis vid Styckgjutarbacken. Den utgjorde en liten och lätt kalesch, dragen af två hästar; beqväm och vacker, efter tidens smak. 
<sec/>
Klockan slog fem, när han lemnade Stockholm. Grefve Robert Thott lutade sig, under angenäma framtidstankar, i ena hörnet af sin öppna vagn, deruti han satt ensam. Kusken hade bekommit alla nödiga underrättelser om den väg, han hade att taga, så att grefven sjelf icke behöfde offra någon omsorg åt det yttre af sin angelägenhet. Det af fru Björnram bekomna ”spegelfodralet” viste han sig hafva väl inlagdt i ett af kaleschens innandömen. 
<sec/>
Han åkte ut ur Stockholm. ”Jag lemnar här bakom mig alla mina medtäflare, på ett eller annat sätt invecklade och upptagne,” sade han till sig sjelf. ”Förr eller sednare reda de sig väl ut ur sina labyrinter,” fortfor han; ”men åtminstone skall jag väl hafva tre dagars eller, som jag hoppas, en veckas försprång och frihet från dem, hvarunder jag kan verka och vinna hvad jag behöfver på Ekolsund. Det skall för mig blifva någonting i sanning utomordentligt, att återse Hedvig! och hon skall väl också röna något vid sammanträffandet med mig. Låt se: Tage, ja. Tage är den ende, som är lös och ledig. Men för Tages plan och hans Wefverstedt fruktar jag minst. Tage handlar dessutom i öfverensstämmelse med mig, och jag skall nog veta att tillfredsställa honom en dag.” 
<sec/>
Vagnen rullade vid Järfva in på vestra vägen. Man kom småningom fram åt Spånga kyrka. Grefven hade icke ännu beslutit, hvarest han skulle taga sitt nattqvarter; men ärnade på aftonen resa så långt han kunde. Förmodligen ligger jag på Tibble eller Gran, tänkte han, så kan jag tidigt i morgon visa mig på Ekolsund. 
<sec/>
Vid Barkarby gjorde han ombyte af hästar. Dessa vore mindre goda än de förra; men i alla fall gick det. Om grefven tillåter mig att pusta litet på sina ställen, sade kusken, så komma vi nog fram. 
<sec/>
”Vi få se,” svarade grefve Robert. ”Kör nu på friskt, så torde vi hålla en qvart vid Rännarskedet, och jag dricker en mugg mumma, medan du ger hästarne hvar sin kaka bröd.” 
<sec/>
Alltså var det beramadt. Man for om Jerfälla kyrka, och fortsatte ett par fjerdingsväg. Man var längesedan förbi Skrufven, hade lemnat Nydal till venster, och inkommit i de skogigare trakterna. Grefve Robert tog upp sitt ur, och fann visarne peka på sju. Det var ännu ett stycke till Rännarskedet, då man kom till en väg, som på höger mynnade in åt den stora. Tvenne män stodo här, klädda i kungligt jagtlivrée, och ropade an kusken att stanna. 
<sec/>
Vid detta oförmodade anrop såg Robert Augustin upp ur sin vagn, vände sig till en af de båda jägarne, och frågade anledningen. 
<sec/>
”Jagten är i antågande,” svarade mannen med en höflighet, som likväl hade sin tillblandning af höghet, och lät nästan befallande. 
<sec/>
Jagten? hvilken jagt? utbrast grefve Thott. 
<sec/>
”Hans majestät jagar här i afton.” 
<sec/>
Hvad hör jag? Hans majestät konungen .. 
<sec/>
”Ja; som ni hör.” 
<sec/>
Och här får man icke färdas fram på vägen? 
<sec/>
”Min herre kan visserligen åka vidare,” svarade hofjägaren, ”om han vill löpa faran att blifva omringad af jagttrainen. Jag är utsatt på vakt här, icke för att hindra resande, men för att varna dem. Om ni håller här en qvart eller en halftimme, så tör jagten hafva farit förbi; och vägen är sedan fullkomligt ledig. 
<sec/>
”Jag skall hålla, det är klart!” sade grefve Robert. ”Jag har icke haft den ringaste aning om denna hofjagt; jag skulle eljest hafva sett mig bättre före.” 
<sec/>
Det är också ingen skada skedd, inföll hofjägaren, om min herre låter kusken stanna vid denna biväg. Hans majestät förföljer för närvarande ett par rådjur, som visat sig vid Bodäng och Tomtberga uppe på skogen. Troligen kommer stråket att gå hitåt, rakt öfver landsvägen, och sedan åt Ulfsätra på andra sidan derom. Men om, emot förmodan, trainen, i stället att gå midt öfver landsvägen, skulle komma att löpa utefter den; så är det klokast, att låta kusken köra alldeles af stora vägen, och vika ett stycke in på denna mindre. 
<sec/>
”Hvart går då denna biväg?” 
<sec/>
Till en liten gård, som heter Molnsätra. 
<sec/>
”Så. Jag har aldrig hört talas om den. Vi få se. Jag skall emellertid stiga ur vagnen.” 
<sec/>
Robert Augustin lemnade sitt åkdon, hvilket han fann mindre rådligt att intaga under så farliga omständigheter. Äfven kände han sig i högsta grad nyfiken, att inhemta närmare upplysningar om hela denna tilldragelse. Han närmade sig hofjägaren förtroligt. 
<sec/>
”Äro månge af hofvet med på denna jagt?” frågade han. 
<sec/>
Såsom vanligt. Jag kan icke uppgifva personerna. Men i afton, vid Stäke, visar det sig väl, då alla samlas vid den kungliga banketten. 
<sec/>
”Vid Stäke?” 
<sec/>
Ja; jagtlägret har der sin station. 
<sec/>
”Och i afton skall gifvas en hof-fest der? Af hvad slag?” 
<sec/>
Jag kan icke säga det, svarade hofjägaren. 
<sec/>
Det är en stor fägnad, att konungen på gamla dar känner sig så lifvad och glad.” 
<sec/>
Jag har icke nyligen skådat hans majestät vid så godt lynne, som denna dag, inföll den andre. 
<sec/>
”Och han följer sjelf med jagttrainen? Har han fällt många djur med egen hand?” 
<sec/>
Hans majestät är en verklig skarpskytt. Hans kula felar aldrig. Han tyckes vara som i sitt eget element härute. 
<sec/>
”Delas jagten af några bland hoffruntimret? Riksgrefvinnan .. skulle hon hafva rest till Stäke, eller till närheten deraf, för att upplifva fêten med sin närvaro?” 
<sec/>
Riksgrefvinnan von Hessenstein? Nej; derom har jag icke hört. 
<sec/>
Nå, det kunde jag tänka, sade Robert Augustin för sig sjelf. ”Men ..” inföll han högt. 
<sec/>
Ts! afbröt hofjägaren. Det nalkas .. 
<sec/>
Grefve Thott vände sig åt det håll, hvarifrån jagthornen hördes. Deras fanfarer utmärkte en hög grad af liflighet. Hästarne för vagnen spände upp öronen, och började klippa med dem på ett sätt, som utmärkte stark oro. Kusken fann rådligast, att stiga ned från kuskbocken, ställa sig framför dem, och jemte skjutsbonden hålla dem i tyglarne. 
<sec/>
Snart tilltogo ljuden på ett förfärligt sätt. Man skymtade på afstånd mellan träden gestalterna af jägare, hundar och framför dem några flyende djur, hvilka med den mest förtviflade ansträngning och under höga skutt skyndade fram emot det håll, der landsvägen var. Rådjuren begåfvo sig, midt öfver den, inåt en mörk skogsdunge, som vidtog på andra sidan. Samma kosa följde de eftersättande, hvilka här icke bestodo af flere än tre eller fyra personer. Efter några ögonblick försvunno äfven de i de dunkla snåren till venster om landsvägen, och man förlorade dem ur sigte. Kort derpå smällde ett skott, och straxt derefter ännu ett. 
<sec/>
”Detta, kan jag tro, utgör blott en liten afdelning af jagten?” anmärkte grefve Robert, ånyo vänd till hofjägaren. 
<sec/>
Ja, man har spridt sig och skilt sig i flera mindre partier, svarade denne. Men jag skall säga min herre, att, om också den train, vi här som hastigast sågo skymta förbi våra ögon, var liten till antalet af jägare, så utgjorde personerna derföre ingen obetydlighet. 
<sec/>
”Hvad menar ni, min vän?” inföll Robert och såg på den vakthållande. 
<sec/>
Min herre kände icke igen någon? 
<sec/>
”Hvad! Det skulle väl icke hafva varit sjelfva ..” 
<sec/>
Jo, en af dessa jägare utgjorde ingen mindre än konungen sjelf. 
<sec/>
”Min Gud! Men huru skall jag tänka mig denna drägt? Jag upptäckte ej det minsta utmärkande; ehuru jag nu verkligen påminner mig, att den ena af dessa herrar förekom mig gammal, och med en viss korpulens.” 
<sec/>
Det var kung Fredrik. Hans majestät har vid detta tillfälle anlagt en hofjägmästares drägt. Ännu mer: han har under hela jagtpartiet förbjudit att bemötas som konung. 
<sec/>
”Hvad menar min vän?” 
<sec/>
Det jag säger. 
<sec/>
”Hans majestät skulle icke vara konung härute?” 
<sec/>
Nej. Han har strängt förbjudit, att af någon tituleras för annat än hofjägmästare. Och ännu mer: till undvikande af all etikett för egen del, har han uppdragit åt en annan, att vara konung i stället. 
<sec/>
”Det går för långt!” 
<sec/>
Men det roar hans majestät. 
<sec/>
”Och hvem är då denne konung vid Stäke?” 
<sec/>
Hofsekreteraren Pouffardin. Min herre känner kanske honom? 
<sec/>
”Hahaha!” utbrast Robert. ”Om jag hade tid, skulle jag dröja något i denna skog, som nu måste vara förtrollad, då det högsta af allt blifvit upp- och nedvändt. Pouffardin konung? hahaha! skall jag då slutligen nödgas tro, att dessa trän icke äro gröna?” 
<sec/>
Minsann! Det vore icke mera förvändt. 
<sec/>
”Jag skulle vilja göra min undersåtliga uppvaktning hos denne monark!” 
<sec/>
Hela hofvet har ordres, att visa Pouffardin konungslig vördnad. 
<sec/>
”Och huru bär mannen sig åt? Förträffligt, såsom vanligt? Jag har hört mycket godt om denna hofnarr: några verkligen ädla drag, det försäkrar jag.” 
<sec/>
Han förtjusar oss alla genom sin moderation. Hans majestät skulle nog eljest ej hafva utsett honom till konung åt sig; och ingen förargas, ty vi känna alla Pouffardins bottenärliga hjerta. 
<sec/>
”Är han också ute med på sjelfva jagten?” 
<sec/>
Nej; nej. Han sitter som bäst och residerar på Stäke. 
<sec/>
”Ganska ypperligt! Nu är allting tyst: jag undrar om jag kan våga fortsätta min resa?” 
<sec/>
Hofjägaren såg sig om. 
<sec/>
Här höres väl nu i närheten ingenting, sade han. Men de personer, vi nyss sågo, måste på en eller annan väg återvända. 
<sec/>
”Då komma de väl i mera stillhet; så vida de der rådjuren lyckades att blifva fällda af skotten, hvilka vi nyss hörde.” 
<sec/>
Det är svårt att säga. En jagt antar oförmodadt så många skepnader. Om något nytt djur visar sig, kan i hast bland de förföljande en storm af oväsende uppresa sig, der nyss var stilla som i den tystaste lund. 
<sec/>
”Härifrån kan ej vara långt till Rännarskedet, der jag i alla fall ärnade dröja något. Jag låter vagnen köra upp dit, och går sjelf efter till fots.” 
<sec/>
Det blir det bästa, svarade hofjägaren. Min herre är då säkrast, ifall något hände, som komme hästarne att vilja skena. Härifrån måste icke vara stort öfver en half mil fram till Stäkes färja; och det är en måttlig spatsertur. Till Rännarskedet skulle jag tro, att det är en ganska knapp fjerdingsväg. 
<sec/>
”Det skulle göra mig rätt godt, att sträcka ut mig och gå denna lilla bit, sedan jag suttit och åkt ett par timmar,” inföll grefve Robert. Han gaf sin kusk befallning, att verkställa hvad han sagt. 
<sec/>
Kusken satte sig upp. Vagnen började rulla framåt; men med en måttlig fart. 
<sec/>
Grefve Robert tog afsked af hofjägaren. Han var just i beråd att börja sin promenad utefter landsvägen, då han kom att kasta ögonen inåt den lilla bivägen, bredvid hvilken hofjägaren stod. Det föreföll honom märkvärdigt, att se en herrskapsvagn, alldeles liknande ett stockholmsåkdon, komma i antågande på denna afsides väg, borta i en skogstrakt, der man minst borde vänta sådant. 
<sec/>
Huru hette det der stället nu igen? Molnsätra, så var det! sade grefven för sig sjelf. Jag ser, att man håller sig ekipage på Molnsätra. Det är säkert herrn och frun, som komma färdandes. 
<sec/>
”Men hvad ?” utbrast han högt. 
<sec/>
Den fremmande vagnen körde upp från bivägen till stora landsvägen. 
<sec/>
Hvad förnimmer jag? utropade med detsamma den i vagnen åkande herrn, och spände ögonen i Robert Augustin. 
<sec/>
”Nog har jag hela dagen påstått, att denna skog är förtrollad,” skrek Tage Thott (det var han som satt i vagnen); ”men till denna grad ... hörpå, min herre på vägen der! ursäkta mig! ni är till fots, och jag sitter; men får jag fråga er, om ni tilläfventyrs brukar namn?” 
<sec/>
Ja, det är bestämdt Robert Thott och ingen annan! tillade han för sig sjelf, innan han ännu hunnit få svar på sin förra fråga. 
<sec/>
”Men huru i all verlden kommer då du hit, Tage?” ropade Robert, ur stånd att återhålla sin förundran. 
<sec/>
Ingenting är naturligare, svarade den andre. Jag kommer från Molnsätra vid Öfversjön, der jag bor .. der jag, skulle jag säga, har den äran att bo med min .. 
<sec/>
Goda Juliana! inföll han med detsamma och vände sig till fruntimret vid sin sida i vagnen; jag får för dig framställa min broder, hvilken du till namnet känner längesedan. 
<sec/>
”Gref Robert?” sade hon, och gjorde en förbindlig bugning på sitt hufvud. 
<sec/>
Mademoiselle Wefverstedt? utbrast den på vägen promenerande herrn, lyfte på sin hatt, och gjorde den artigaste bugning tillbaka. 
<sec/>
”Så der, min bror,” sade Tage Thott, ”nu torde ett ögonblick äfven få inrymmas åt förnuftet. Ännu en gång: att du skulle ut på resa i dag, det viste jag; men till fots .. förlåt mig ..” 
<sec/>
Det kommer deraf, att min vagn på goda grunder går förut, svarade Robert Augustin. 
<sec/>
”På mig,” svarade Tage, ”ser du, att jag brukar åka i den vagn, jag har. Sådant är väl efter dina grunder enfaldigt; men det har burit så till för mig.” 
<sec/>
Jag skulle verkligen råda er begge, mitt herrskap, att stiga ur, svarade den andre. Konungens jagt går här fram och åter, öfver landsvägen, såsom jag sjelf kan bevittna. 
<sec/>
”Aha?.. Vi hafva också hört jagthornen. Tror du det kan vara farligt att förblifva i vagnen, Juliana?” 
<sec/>
Jag vet icke, svarade hon och såg sig om på skogen. 
<sec/>
”Hvart gäller resan, min bror?” frågade Robert. ”Jag tillstår uppriktigt, att jag trodde dig nu som bäst i Stockholm.” 
<sec/>
Nu som bäst, ja: du har rätt. Det blefve för långt att omtala huru och af hvad driftiga orsaker, Juliana och jag i dag infunnit oss i denna nejd. Men så mycket bör jag yppa för dig, Robert, att du tror andra vara qvar i Stockholm, som icke heller äro det, mer än du och jag. 
<sec/>
”Hvad?” 
<sec/>
Gissa! 
<sec/>
”Hm. Dina blickar förvåna mig.” 
<sec/>
Du skulle falla i sjön, Robert. 
<sec/>
”Nå, men hvilka menar du?” 
<sec/>
Jag skall säga dig det. Men hörpå, ett allvarsamt ord först: du ämnar dig väl som bäst till Ekolsund? 
<sec/>
”Det gör jag” 
<sec/>
Du gör rätt. Men .. 
<sec/>
”Nå?” 
<sec/>
Se dig väl före. 
<sec/>
”Är du icke längre min vän, Tage, efter du brukar hemligheter?” 
<sec/>
Hade du något fruntimmer med dig, likasom jag, så skulle du i afton kunna göra din lycka, likasom jag, inföll Tage. 
<sec/>
”Lycka? hvar då?” 
<sec/>
På hofvet. 
<sec/>
”Vid Stäke?” 
<sec/>
Åja, hofvet der är icke att förakta. 
<sec/>
”Pouffardins hof. Jag tackar.” 
<sec/>
Tacka icke du. Det är ganska riktigt kung Fredriks hof i alla fall. Der blir bankett i afton; och dit tänker Juliana följa med mig. 
<sec/>
”Nu måste jag utropa, att det otroligaste är troligt!” 
<sec/>
Just emedan du är den af mina bröder, som jag håller af, så talar jag om detta för dig, och säger ännu en gång, att, hade du allenast något fruntimmer af qualité att i afton presentera vid jagthofvet, så skulle du af konungen kunna utbedja dig en stor nåd, hvilken grundlade din framtid till den grad, att du inga vidare grundläggningar alls behöfde. 
<sec/>
”Du förundrar mig, Tage! Är det derföre du hitkommit med din fästmö?” 
<sec/>
Jag har redan gjort upp mina saker vid jagthofvet, svarade Tage. Jag äger tillstånd utbedja mig en belöning för att jag i Juliana riktar banketten med en dame de qualité. 
<sec/>
”Konungen är således nu stadd i lynne för gracer? Jag hörde verkligen för en stund sedan något om hans glada sinnesstämning. Om jag bara viste ..” 
<sec/>
Du skulle nog veta en nåd att utbedja dig af hans majestät, Robert; men du eger ingen dame. Hvarföre har ingen fästmö fallit på din lott? 
<sec/>
Robert slog en sorgsen blick till jorden. 
<sec/>
Jag vet, att du tänker på en viss grefvinna, inföll Tage. Nå, du har dina grunder. Jag saknar dem, och är glad. 
<sec/>
”Adieu, Tage Thott!” sade Robert Augustin. ”Jag går, och du åker.” 
<sec/>
Tage fixerade sin bror, hvars uppsyn i detta ögonblick förekom honom mörkare än vanligt. 
<sec/>
Visserligen åker jag, svarade han. Men jag hade med Julianas tillåtelse lust att stiga ur, för att spatsera denna lilla bit vid din sida. Du låter väl ej din vagn gå alltför långt förut? 
<sec/>
”Den håller och inväntar mig vid Rännarskedet,” svarade Robert, och slog åter bort det dystra. 
<sec/>
Det är ett lappri. Goda Juliana! åk ensam den lilla vägen. Jag spatserar med min bror. 
<sec/>
Mademoiselle Wefverstedt billigade ett förslag, som var så filadelfiskt. Hon hade helst velat bjuda grefve Robert upp i sin vagn, der tre personer hade godt rum; men hon insåg, att de begge bröderna kunde hafva något att säga hvarann. Och ingenting tillhörde hennes karakter så litet, som att misstänksamt blanda sig i någons öfverläggningar med en annan. 
<sec/>
När Tage Thott steg ned ur vagnen, yttrade hon med en blick på hans bror, full af artighet: ”låt mig icke för länge vänta herrarne efter mig: kom ihåg, att herr grefven ej blott har en älskad bror, utan äfven en stackars blifvande svägerska.” 
<sec/>
Hennes vagn rullade bort. Hon stack hufvudet ännu en gång utom den, såg efter de begge grefvarne, och gaf Tage Thott en täck nick. 
<sec/>
Robert sade till sin bror: ”du har bedragit mig, Tage. Din första berättelse om din fästmö hade satt henne för mig i en så ofördelaktig dager, jag tillstår det, att jag i dag, när jag lärt känna henne, i stället blifvit betagen. Säg hvad du vill, Tage Thott, men din fästmö är charmante!” 
<sec/>
Åh, det är ännu ingenting. Lärde du uppskatta hennes hjerta, så skulle du ... men det är nog som det är. 
<sec/>
”Och det är allvarsamt, att du för henne på hofbalen i afton? Hafva du och hon för detta ändamål rest ut från Stockholm i dag?” 
<sec/>
Nej, Robert, det kan du väl begripa. Vi företaga en helt och hållet ekonomisk resa, af sina grunder passande, fullkomligt passande för Juliana att göra i mitt sällskap. Det är blott händelsen, som gifvit vår utfärd denna glada vändning. Men vi äro fullt betänkte att göra den tråkig sedermera, så att ingen skall hafva något att anmärka. 
<sec/>
”Jag igenkänner dig, Tage!” 
<sec/>
Jag skulle också kunna säga, att jag igenkänner dig. Men lika mycket; jag vill icke vara ohöflig. Jag skall öppet tillstå för dig, Robert, att här är politik med. Det var icke skämt, då jag nyss sade, att jag i afton bestämdt satt mig i sinnet att åtnjuta en kunglig nåd. En sådan verkar starkare än alla privata planer. 
<sec/>
”Jag skulle ock vilja bestämma mig för en sådan.” 
<sec/>
Du behöfver det, Robert; ty dina fiender – eller åtminstone dina halffiender – äro ute. 
<sec/>
”Hvad? hvilka?” 
<sec/>
Marie Susanne stannade alls icke i Stockholm; hon är på vägen till Ekolsund. 
<sec/>
”Gud! hvad säger du?” 
<sec/>
Fru Bonauschiöld är också och reser. 
<sec/>
”Bror Åkes rika enkefru? Hon rör mig icke. Hvart skall hon?” 
<sec/>
Åke sjelf måste vara i nejden, ehuru jag ej sett honom. 
<sec/>
”Här behöfdes i sanning intet mera, än att äfven Clas vore lös och ledig!” 
<sec/>
Han torde nog så vara, om jag skall tro åtskilligt. 
<sec/>
”Men himmel! till sluts ..” 
<sec/>
Med visshet kan jag ingenting säga. 
<sec/>
”Och von Pahlen?” 
<sec/>
Ja, om jag rätt vet. Men hafva de så i förtid hunnit i friska luften, som det ser ut, så skall jag minsann vid tillfälle efterhålla min kära Gaspolin. Hm, hvad är det för slag! 
<sec/>
”Hvaraf dömer du, att Marie Susanne har lemnat Stockholm?” 
<sec/>
Jag har personligen sett och talat vid henne på Rännarskedet. Likaså med fru Bonauschiöld. De hafva af anledningar, som här vore för gladt att omtala, äfven för dagen tagit logis på tvenne landtställen i närheten af Stäke. Jag har ej sett dem sedan näst före middagstiden. Men jag ämnar mig just nu med Juliana på en visit till dem, för att söka förmå också dem, om möjligt och till förströelse, besöka jagthofvet, hvars glans de med sina sköna personer böra öka i afton. 
<sec/>
”Men, Tage! en person, som Marie Susanne, skulle kunna vara i stånd att utbedja sig en nåd af hans majestät?” 
<sec/>
Och sjelfva fru Bonauschiöld skulle kunna göra det. Jag är öfvertygad, att hon kan hafva något att anhålla om. 
<sec/>
”Detta allt finner jag icke godt!” 
<sec/>
Jag skall hindra följderna, Robert. Dessutom är det jag, och icke de, som det tillkommer att få gracerna. Ty det är jag, som genom deras ankomst fournerar balen med damer af qualité. De göra ingenting annat än komma. 
<sec/>
”Det kan vara farligt i alla fall ..” 
<sec/>
Under detta samtal hade de begge bröderne kommit ett godt stycke fram på landsvägen, då de hastigt stannade och afbröto hvad de vidare hade att yttra, vid anblicken af ett sällskap jägare, som varseblefvos lägrade på en grön gräsplan uppe i skogen nära vägen, der de obesväradt slagit sig ned och som bäst förfriskade sig med flere läckra saker efter den utståndna jagtstrapatsen. 
<chapter/>

<chaptername>FYRATIOFJERDE KAPITLET.</chaptername>

<chaptername>KONUNGENS INKOGNITO.</chaptername>

<sec/>
Man vågar knappt ut med ett enda oskickligt ord! 
<sec/>
När Robert Augustin såg det på skogsplanen så trefligt lägrade jagtsällskapet, fattade han hastigt sin bror i armen och bad honom stanna, emedan han bland personerna deruppe tydligen igenkände samma åldrige hofjägmästare, hvarom han för en stund sedan samtalat med hofjägaren i hörnet af bivägen. 
<sec/>
”Tage!” sade han halfhögt, ”märker du ingenting?” 
<sec/>
Jo, sade denne med samma åtbörd, det är ganska visst konungen. Men jag vet, att han i dag spelar inkognito; och det duger icke för oss att med minsta ord eller tecken låta förstå, att vi igenkänt honom. Han skall endast gälla för hofjägmästare. 
<sec/>
”Men då går det ej heller an att vi stanna.” 
<sec/>
Nej, kom! kom! vi måste fortsätta vår gång, likasom om här vore ingenting. 
<sec/>
De hade knappt yttrat dessa ord, förrän hofjägmästarens röst uppifrån gräsplanen lät höra, klart, uttrycksfullt och vänligt, men med en temligen stark brytning på tyska: ”Halt, wer da, mina herrar!” 
<sec/>
Tage Thott genmälde oförskräckt: god vän! 
<sec/>
”Sehr gut!” gentog samma röst. ”Här är lif i skogen i dag; stig upp på ett ögonblick till oss, mina herrar, såvida tiden tillåter. Skadar väl någonsin ett glas?” 
<sec/>
Grefvarne nalkades, och sökte i möjligaste måtto undvika att göra den bugning, hvarmed de besvarade bjudningen, alltför djup. 
<sec/>
Den åldrige hofjägmästaren såg sig omkring på sin omgifning med en uppsyn, hvari förnämheten dolde sig under en mild fadersblick. Han gaf en nick. En af de närvarande förstod honom, framtog ett par nya glas ur jagtkantinen, slog i, och gick till de begge fremmande. 
<sec/>
”Välkomne!” sade hofjägmästaren, och drack dem till. Robert och Tage Thott tömde sina glas under tystnad. 
<sec/>
”Hvad säger ni, mina herrar? har också någon af er försökt jagten i denna skog? Kom, och tag plats i vår krets. Vi hvila oss här efter vår sista ansträngning. Det är den angenämaste afton i qväll.” 
<sec/>
Tage vågade på, och sade: har herr hofjägmästaren varit lycklig? 
<sec/>
”Ganska lycklig,” svarade han. ”Jag räknar denna dag bland mina gladaste. Hans majestät sjelf, såsom gammal och orkeslös, stackars gubbe, ligger som bäst i sitt tält der borta vid Stäkes färja, och har tillåtit oss svärma omkring efter bästa vett och humör.” 
<sec/>
En nådig monark! sade Tage. 
<sec/>
”Åja, en god gubbe,” fortfor den förklädde konungen: ”jag vill icke säga något ondt om honom; fast .. ” 
<sec/>
Han kastade härvid en munter och fri blick omkring sig på de andre. 
<sec/>
En ung drabant, hvilken såsom tillhörande hofvet varit partiet följaktig, framsteg och yttrade: herr hofjägmästaren täcktes tillåta, att vi ingenting yttra om hans majestät i hans frånvaro, då han ej kan försvara sig .. 
<sec/>
Detta var otvifvelaktigt mycket insmygande. Konungen slog till ett trohjertigt skratt, just ej särdeles fint, men vittnande om hans öppenhet: ”lappri!” sade han; ”vi kunna fritt språka om hans majestät härute i friska luften. Här binder oss icke etiketten. Ah .. hvad det smakar godt! hvilken luft! känn, känn .. det är af grankåda, mina herrar! hvilken essence uppgår mot den? hvilken parfym öfvergår den?” 
<sec/>
Herr hofjägmästaren har fullkomligen rätt! inföll Tage Thott, och fattade en på marken liggande grankott. 
<sec/>
”Hvarifrån kommer ni, mina herrar? smaka en bit af denna hjortstek.” Konungen öfverräckte med egen gaffel ett läckert stycke åt hvardera af de begge fremmande. 
<sec/>
”Jag ser er till fots,” fortfor han. ”Men nyss reste ett par vagnar förbi här. Tillhör ni sällskapet i dem?” 
<sec/>
Ja, svarade Robert, som också ville tillåta sig ett ord. 
<sec/>
”Jag tycker mycket om personer, som gå, när de kunna åka. Det vittnar om sjelfständighet i karakteren och helsa i fötterna. Deremot gillar jag ej, när sådant folk åker, som egentligen icke borde annat än gå. Ni tänker er till Stäke, tror jag?” 
<sec/>
Ja, ers .. herr hofjägmästare! 
<sec/>
”Far ni om, eller ärnar ni kanske uppvakta konungen der?” 
<sec/>
Jag bör tillstå, inföll Tage obesväradt, att jag redan i dag varit på Stäke, och egt lyckan vinna audiens hos hans majestät. 
<sec/>
”Haha! Nå, hur fann ni honom? Hvarmed sysselsätter sig den stackars gubben? Jag gissar, han har något litet sekret utskott i sitt tält?” 
<sec/>
Hans majestät emottog mig med sin vanliga nåd, svarade Tage. 
<sec/>
Hofjägmästaren blickade på honom med ett slugt leende, innefattande en belöning för att Tage så väl förstod att underhålla rollen. Konungen såg ganska väl på de begge fremmande, af hvilka han enskildt kände hofjunkar Thott, att de igenkänt honom. Men det roade honom lika mycket, att se huru de spelade med honom, som att för sin del fortsätta sin egen masque. 
<sec/>
”Säg mig,” fortfor han, och kastade en stor blick omkring sig, ”hvarmed skulle vi kunna muntra den der fattiga kunggubben i afton? Jag har tänkt på något; men säkert är ni uppfinningsrikare än jag.” 
<sec/>
Det skulle jag knappast tro, inföll Tage Thott djerft. Herr hofjägmästaren har i dag sjelf gifvit oss alla prof på förmågan af en bland de vackraste uppfinningar. Det är en variation på det thema, vi nyss hörde af herr hofjägmästarens egen mun: att det är roligt när man ser en person nedlåta sig att gå, hvilken man vet kan åka; ja, hvilken har den största rätt, att aldrig annat än åka! 
<sec/>
”Bra, hofjunkare, ganska bra. Men hör: vi skola ej vika från hvad jag ämnade säga. Jag ville roa konungen med någonting derframme i qväll. Ack, hvad det är ljuft, hvad det är fritt, hvad det är angenämt, att vara undersåte! En sådan kan roa sin monark. 
<sec/>
Men hvad kan konungen göra till sina undersåtares nöje? Intet! Han är ställd inom en trollkrets af stelhet, af styfva former, af ofta pura osanningar. Äfven då han kunnat utbreda några välsignelser genom sina regeringsåtgärder, erfar han aldrig sjelf sina undersåtares fröjd eller lycka deraf. Ty om han råkar dem, så vet han aldrig, om de göra annat än smickra honom. Schicksal des Königs! Ett glas till, mina herrar ..” 
<sec/>
Konungen, som märkte, att han var nära att falla ur sin roll, sökte genast inkomma deruti. ”Hm,” inföll han, ”jag kan sjelf bevittna hvad jag nyss sagt, emedan också jag haft audiens hos min nådige konung der borta vid Stäke. Jag hörde alla grannlåter, man utöste på honom. Jag var vid tillfället nästan alltför artig sjelf. Men det är verldens gång: det är så svårt att lära sig ohöflighet mot monarker! Har jag icke rätt, mina herrar? Man vågar knappt ut med ett enda oskickligt ord!” 
<sec/>
Han såg sig leende omkring. 
<sec/>
Tage Thott tog ett steg framåt: om ers .. om herr hofjägmästaren tillåter, så skulle jag bedja få säga ett ord .. 
<sec/>
”Hahaha! Med vilkor att det innehåller något pikant .. godt .. friskt .. så der halft om halft ovettigt .. sådant som man kan hafva i skog och mark .... oundersåtligt .. hjertligt ..” 
<sec/>
Det är just hvad jag menar. 
<sec/>
”Låt höra, hahaha!” 
<sec/>
Jo jag ville då säga, att jag haft audiens hos hans majestät i dag; och till min förundran fann jag icke honom sådan jag väntat. 
<sec/>
”Huru fann ni honom då, hofjunkare?” 
<sec/>
Helt förnuftig. 
<sec/>
”Bra! bra! Det hade ni icke väntat?” 
<sec/>
Nej, huru skulle jag det? 
<sec/>
”Hvad väntade ni då i honom?” 
<sec/>
En narr. 
<sec/>
”Aha!” – Fredrik fixerade sin medtalare. – ”Hvarföre skulle konungen just nödvändigt vara en narr, min herre?” 
<sec/>
Hm, herr hofjägmästare .. 
<sec/>
”Säg ut!” 
<sec/>
Vi veta ju alla, att den närvarande konungen är en narr? 
<sec/>
Denna djerfva doublesens kom alla att häpna. Det var likväl klart, att den tonvigt, Tage lagt på ordet ”närvarande”, tydligen pekade på Pouffardin. 
<sec/>
”Ni har godt hufvud, hofjunkar Thott,” sade Fredrik. ”Har ni äfven lika god mage?” 
<sec/>
Utomordentlig. 
<sec/>
”Ni tror er om att kunna smälta allting?” 
<sec/>
Hvad herr hofjägmästaren befaller. 
<sec/>
”Nåväl, så hör: om det skulle falla hans majestät in, att för ro skull insätta er till kung för en afton, skulle ni kunna smälta det?” 
<sec/>
En så stor nåd .. 
<sec/>
”Skulle ju ej i annat bestå, än att förklara er för den största narr? Ty då vore ni den närvarande konungen. Verstehen Sie?” 
<sec/>
Herr hofjägmästare! svarade Tage oförskräckt, oaktadt han väl märkte, att han hade stött konungen: herr hofjägmästare! jag skulle bära mitt öde, att vara konung, med tålamod och sans. Jag skulle gå ända derhän i lugn, att, om jag, för nöje och omvexling, befallt en af mina undersåtare säga mig en otidighet, och han, af lydnad, gjorde detta ... så skulle icke jag, icke jag nemligen, vredgas på honom. 
<sec/>
”Ärliga skälm!” utbrast Fredrik med den godmodigaste och vänligaste blick, räckande hofjunkaren sin hand till försoning. ”Innan ni dör,” sade han, ”skall ni på mina ord bli kung en stund, för att smaka på. Nu, mina herrar, måste ni höra min plan att roa majestätet derborta; ty, hahaha! jag kan också vara en grand otidig, bara jag vill. Vet ni”.. Fredrik blickade pathetiskt .. ”vi skola organisera ett uppror åt kungen här i skogen, för att se huru han reder sig. Jag ville pröfva, huru han bär sig åt i dylikt fall. Hvad säger ni?” 
<sec/>
Hofjagtcirkeln stod stum. Ingen viste hvad han skulle svara på ett så svindlande projekt. Och man var ej fullt viss, om icke kung Fredrik utkastade dessa ord på försök, blott för att höra hvad hans hofmän skulle säga i upprorsfrågan. 
<sec/>
Då ingen svarade, fortfor han: ”ni känner hvilka rykten gå om oroligheter i Dalarne? Hvem vet, om ej dessa nordens bjessar en dag verkligen komma utföre till Stockholm? Det kunde ju då ej skada, att öfva hans majestät litet på förhand? Vi imaginera oss ett antal tappert Dalfolk här i skogen. Vi göra anfall på hoftältet vid Stäke .. hahaha! jag ville se min monark i denna ställning.” 
<sec/>
Skämt eller allvar, så smakade denna plan icke Tage Thott, hvilken gjorde sig vida större uträkning på det andra förslaget med de dansanta fruntimmerna. Han vågade således infalla: 
<sec/>
Nådigste herr hofjägmästare! jag hörde bestämdt vid min audiens, att fråga är om en bal på hofvet för i afton. 
<sec/>
”En bal, ja. Utan fruntimmer. Sehr schön!” 
<sec/>
Nej, förlåt mig, här komma damer: dames de qualité.” 
<sec/>
”Hvad säger hofjunkaren: komma verkligen damer? har detta kunnat lyckas konungen?” 
<sec/>
Det har lyckats honom genom en trogen undersåte, som är .. jag bör säga det: jag sjelf. 
<sec/>
”Förträffligt! det var min högsta önskan. Det skall icke blifva obelönadt. Men det ena goda förskjuter icke det andra. Kan Pouff .. hm .. kan konungen ställa till en hofbankett med bal i afton, hvaröfver säkert vi alla, och i synnerhet de unga ibland oss, skola känna mycken glädje, så skall jag deremot, med ert bistånd, mina herrar, ställa till ett litet artigt Daluppror, hvaraf hans majestät kan finna sig underhållen å sin sida. Sådant tillhör konungars nöjen; och här kunde nöjet, såsom jag säger, tillika förenas med nytta, emedan hans majestät finge inöfva sig att se huru saken ser ut, hitta på mått och steg, utdela nådebevisningar åt de öfvervunne, tala, och så vidare.” 
<sec/>
Grefve Robert Thott, som nyss märkt sin bror lyckas så väl att erhålla gifvet löfte om rik belöning för balarrangementet, framsteg med hopp om ett dylikt löfte för ett väl arrangeradt uppror i Dalform, och sade: 
<sec/>
Herr öfverhofjägmästaren täcktes nådigst låta mig pröfva mina krafter och gifva mig medel, så skall jag otvifvelaktigt lyckas organisera några grotteska anfall, i nu bruklig rococo-stil, mot konungen och hans hof. Det är ju icke frågan om att slå ihjäl någon? eller att någon skall mista lifvet efteråt inför domstolar, eller så? 
<sec/>
”Hahaha, min vän! ni tar saken som den bör tagas,” utbrast kung 
<sec/>
Fredrik storskrattande. Han trodde verkligen, att den sista talaren begagnat ett fint skämt, ehuru det utgjort Roberts sannskyldiga mening. Med sin mystiska blick öfver rojalismen, som öfver allt annat, fann denne ingenting naturligare, än att då en konung ville till nöje eller öfning, såsom frågan här var, underhållas med spelet af ett uppror, så borde den saken såsom sådan tagas fullkomligen högtidligt och allvarsamt. Han utbad sig endast få veta, huru långt det skulle sträcka sig: om han borde nöja sig med en attaque på hofvet, eller om han skulle skrida ända till att dethronisera majestätet? 
<sec/>
”Det sista vore väl det rättaste, skulle jag tro,” inföll Fredrik gapskrattande. 
<sec/>
Befaller majestätet, att det måste gå så långt, så är det klart att vi lyda,” svarade Robert Augustin med devouement. Men .. 
<sec/>
”Men ni gör det icke gerna? Ni är en hederlig undersåte. Jag billigar er, och vi skola tänka derpå. Men, för att komma till saken: hvar kunde vi här få Dalkarlar?” 
<sec/>
Något i penningar torde väl herr hofjägmästaren behaga anslå; man kan icke göra en hoffest .. 
<sec/>
”Med två tomma händer, nej. Men frågan är, om här alls existera några personer, möjliga för uppror, äfven mot penningar?” 
<sec/>
Åjo, så snart man får veta, att det är hans majestäts egen vilja. 
<sec/>
Tage Thott ansåg nödigt, att hjelpa sin bror. Huru många upprorsmakare skulle herr hofjägmästaren anse passande? sade han. 
<sec/>
”Det har jag icke precist tänkt på. Wir werden sehen.” 
<sec/>
Om jag finge föreslå, fortfor Tage, så borde man arrangera upproret i nära öfverensstämmelse med hofbanketten. Det ena kunde räcka det andra handen. Om vi således organiserade lika många upprorsmakare, utklädda till Dalkarlar, som hofvet har dansanta par på balen; så kunde, sedan man dansat å ena sidan och slagits å den andra, det hela slutas med en måltid, ett dryckeslag i den högre stilen, om herr hofjägmästaren tillåter, fullkomligt svarande mot ett jagthofs värdighet och glans. 
<sec/>
”Dans, uppror och ofvanpå måltid! åh, ni är gudomlig, min hofjunkare. Sådant kan blifva alldeles fullkomligt rococo. Lyckas detta, så utfäster jag en rik belöning.” 
<sec/>
Jag fournerar damer af qualité! utbrast Tage. 
<sec/>
Och jag fournerar upprorsmän, äfven af qualité! inföll Robert Augustin. 
<sec/>
”Godt! till belöning skall hvardera af er, efter bankettens slut, få tillträde till hans majestät, den verklige konungen, och af honom utbedja er hvad ni vill, ”ända till hälften af hans rike”, såsom det heter i sagostilen, och som vid detta rococo-tillfälle just är den riktiga. Behöfver ni penningar på förhand?” 
<sec/>
Nej, svarade grefve Robert, med uttrycket af en hög känsla. 
<sec/>
”Så mycket förträffligare. Låt det vara färdigt till klockan åtta eller nio, då vi återvända till Stäkes färja.” 
<sec/>
Hofjägmästaren reste på sig. ”Jag skall ännu göra en enda tour de chasse till, och sedan får det vara slut för i dag. Zum Wiedersehen!” sade han med en nick åt bröderna Thott, hvilka under djup bugning aflägsnade sig och fortsatte vandringen utefter landsvägen fram emot Rännarskedet. 
<chapter/>

<chaptername>FYRATIOFEMTE KAPITLET.</chaptername>

<chaptername>UPPSKOF MED VREDEN.</chaptername>

<sec/>
Det är förfärligt, hvad alla menniskor i dag törsta efter att åtnjuta nåd. 
<sec/>
”Allt står nu på en ganska god fot,” anmärkte Tage Thott, under det att de nalkades sina vagnar på Rännarskedet. ”Du har varit rätt djerf, Robert, det kan jag ej annat än tillstå, då du antog konungens uppdrag att formera uppror: hvilka manspersoner, om jag får fråga, har du i tankarne till denna del af festen?” 
<sec/>
Jag skall förtro dig, att jag har inga alls! svarade grefve Robert. Men jag blef så upprymd genom din djerfhet att åtaga dig det andra, hvilket här på den vilda skogen måste vara lika orimligt och omöjligt, att jag i en hast tänkte: kan Tage det ena, så måste det ligga i saken, att jag kan det andra. 
<sec/>
”I saken?” utbrast Tage Thott. ”Mitt åtagande, att rikta hofbalen med damer, utgör visst ingen orimlighet, såsom du snart skall få se, emedan jag just ärnar begifva mig till ett par sköna ställen, Bonäs och Kallhäll, der de gifvas. Men hvilken trollstaf har du, Robert, att stöta i marken, och dermed framkalla dannemän till upprorsmakare, likasom sådant vore ett intet?” 
<sec/>
Finnas här på gårdarne alls inga menniskor, som äro nog goda och trogna undersåtare, att bevisa hans majestät en ovilkorlig lydnad, hvartill måste höra att göra honom till viljes i allting, äfven om han till ombyte och förströelse äskar ett litet uppror? 
<sec/>
”Jag tror nog, att sådana gifvas, hvilka häruti kunde vara hans majestät lika trogna som du; i synnerhet om de, såsom du, erhålla en lämplig belöning. Men kom ihåg, min bror, att du lofvat konungen upprorsmän af ett visst stånd och bildning, af qvalitet, med ett ord; likasom jag utfäst dames de qualité. Det går då icke an för dig, att komma med bondgossar eller torpare på en hoffest af detta slag.” 
<sec/>
Du sätter mig i bekymmer, Tage. 
<sec/>
”Hvem bad dig också om, att åtaga dig en sådan entreprenad?” 
<sec/>
Jag ville nödvändigt sättas i tillfälle, att af hans majestät få nåden utbedja mig en nåd, likasom du. 
<sec/>
”Du går i mina fotspår, och det är icke illa, till en viss grad. Nå, Robert, vi få väl se. Några gentila dalkarlar torde till sluts ej vara ogörliga att påfinna. Jag påminner mig till en början en ..” 
<sec/>
Det är alltid en! Är han dugtig, såsom denna nation plägar, tör han vara så god som två? 
<sec/>
”Det träffar sig så lyckligt, att för närvarande lefver här på skogen en man, som väl icke är från Dalarne, men dock utgör en Tysk fänrik. Du har ju någon idé om von Drachenmilch?” 
<sec/>
O Gud, är den slagskämpen här? 
<sec/>
”Skulle icke han passa godt?” 
<sec/>
Men han är en af mina fullkomligaste ovänner! Jag tror säkert han skulle hafva lust att slå ihjäl mig, om han finge se mig. 
<sec/>
”Det kan väl hända; men det betyder för denna sak ingenting. Von Drachenmilch är den mest äkta riddersman: han är när som helst färdig att slåss på lif och död för ingenting, och blifva vän för ingenting. En fullkomlig adelsmän sans peur &amp; sans raison, gör han allting à propos des bottes; och det enda, han med någon konseqvens vidhåller och aldrig viker ifrån, är namnet af ära. Han sätter denna benämning på alla sina företag, likasom Farinas etikett sitter på all slags eau de Cologne. Men utom denna allmänna stämpel, som tillhör hans adlighet, har han andra egenskaper dessutom, hvilka göra honom till en god menniska. Han är varm, trofast, ärlig. Detta allt kunde han naturligtvis vara såsom simpel roturier; men tillsattserna af befängdhet, hvarigenom han är chevalier, skola här uträtta hvad som behöfves. Låt mig tala med von Drachenmilch, och han skall blifva din bästa bundsförvandt i upproret, så fort han får höra, att det ingår i konungens önskan. Äfven han är angelägen att utbedja sig en nåd af konungen, det har jag hört af honom.” 
<sec/>
Så, Tage: det är förfärligt, hvad alla menniskor i dag törsta efter att åtnjuta nåd! 
<sec/>
”Der hafva vi Rännarskedet,” utbrast den andre. ”Våra vagnar stå och vänta. ”Sätt dig i din, Robert, och åk i sällskap med Juliana och mig utföre till Bonäs. Du träffar der mademoiselle Marie Susanne: och det skadar ej, att du visar henne en artig sida, då du eljest sjelf bäst vet, hur mycket du af henne kan hafva att frukta hos riksgrefvinnan.” 
<sec/>
Det är sant, Tage. Jag hade velat qvarhålla henne i Stockholm; men då det ej lyckats mig, är det angeläget att utplåna hos henne alla spår af förargelse emot mig, i fall hon hyst en sådan. Hon måtte väl icke hafva fått en halfdragen ande om hvad du och jag i natt gjorde för Clas Thotts och von Pahlens qvarhållande i Stockholm? 
<sec/>
”Det vet jag icke; men jag hoppas att det är omöjligt. Jag har träffat henne här en gång: vi samtalade då om resan, och hon tycktes om bror Clas ej veta annat, än att hon väntade få se honom under vägen.” 
<sec/>
Godt. Låtom oss då göra detta besök. Jag åker i ert sällskap. Då jag nu i alla fall beslutit att ej resa längre denna dag, i synnerhet som det för min framkomst till Ekolsund i tid i morgon är likgiltigt antingen jag tillbringar denna natt på Stäke eller Tibble, så antar jag gerna förslaget att jemte er hafva en angenäm stund, och derunder upptänka bästa sättet att göra hans majestät det omtalade nöjet. 
<sec/>
Saken var således afgjord. Tage Thott och hans fästmö åkte förut. Robert Augustin befallde sin kusk hålla vägen efter. Sedan man fortfarit på stora landsvägen en liten stund förbi Strömsdal och framom Dockryan, vek man af på en biväg till venster, som måste köras med mycken försigtighet. Man kom förbi Trappeberg ned emot Mälarens strand, och hade snart det lilla Bonäs för sina ögon. Man höll upp till gården så nära man kunde med vagnarne. 
<sec/>
”Der måste vara stort sällskap,” sade Juliana till Tage, då hon jemte honom steg ur sin vagn. 
<sec/>
Ja, minsann, svarade han, och kastade äfven ögat upp mot byggningen. Jag förmodar, att fru Bonauschiöld med sin fröken Ankarclou kommit hit från Kallhäll, för att tillbringa en gladare stund, än om hon sutte i ensamhet. Jag tycker mycket om det, så har jag alla damerna på en plats, och kan använda min öfvertalning på alla gemensamt. 
<sec/>
”Men vet du, Tage,” fortfor hon, ”här måste också vara herrfremmande. Jag tycker mig genom fönsterrutorna skönja tre eller fyra karlfigurer.” 
<sec/>
Hvad ser jag! utbrast Tage i detsamma med en viss häpnad; derborta på gården märker jag en, som har det fullkomligaste tycke af Didrik! Kan min brors betjent vara här? 
<sec/>
Läsaren påminner sig af det föregående, att herrarne Clas och Åke Thott, jemte von Pahlen och öfrigt resesällskap, sjöledes kommit till Bonäs straxt på eftermiddagen, således efter den tid, då Tage Thott sednast egt underrättelse om Marie Susanne. Att också under tiden fru Bonauschiöld blifvit bjuden till Bonäs från sitt lilla, närbelägna landtställe, faller af sig sjelf, då mademoiselle Cederlöf dervid kunde göra henne den stora glädjen af ett återseende med major Åke Thott. Han och hon hade också redan med hvarann utbytt berättelserna om sina flesta äfventyr å ömse sidor, sedan de sist träffats; och Clas hade icke mindre att säga sin Marie. Det var i detta samspråk de befunno sig, då Tage och Robert Thotts vagnar anlände. 
<sec/>
Sjelfva folket på Bonäs, likasom på Kallhäll, hade icke visat någon svårighet vid att emottaga gäster, hvilket för öfrigt på denna tid i trakter, der kungsjagt och andra stora högtidligheter försiggingo, icke utgjorde någon ovanlighet på landsbygden. Man upplät gerna sina rum på en dag eller par åt så hyggliga herrskaper, som dervid alltid vankades, och som merendels betalade mycket hederligt. Folket på Bonäs var nu som bäst ute på sitt arbete; med undantag af en eller annan person, som höll sig i köket, angelägen att artigt och galant vara till uppassning, derest herrskapet ville något. Det var också till dem Reinhold, Didrik och Lotta sällat sig; och för närvarande funno sig alla tre oändligen väl på detta lilla muntra och trefliga ställe. Björköboerne höllo sig för det mesta nere i sin segelbåt, för att afvakta de vidare befallningar för resan, grefve Clas Thott, som hyrt båten för hela dagen, kunde hafva att gifva dem. 
<sec/>
Tage Thott hjelpte sin älskade Juliana ned ur vagnen. För första gången gaf hans uppsyn tillkänna en viss förlägenhet; och då han såg Robert, som nu äfven lemnat sin kalesch, komma framåt, kunde han icke underlåta, att i tysthet vinka honom, innan de gingo in tillsammans. 
<sec/>
”Nu, Robert”.. sade han halfhögt. 
<sec/>
Hvad menar du? 
<sec/>
”Du anar ingenting?” 
<sec/>
Bo fruntimmerna här? 
<sec/>
”Ja.” 
<sec/>
Jag skall således träffa Marie Susanne? 
<sec/>
”Det är ett intet ..” 
<sec/>
Kanske också fru Bonauschiöld? 
<sec/>
”Det är mindre än intet, jag försäkrar dig.” 
<sec/>
Men du ser underlig ut, Tage? 
<sec/>
”Tänk, bror Robert, om vi här skulle få midt för våra ögon de personer, som vi i natt hade den mindre höfligheten att stänga in på Riksdalershuset?” 
<sec/>
Du har yttrat ett ord om von Drachenmilchs härvaro. Det är det värsta jag här tänkt mig .. 
<sec/>
”Åh, von Drachenmilch är en engel!” 
<sec/>
Det är möjligt. 
<sec/>
”Men Clas, du? Men von Pahlen till exempel?” 
<sec/>
De här? Nej ..! 
<sec/>
”Hvilken fysionomi skulle du anlägga, om så vore?” 
<sec/>
Clas och von Pahlen? Omöjligt! omöjligt! 
<sec/>
”Ts! här gifves blott en enda utväg. Robert! Robert! du är förlorad, om du icke till punkt och pricka rättar dig efter mig.” 
<sec/>
Ja, det vill säga .. 
<sec/>
”Nej, säger jag: det vill ingenting säga! utan du skall ovilkorligt handla och göra och rätta dig efter mig.” 
<sec/>
Så tala då i Guds namn tydligt .. 
<sec/>
”Det skall blifva klart. Se bara munter ut, det är det första angelägna. Tänk endast på upproret, var rask och upprymd.” 
<sec/>
Det är just min mening. 
<sec/>
I detta ögonblick syntes herrskapet på farstubron. Mademoisellerna Cederlöf och Pasch hade märkt fremmande på gården och stigit ut att emottaga dem. Clas och Åke Thott, jemte de öfriga, som befunno sig på visit, syntes i bakgrunden. De hade redan upptäckt hvilka de ankomne voro. 
<sec/>
Tage Thott nalkades, med Juliana vid sin sida. ”Mitt herrskap!” sade han med en röst, hvaråt han gaf en stark agitation, ”ursäkta, att jag så godt som icke helsar på någon enda af er: här har händt någonting utomordentligt: jag och min bror, gref Robert, komma omedelbart från konungen ..” 
<sec/>
Mera behöfdes ej för att göra en fullkomlig diversion. 
<sec/>
”Konungen? hvad står på? hvad har händt?” utbrusto alla, och det enskilda starka ämnet till ömsesidig tvist bortglömdes ögonblickligt. 
<sec/>
Tage Thott teg. 
<sec/>
Han förde Juliana Wefverstedt in. Robert Augustin följde. De blickade på alla närvarande, och alla närvarande blickade på dem. Men likasom alla blifva vänner i sjönöd, och så länge den pågår; så nedslår en stark nyfikenhet alla andra lidelser, så länge den räcker. 
<sec/>
”Jag förmodar,” sade Tage Thott med uttrycket af djup rörelse, ”att ehuru olika tänkande vi alla kunna vara här i sällskapet, gifvas dock tvenne ämnen, hvarom vi alla äro eniga.” 
<sec/>
Han teg. 
<sec/>
Rör det konungen? utbrast von Pahlen. 
<sec/>
”Ja, herr löjtnant. Men det rör icke blott konungen, utan, hvad mera är, det rör ..” 
<sec/>
Men, min Gud! tala ut, Tage! ropade grefve Clas. 
<sec/>
”Är hans majestät sjuk?” ropade Åke Thott. 
<sec/>
Är konungen för döden? skrek von Drachenmilch. ”O min Gud, vi hafva en revolution framför oss,” utbrast fru Bonauschiöld, ”då thronföljden ej ännu är bestämd.” 
<sec/>
Ha! ropade von Pahlen: tala, min herre! Tage Thott teg och såg i golfvet. 
<sec/>
”I himmelens namn!” sade Clas Thott, ”jag känner, att hans majestät är ute på jagt i denna skog: har ett olycksfall inträffat?” 
<sec/>
Konungen har fallit af hästen ..? 
<sec/>
”Någon hjort har ränt sina horn ..?” 
<sec/>
Har en jagthund blifvit galen, och ..? 
<sec/>
”En jägare har oförsigtigt aflossat sitt skott ..?” 
<sec/>
Gud! Gud! skreko alla fruntimmerna. Hans majestät är skju .. himmel! himmel! 
<sec/>
Tage Thott begärde ett glas vatten. Med största uppmärksamhet och skyndsamhet anskaffade man det. Robert Thott, som insåg att han borde i allt rätta sig efter sin bror, begärde också ett glas vatten. Detta ökade de närvarandes förskräckelse. Alla förstodo, att någonting förfärligt måste hafva tilldragit sig, då tvenne personer behöfde, omedelbart efter hvarann, dricka friskt vatten. 
<sec/>
”Mitt herrskap,” sade Tage Thott, ”det förundrar mig, då ni gissat på så mycket, att edra tankar ej fallit på det närmaste: upproret!” 
<sec/>
Hvad hör jag? ropade Clas Thott och von Pahlen på samma gång: det skulle då vara sant allt hvad ryktet haft att säga om oroligheterna i Dalarne? 
<sec/>
”Det går att blifva sant,” svarade Tage Thott med en nick. 
<sec/>
Men huru långt har det då kommit, min bror? avancera de på vestra vägen, såsom man påstår? utbrast grefve Clas med den hjertligaste och öppnaste blick på Tage, deri allt groll på en gång var försvunnet. Du kommer från konungen, säger du? Du har träffat hans majestät på skogen? under jagten? 
<sec/>
”Ja. Både jag och Robert hafva nyss träffat hans majestät och talat med honom så godt som mellan fyra ögon.” 
<sec/>
Robert Augustin tog sig en hög blick. 
<sec/>
Ingenting spänner uppmärksamheten mera än att se framför sig personer, som kommit omedelbart från konungen. 
<sec/>
”Hans majestät har talat med oss nästan uteslutande om upproret,” tillade Tage Thott vårdslöst. 
<sec/>
Konungen gaf oss, eller jag kan egentligen säga mig, ett uppdrag om upproret, inföll Robert Thott, och såg sig omkring med en förnäm syra, likasom sökte han någonting. 
<sec/>
Både Clas, Åke och alla de öfrige förvånades. 
<sec/>
Tage Thott tog ånyo till ordet: ”vi hafva i konungens namn en uppfordran, att göra eder alla, mina herrar!” 
<sec/>
Egentligen kan jag säga, att det är jag, som i konungens namn har att göra er denna uppfordran! inföll Robert Thott. 
<sec/>
En uppmaning, Robert? Hvad fordrar hans majestät? sade major Åke. 
<sec/>
”Det angår upproret, mina herrar!” 
<sec/>
Von Pahlen, von Drachenmilch, Clas och Åke Thott slogo i ögonblicket handen på hjertat, och tecknade på värjfästet: ”Vi äro färdige!” ropade de. 
<sec/>
Är det ert allvar? frågade Tage med en egen blick. 
<sec/>
”Och du vågar sätta sådant ifråga?” utbrast grefve Clas. 
<sec/>
J ären färdige att göra hvad hans majestät befaller? jag har förmodat det, anmärkte Robert Thott. 
<sec/>
”Men emellertid: upprepen det!” 
<sec/>
Vi äro färdige! skallade det öfverljudt från alla, och sjelfva damerna instämde enthusiastiskt i detta rop. 
<sec/>
Robert Thott gjorde en rund kring kammaren, hvarunder han likasom mönstrade de närvarande. ”Vi blifva dock på detta sätt ej fler än fem man,” anmärkte han öfverräknande. ”Låt se, bror Clas,” sade han förtroligt och likasom om ingenting dem emellan förelupit, ”din betjent Didrik är ju en flink gosse?” 
<sec/>
Didrik? ja. Didrik har nyligen varit i en svår strid; han har öfvat sig och kan ganska väl duga att vara med en gång till. 
<sec/>
”Öfning”.. upprepade Robert; ”ja, det är just öfning hans majestät åsyftar med det hela af detta företag.” 
<sec/>
Man såg på hvarann. 
<sec/>
”Likväl: låt höra, finnas här icke flere?” fortfor Robert. ”Jag tyckte mig se män vid segelbåten?” 
<sec/>
Utan tvifvel: fyra tappre Björköboer. 
<sec/>
”De torde vara villige att följa oss?” 
<sec/>
Dit konungen befaller, gå de säkert, blott de få veta hans vilja. 
<sec/>
”Det är till upproret de skola gå.” 
<sec/>
Då äro de färdige genast! På ett sådant anrop stå alla i Svea land upp såsom en man, utbrast Åke Thott med hänförelse. 
<sec/>
”Godt,” svarade grefve Robert torrt. ”Har broder Clas något att säga öfver dessa sjömän?” 
<sec/>
För i dag har jag det. 
<sec/>
”Behöfs icke mer. Nämn då för dem, att de böra inställa sig, för att deltaga i en strid på hans majestäts befallning. Men gör det genast; saken fordrar skyndsamhet.” 
<sec/>
Min Gud, Robert! är det så nära? 
<sec/>
”Klockan nio sist böra vi vara vid Stäkes färja.” 
<sec/>
Ha! utropade fruntimren. Det är förskräckligt! 
<sec/>
Grefve Clas skyndade ned till sina goda Björköboer och uppmanade dem att göra sig färdige till uppbrott. 
<sec/>
”Nu, mina damer,” sade Tage Thott, ”torde också ni samtligen vara lika beredvilliga, som männen, att gå hans majestäts önskningar till mötes?” 
<sec/>
Fröken Ankarclou bleknade. 
<sec/>
Icke måste vi .. utbrast fru Bonauschiöld. Slutet af hennes mening bortföll af häpnad. 
<sec/>
”Gå i striden, blir icke frågan om för er, mina fruntimmer, det kan jag såsom hofjunkare förvissa er om,” svarade Tage. ”Men hans majestäts önskan, för att ej säga befallning, utgår på, att ni samtligen infinner er vid Stäkes färja i afton, äfven emellan klockan åtta och nio, det vill säga rätt snart, för att bevista en hofbal, en fest af utmärktaste slag, som der skall gifvas i konungens tält. Kavaljerer blifva männen af jägeriet. Allt skall tillgå på det utmärktaste.” 
<sec/>
Tage! utropade Åke Thott med en dysterhet, som gränsade till vrede, hvad vill allt detta säga? Skall man dansa, när uppror står för dörren? Hvad talar du om för en hofbal? 
<sec/>
”Jag talar om en hofbal.” 
<sec/>
Hos konungen? 
<sec/>
”Hos konungen.” 
<sec/>
Och upproret? 
<sec/>
”Skall bestå i uppror.” 
<sec/>
Mot konungen? 
<sec/>
”Mot ett af konungens tält åtminstone.” 
<sec/>
Hvad är det ni säger? utbrusto von Drachenmilch och von Pahlen på en gång. Ni har blott hitkommit för att gäcka oss? 
<sec/>
I detta ögonblick inträdde Clas Thott. Hans fyra sjömän stodo utanföre. Didrik och Reinhold voro äfven i ordning. Grefve Clas hörde de sista orden. 
<sec/>
”Är här gäckeri i fråga?” utbrast han. 
<sec/>
Mina herrar! ropade Tage Thott och slog sig för bröstet. Jag är hofjunkare, det torde ni veta och tillstå. Jag frågar er i hofvets namn: vågar någon säga, att konungen gäckar er, när han befaller er något? 
<sec/>
”I sanning, nej! Men konungen gäckar ingen!” 
<sec/>
Alltså gäcker han er ej heller i dag, när han befaller er gå i uppror .. 
<sec/>
”Nåväl?” 
<sec/>
Eller, för att tala tydligare, då han befaller er göra uppror .. 
<sec/>
”Skola vi göra uppror? vi?” 
<sec/>
Ja, ni. Det förstås. Tror ni, att en så ömtålig sak skulle kunna anförtros åt andre, än de mest bepröfvade, de trognaste af alla? Hans majestät önskar i afton ett uppror. Men det är klart, att, när detta utgör hans befallning, är det dock hufvudsakligen blott att anse som en nådig önskan, en uppmaning till alla dem, på hvilka han hyser den förtröstan, att de af undersåtlig kärlek vilja gå hans önskan till mötes. Han har ombetrott oss detta. Eller rättast, han har bedt min bror Robert, som hans majestät träffat under jagten, utföra denna angelägenhet på bästa sätt och med de trognaste män. Det är i sig sjelf gifvet, att då hans majestät, såsom hans egna ord föllo, behagade vilja hafva detta lilla nöje för en öfning, eller att få se huru ett uppror skulle se ut; bör likväl en dylik hoffest skötas af fullkomligt goda och pålitliga undersåtare. Ty släpptes osäkert folk dertill, så kunde de af upproret göra någonting annat än en fest. 
<sec/>
”Jag förvånas!” utbrast Åke Thott, och reste sig i hela sin längd. 
<sec/>
Hans majestät tillade, fortfor Tage, att han utfäste en rik belöning. Lyckas man, så får man efter bankettens slut utbedja sig en speciell nåd af konungen. Dessa voro kung Fredriks ord. 
<sec/>
Åke Thott såg på sin bror Clas. ”På detta sätt skulle jag lättast, ja utan minsta fråga, kunna erhålla den audiens jag önskar,” sade han halfhögt. ”Jag kunde begära af hans majestät ..” 
<sec/>
Också jag kunde dervid komma i säkraste tillfälle att af hans majestät bekomma hvad jag vill! halfhviskade von Drachenmilch, i det han sällade sig till de begge föregående. 
<sec/>
”Det är verkligen att tänka på,” anmärkte Clas Thott och såg på Marie Susanne. 
<sec/>
Hörpå, Tage, sade han på en gång högt och strängt: du vet bäst, att vi af dig, likaväl som af Robert, hafva att utkräfva räkenskap för ett och annat .. 
<sec/>
”Det vet jag,” inföll Tage afbrytande. ”Det är just derom jag ämnade tala med så väl dig, bror Clas, som med löjtnant von Pahlen. Men konungens sak måste gå framför allt. Och då han utfäst den stora nåden för oss alla, att få nalkas hans person i afton, för att utbedja oss hvad grace vi behaga, tyckte jag, uppriktigt sagdt, detta vara något, som borde föregå våra enskilda tvister.” 
<sec/>
Det kan vara sant ... sade von Pahlen. 
<sec/>
”Det är icke orätt ..” vidblef Clas Thott. 
<sec/>
Först konungen! sedan vi! genmälde von Drachenmilch. 
<sec/>
”Jag föreslår således,” fortfor Tage Thott, ”att vi nu berama en vapenhvila för egen räkning, och göra uppskof med vår inbördes vrede.” 
<sec/>
Inbördes? sade Clas, med en mörk blick. Nog hafva von Pahlen och jag skäl att vredgas på dig och Robert; men edra skäl till vrede mot oss inser jag icke. 
<sec/>
Du har rätt,” svarade Tage. ”Den enda vrede, vi begge på vår sida kunna hysa, är att vredgas deröfver, att j ären vrede på oss.” 
<sec/>
Det innefattar icke skäl, Tage! 
<sec/>
”Jag förstår. Och vi skola nog tala derom. Har icke äfven von Drachenmilch ett visst horn i sidan?” 
<sec/>
Den Tyske fänriken såg upp, ej utan en viss förundran. Horn i sidan? upprepade han. 
<sec/>
”Ja, herr fänrik. Är ni icke ursinnigt vred på min bror, grefve Robert Thott? Jag tycker mig minnas det.” 
<sec/>
Ja visst! påminde sig von Drachenmilch. Han har förleden natt uppfört sig mot mig på ett ganska på .. ett ganska .. 
<sec/>
”Nå, ser ni det, min fänrik? Kan ni glömma, att ni är ursinnig på honom? Vill ni icke duellera med honom? Vill ni ej sticka ihjäl honom? Vill ni icke åtminstone beröfva honom huden på några ställen?” 
<sec/>
Det vill jag visst; men .. 
<sec/>
”Nå?” 
<sec/>
Jag .. 
<sec/>
”Hur kan ni stå så trankil?” 
<sec/>
Tarteiffel, ni bedrar er! jag är alldeles icke trankil. Donnerwetter, vill ni draga värjan genast! 
<sec/>
”Jag har väntat att se denna eld hos er, herr fänrik. Jag förmodar, att ett par andre ibland oss ej hysa mindre lifliga känslor i denna stund. Låtom oss då, mina herrar, denna gång använda all vår vrede i konungens tjenst, efter han gör anspråk derpå för sin hoffest; men noga ihågkomma, att i morgon eller öfvermorgon, när hofnöjet gått förbi, återkomma till oss sjelfva och påminna oss allt hvad vi hafva att påminna vid hvarandra, hvilket, derest jag ej bedrar mig, i sanning torde vara mycket.” 
<sec/>
Sedan förvåningen öfver detta oväntade förslag litet lagt sig, började man allvarsamt öfverlägga om utförandet. Man erkände visserligen, att både dansen och upproret, såsom spel, utgjorde någonting under den värdighet, man älskade att iakttaga. Men då dessa begge likväl nu skulle ske vid hofvet, efter konungens vilja och med hopp om nådigt reellt välbehag, så föreföllo de äfven de högtidligaste sinnen värde att behjertas. 
<sec/>
Man fann lämpligast att utse von Drachenmilch till anförare för upproret. Han egde den största figuren; var en bjesse till lemmar och åtbörder, och hade det frommaste hjerta, de lojalaste tänkesätt. Robert tillkännagaf, att han icke viste, om hans majestät önskade, det saken skulle bringas ända till full dethronisering; men om så vore, hvarom han inväntade ordres, så kunde ingen verkställa det med mera på en gång besked och beskedlighet än den Tyska fänriken. Han skulle kunna taga Pouffardin i sina armar och bära bort honom, om det behöfdes, så stor än denne var: han kunde med lika mycken styrka och smak taga och bära honom tillbakas, för att åter nedsätta honom på den stol, der han gripit honom; såvida Fredrik, såsom troligt var, önskade denna försonliga utgång på upproret. För öfrigt utgjorde von Drachenmilch den trohjertigaste fanfaron, så att, om konungen vid tillfället skulle känna sig road af diplomatiska tal, pro et contra, kunde dertill intet bättre par utfinnas, än Pouffardin å ena sidan, såsom thronförsvarare, och von Drachenmilch å den andra, såsom thronomstörtare. Till skämt måste man alltid utvälja de allvarsammaste personer; likasom till de allvarsammaste företag, om de skola lyckas, muntert folk är det som duger bäst.” 
<sec/>
Ingen stor svårighet yppade sig, att förmå fruntimmerna till deltagande i hofbalen, då deras herrar fästmän skulle infinna sig vid samma tillfälle. De egde visserligen icke balkostymer; men så långt kunde man ej sträcka sina anspråk under ett jagtparti, flera mil från hufvudstaden. Marie Susanne hade alltid varit vän af dans, om hon finge utföra den i sällskap med en älskad vän. Skulle hon nu också dansa med en fremmande, ginge det nog för sig, då hon likväl viste sig ega Clas Manuel så nära i grannskapet. Agnes Pasch hade städse med nöje rört sig i menuetten, denna äkta rococo-dans, der ställningar, framåtskridanden, tillbakagåenden, bugningar, nigningar och allt visa den mest målande tafla af det djupa raljeri, som ligger i högtidligheten, eller tvärtom, om man hellre vill, det storartade och på sitt sätt rörande, som tillhör det narraktiga i dess äkta former. Mademoiselle Pasch hade sjelf tecknat och i olja utfört flere genrestycken med menuetter, der par framstodo i elegantaste smak, och hvari hon nedlagt en konst, som vunnit bifall. Fru Bonauschiöld skulle säkert hafva sagt nej till all dans, om hon känt förloppet med sitt guld och silfver. Men Åke Thott, som hoppades genom konungens mellankomst utan uppskof återtaga den förlorade skatten, hade ej velat förkrossa henne med berättelsen om fullkomligen allt som händt. Han hade påhittat en liten nödfallssaga, och förmält, det den rikhaltiga kistan ännu var qvar i Clas Thotts logis vid Stora Nygatan, ehuru hon vid sin bortresa, under den mörka natten, ej blifvit den varse. Fröken Ankarclou var minst dansför. Hennes höga, behagliga gestalt måste emellertid blifva en prydnad för tillfället, äfven som stående: måhända lät hon sig dock förmå till rörelse, när tiden skred dertill. 
<sec/>
Men fyra? sade Tage till sig sjelf, det är alldeles för litet; och om jag tillägger min Juliana, blir det ändå endast fem. När har man hört omtalas en hofbal, låt vara en jagtbal, med fem fruntimmer? Det är sant, att Pouffardin har hofjunkare att använda. Men jag vet med mig sjelf, hur förargligt det känts att dansa med en karl till moitiée. Det är någonting förundransvärdt, att då vi varit i stånd till .. en, två, tre, fyra, och der ännu fyra .. ja, till minst åtta upprorsmakare; så hafva vi ej kunnat hitta flere än fem dames de qualité. Ett sådant missförhållande måste väcka uppmärksamhet. Jag talade likväl om sex, när jag hade min audiens hos Pouffardin; jag tänkte då på skogens fée, värdinnan på Rännarskedet, såsom den sjette. Men hennes qvalitet är icke erkänd på hofvet, och blir det aldrig.” 
<sec/>
Tage Thott och de öfrige afbrötos i sina öfverläggningar genom ett buller på gården, som tillkännagaf någon resandes ankomst. Man blickade ut genom fönstret, och trodde sig till sin förundran upptäcka mor Karin Stridsberg från Rännarskedet. 
<chapter/>

<chaptername>FYRATIOSJETTE KAPITLET.</chaptername>

<chaptername>SJUK-JUNTAN.</chaptername>

<sec/>
”I sanning, ett respektabelt sällskap!” Och de bästa undersåtare. 
<sec/>
När hon insteg, tycktes hon ej hafva i sinnet att vända sig till någon viss, utan hon sade till alla på en gång: ”mina nådiga herrskaper! en stor olycka har händt, och jag ber er med största skyndsamhet komma till Rännarskedet, ty det behöfs.” 
<sec/>
Hvad har då inträffat? utropade hofjunkar Thott. 
<sec/>
”Konungen är sjuk!” 
<sec/>
Denna underrättelse slog ned som en åska midt i sällskapet. 
<sec/>
”Konungen,” fortfor hon, ”hade hela eftermiddagen jagat i nejden af vårt hem; vi hörde ofta skotten och voro vittnen till hans majestäts raska framfart. Troligen har mödan slutligen öfverväldigat hans krafter; en stark svindel angrep honom, och han föll af hästen under utförandet af ett jagtparti. Det skedde helt nära Rännarskedet, hvarföre hans majestät afsvimmad och sanslös blifvit inburen till oss. Jag fruktar han är för svag ännu att föras till hoflägret vid Stäke. Med yttersta fägnad har jag öppnat mitt låga tjäll för hans majestäts emottagande; men jag ber er, eller åtminstone några af er, mina herrskaper! återkomma till Rännarskedet, för att omgifva konungen vid detta stora tillfälle, och vara mig, fattiga qvinna, behjelpliga.” 
<sec/>
Har mor Karin ej sändt bud till Stäke? 
<sec/>
”Det gick genast,” svarade hon; ”det är klart. Konungen hade tvenne hofjägare i sitt sällskap, när olyckan skedde; och sedan de inburit hans majestät till oss, begaf sig den ene ofördröjligen till herr hofsekreteraren, som skall vara som anförare i tälten vid färjan, eller hur?” 
<sec/>
Alldeles. 
<sec/>
”Jag får nu höra hvad man tänker vid Stäke, och hvad herr hofsekreteraren ärnar föranstalta; men hofjägaren ansåg den gamle gode konungen, såsom sjuk, icke kunna blott vara öfverlåten åt en mängd karlar, hofjunkare och jägare, utan att han behöfde en omvårdnad af fruntimmer, som mera förstå sig på sjukfall. Jag har för detta goda ändamål med mycket nöje infört hans majestät i mitt bästa rum på Rännarskedet, hvilket är dåligt nog i alla fall; och jag anhåller, att några af dessa nådiga damer och herrskaper äfven måtte biträda mig, ty skulle det hända hans majestät någonting, så kan jag icke ensam stå till ansvars derför.” 
<sec/>
Beslutet var snart fattadt. En händelse af den vigt och möjligen af så stora följder, som en konungs sjukdom, ville alla bevista. 
<sec/>
Man skyndade ut till sina vagnar. De kavaljerer, som inga egna hade med sig, inrymdes i de öfriges åkdon, och man begaf sig från Bonäs öfver skogen till Rännarskedet. 
<sec/>
”Förundransvärdt!” sade Tage Thott under vägen till Juliana Wefverstedt vid sin sida i vagnen: ”jag kan verkligen ej hindra mig ifrån att anse denna händelse för en tilldragelse. Mor Karin Stridsberg .. det är visserligen sant, att jag endast på skämt kallat henne en gudinna och hela denna stora skogs fée; men, vore jag allenast vidskeplig såsom jag i likhet med andra ganska väl kunde vara, så skulle jag tänka mycket om en person med en så ovanligt högt uppsatt mössa. Har hon icke med ett enda trollslag kullkastat alla våra planer för aftonen? Hvad blir af hofbalen? hvad af upproret? hvad af hela hoffesten? Icke kan jag påstå, att mor Karin Stridsberg är den, som gjort hans majestät sjuk, och derigenom dragit honom till sig .. jag menar: fört honom inom kretsen af sitt rike, bragt honom på området af sitt hus. Men denna händelse har dock skett ganska nära Rännarskedet, således under inflytelsen af hennes trollspö, i fall hon begagnar ett sådant.” 
<sec/>
Hahaha! Men allvarsamt, Tage, tror du, att vi göra rätt, som nu så talrikt begifva oss till hans majestäts sjukläger? sade Juliana. 
<sec/>
”Vi få se,” svarade han. ”Kanske är det blott en öfvergående svindel, och då kunna gerna många personer vistas i huset vid tillfället, utan att det skadar. Skulle sjukdomen visa sig betydligare, så bör konungen ofördröjligen och på lämpligaste sätt återbringas till Carlberg.” 
<sec/>
Det är sant; det skadar icke, att vi alla infinna oss. Det kan hända, att den ena kan vara till biträde i ett, den andra i ett annat. I alla händelser är det intressant att skåda utgången häraf .. 
<sec/>
”Och tillägg, att det är högst angeläget för oss, Juliana! Skulle något af mera afgörande slag hända hans majestät, så inverkar detta otroligt på din fars ställning, och på riksgrefvinnans. Det beror i sista stunden på konungens vilja, i hvilka händer Ekolsund efter hans dagar de facto kan komma att ligga.” 
<sec/>
Efter hans dagar? Du talar hemskt, Tage Thott. Tror du, att hans majestät är bragt nära .. 
<sec/>
”Nej; men jag säger, att han kan vara det. Kung Fredrik är gammal till åren, fast ej till humöret; och nog aflider äfven han en gång.” 
<sec/>
Ju mera jag tänker derpå, ju vigtigare inser jag det i sjelfva verket, att vi befinna oss hos hans majestät: du har fullkomligen rätt, Tage. Jag beklagar blott, att min far nu rest bort. 
<sec/>
”Finna vi saken allvarsammare, så skicka vi genast kurir till Segersta, och underrätta generalauditören. Din far skulle aldrig förlåta oss, om vi försummade detta.” 
<sec/>
Nånå, om det behöfs .. 
<sec/>
”Då far jag hals öfver hufvud till Segersta. Ingen kan bättre än jag utföra sådana maktpåliggande bud. Och med detsamma kan jag höra efter huru allt står på Ekolsund, der bredvid.” 
<sec/>
Juliana Wefverstedt nickade bifall; men hon satt i djupa tankar, utan att vidare yttra sig. 
<sec/>
Sällskapet anlände till Rännarskedet. 
<sec/>
Kung Fredrik befann sig i ett inre, stort och i hast ganska väl ordnadt rum, som den flinka värdinnan upplåtit åt sin höga gäst. Man hade lagt honom ofvanpå en uppbäddad säng, hvars stärkta och sköna sparlakan man dragit något åt sidan, för att skaffa så mycket friskare luft. Konungens hufvud var ombundet med en fin linneduk, fuktad i ättika. Han hade nyss vaknat från sin svimning, uppreste hufvudet sakta och såg sig omkring. 
<sec/>
Hofjunkar Thott nalkades lägret, och yttrade sin fägnad öfver att se hans majestät uppslå ögonen med en liflighet, som tillkännagaf, att ingen fara var för handen. 
<sec/>
”Jag känner mig matt!” svarade konungen. ”Nalkas, min vän! hvem är ni? Ah .. jag igenkänner er! hvar befinner jag mig, min hofjunkare?” 
<sec/>
I skötet af de trognaste undersåtare, svarade Tage med en djup bugning. 
<sec/>
”Men på hvilket ställe?” 
<sec/>
På samma stora skog som alltid .. 
<sec/>
”Detta är icke Stäke?” 
<sec/>
Nej. Eders majestät har icke nåden att vara i ett af sina tält. Men detta enkla hemvist, upphöjdt nu genom sin konungs närvaro, tillhör en god undersåtare, som tillika är skogvaktare på den ansenliga mark, eders majestät i dag täckts utvälja till jagtmark. 
<sec/>
”Hvad heter platsen?” 
<sec/>
Rännarskedet. 
<sec/>
”Bei Gott, det namnet har jag hört! Det fägnar mig. Jag finner mig ganska väl här. Jag stannar, tills det går öfver. Jag känner mig bättre nu, än om jag vore i ett af mina tält. Hvar äro mina jägare?” 
<sec/>
Vi vänta ögonblickligen hofsekreteraren Pouffardin. 
<sec/>
”Aha .. hahaha? konungen!” 
<sec/>
Ja, vi vänta honom med det öfriga hofvet ofördröjligen hit från Stäke. Men underrättelsen om den timade olyckan, har ej förrän nu kunnat hinna dit. 
<sec/>
”Låt det också vara. Jag skulle hellre se mig blott omgifven af ett litet, godt, valdt sällskap, utan hofjunkare och annan hofcirkel.” 
<sec/>
Skulle eders majestät verkligen befalla ett sådant sällskap? 
<sec/>
”Min herre, aflägg, om ni kan, alla dessa befallningar på en stund,” sade kung Fredrik, mildt leende. ”Låt oss vara menniskor rätt och slätt här i huset. Fins här något hyggligt, landtligt sällskap, så skulle det göra mitt stora nöje. Jag känner mig icke sjuk; och jag skulle ej vilja besvära någon med obehaget att sällskapa med en gammal illamående gubbe. Men Gud ske lof, utom mattheten, märker jag intet vidare ondt. Jag skulle erfara mycken förströelse af några .. några .. har ni några goda vänner här? Icke bor ni här? Har ni händelsevis sommarnöje här?” 
<sec/>
Nej, svarade Tage Thott. Men om ers majestät täckes påminna sig, så är jag den, som, för en tillämnad hofbal i afton vid Stäke, åtog mig att föranstalta om ..” 
<sec/>
”Ah, jag påminner mig!” utbrast konungen vid bästa lynne. ”Ni eger således i er krets troligen ett sällskap dames de qualité, såsom ni sagt, herr hofjunkare? Hvilka äro de?” 
<sec/>
Några fruntimmer, som kanske hafva den lyckan att till namnet vara ers majestät bekanta. Mademoiselle Marie Susanne Cederlöf hos riksgrefvinnan .. 
<sec/>
”Den lilla täcka Susanne? hofsilfret? är hon här? Min Gud, det fägnar mig, så kan jag med detsamma få nyheter från Hedvig. Men huru kommer hon hit?” 
<sec/>
Hon är på resa ut till Ekolsund, till riksgrefvinnan; och har stannat, då hon förnummit ers majestäts härvaro. 
<sec/>
”Men icke reser en så ung flicka ensam? Jag vet, hon får begagna en af mina hofvagnar, men ...” 
<sec/>
Hon far i sällskap med ett äldre fruntimmer, mademoiselle Pasch. 
<sec/>
”Pasch? die Artistinn? Sehr schön! Och hon är således också här?” 
<sec/>
Ja, till ers majestäts befallning. 
<sec/>
”Det skulle ganska mycket roa mig, att språka en stund .. men jag fruktar dessa förträffliga damer skulle ej vilja stiga in i ett sjukrum, och till en gammal gubbe? Har ni någon mera?” 
<sec/>
En enkefru Bonauschiöld. 
<sec/>
”Så? Nå, den bekantskapen skulle roa mig: är det den rika lagmanskan, såsom generalauditören brukar kalla henne?” 
<sec/>
Det är möjligt, att Wefverstedt någon gång nämt henne för eders majestät. I hennes sällskap följer en fröken Ankarclou. 
<sec/>
Kung Fredrik nickade ett gladt bifall. Med detsamma kastade han sina blickar omkring rummet, likasom för att efterse, om det kunde anses skickligt nog. 
<sec/>
”Nu gissar jag hofjunkaren är länsad?” inföll han. ”Eller har ni ännu någon?” 
<sec/>
Eders majestät, jag har en att nämna, som jag föredrager framför dem alla .. 
<sec/>
”Det torde då vara er fästmö, min vän?” 
<sec/>
Det är så också, med ers majestäts nådiga tillåtelse. 
<sec/>
”Er fästmö? verkligen? Och hon är.” 
<sec/>
Generalauditör Wefverstedts dotter. 
<sec/>
”Die gute Juliane? Lycka till! Ett förträffligt, ett klokt fruntimmer: nicht wahr?” 
<sec/>
Jo, ers majestät. Likväl bör jag i underdånighet tillägga, att här finnes ett annat sällskap, som skulle räkna för den största nåd, att .. 
<sec/>
”Tala ej nu om audiens, min hofjunkare. Jag sitter med ombundet hufvud. Vilja några goda och hyggliga menniskor helsa på mig, så äro de hjertligen välkomne på en stund; och allrahelst, om de derunder behagade glömma konungen.” 
<sec/>
Dem jag sist nämt, äro inga andra än mina bröder. 
<sec/>
”Edra bröder? låt se: ni har en för detta hofpage till bror, som jag alltid tyckt om: mins jag rätt, så heter han Claus Emanuel.” 
<sec/>
Hvilket minne! Den andre af mina bröder behagade eders majestät redan en gång förut i dag träffa på skogen. Det är Robert .. 
<sec/>
”Det var den der herrn, som åtog sig att organisera upproret åt mig. Haha: ett infall så godt som tio!” 
<sec/>
Infallet är eders majestäts eget. 
<sec/>
”Jag vet det. Och er bror är här? Gut; sehr gut. Vi skola språka. Har ni någon mera bror?” 
<sec/>
En major i arméen, gref Åke Thott; den äldste ibland oss. 
<sec/>
”Jag känner honom endast till anseendet.” 
<sec/>
Främst af alla borde jag hafva nämt tvenne Hessiska kavaljerer i ers majestäts landtgrefliga tjenst .. 
<sec/>
”Hvad? hvilka? hvad vill det säga ..” 
<sec/>
Fänrik von Drachenmilch. 
<sec/>
”Så. Från Frankenau. Det går.” 
<sec/>
Löjtnant von Pahlen .. 
<sec/>
”Ah ..” Konungen hejdade sig. Han såg sig omkring. ”Det skall göra mig en glädje att se von Pahlen,” tillade han med antagen likgiltighet. ”Nå?” 
<sec/>
Ingen mera nu, ers majestät! 
<sec/>
”I sanning, ett respektabelt sällskap!” 
<sec/>
Och de bästa undersåtare. 
<sec/>
”Naturligen. Andra eger jag icke.” 
<sec/>
Dock gifvas bland dem grader. 
<sec/>
”Säg mig uppriktigt, min hofjunkare, skulle alla dessa, som ni för mig nämner och som nu ej kunna försköna en hoffest med sin närvaro, då den icke blir af, ej i stället vilja fägna sin sjuka monark genom ett besök, som skulle glädja och förströ honom? Sådant kunde bland goda undersåtare äfven få namn af en hoffest, ehuru af ovanligt slag? Ni, som är min hofjunkare, ehuru icke anställd till tjenstgöring vid jagten, kunde i alla fall nu åtaga er att vara värd hos mig, och ordna en behaglig thécirkel. Ni och edra vänner skulle derunder kunna drifva ett trefligt samspråk i er konungs närvaro, som deraf skulle känna sig på det högsta upplifvad. Materialier till théet bekommer ni hos Pouffardin, likasom allt hvad i öfrigt behöfves för en liten lätt souper.” 
<sec/>
Store konung, hvilken ädel nedlåtenhet? 
<sec/>
”Tala ej härom, utan säg mig, om ni tror, att edra damer anse sig kunna stiga in här hos mig, utan att blifva stötta? Jag vet nog, att de ingenting skola säga: men skola de ej tänka någonting?” 
<sec/>
Utan tvifvel! De skola med djup och innerlig glädje tänka sig som goda barn inne hos sin och landets fader. 
<sec/>
”Sehr gut .. Åh, i sanning, jag tycker att denna kammare, i landtlig stil, kan låta ursäkta sig, vänner emellan.” 
<sec/>
Der konungen vistas, är alltid palats. 
<sec/>
”Det är gammalt.” 
<sec/>
Men den tanken förnyar sig, likt våren, hvarje år. 
<sec/>
”Vi få väl se, hur det går med den tanken småningom. Men lika mycket. Jag känner mig ganska upplifvad. Bed edra vänner stiga in!” 
<sec/>
Grefve Tage Thott aflägsnade sig. Efter ett ögonblick inträdde sällskapet. Värdinnan, på en gång flink och undersåtlig, ordnade ett vackert och temligen stort, rundt bord framför sängen, der konungen låg ofvanpå och stödde sitt ännu matta hufvud mot ena armen. I ring deromkring framsatte hon de skönaste stolar, Rännarskedet egde. 
<sec/>
”Gut, madame!” sade konungen, hvarpå mor Karin Stridsberg aflägsnade sig. 
<sec/>
Kung Fredrik helsade sina gäster med en artig nick, bad dem ursäkta den ställning, han intog, och anhöll, att de i hofjunkar Thott ville betrakta sin egentliga värd. 
<sec/>
Tage steg således fram, anvisade med hofviska åtbörder platser åt de fem damerna öfverst omkring bordet, och åt kavaljererne nedanför dem. 
<sec/>
”Wahrhaftig!” utbrast konungen, när han betraktade dem alla tillsammans, ”detta vill jag kalla en Sjukjunta. Jag utnämner er alla till mina råder; vi skola betrakta det hela som en konselj, och vi skola afgöra en mängd vackra saker.” 
<sec/>
”Apropos,” fortfor kung Fredrik, vänd till Robert Thott, ”jag återser således också er, min vän? Ni skulle ju i afton ordna ett litet uppror till aftonunderhållning åt oss? Huru har den saken avancerat?” 
<sec/>
Ers majestät! vidtog gref Robert, har här den nåden att omkring sig se alla de upprorsmakare, jag i underdånighet tillämnat. 
<sec/>
”Ah, verkligen?” 
<sec/>
Mina tvenne bröder Clas och Åke Thott: herr löjtnant von Pahlen: herr fänrik von Drachenmilch .. 
<sec/>
Konungen gaf löjtnant von Pahlen en uttrycksfull blick, hvilken denne syntes uppfatta såsom en uppmaning, att så litet som möjligt röja någon, framför de andres, utmärkande värme. 
<sec/>
Till de öfrige sade han: ”jag hör med nöje, mina herrar, att ni velat tjena mig i ett af de svåraste uppdrag. Det torde vara lätt nog att skrida till uppror, när man hatar sin monark; men jag ser på er alla, att, hvilka grader af känslor ni än hyser mot mig, hatar mig gör ni icke.” 
<sec/>
O min Gud! utbrast von Drachenmilch, som ej längre kunde återhålla sig. 
<sec/>
”Ni, min kära von Drachenmilch, som till och med är min köttsliga landsman, har säkert känt det mest påkostande, bland alla, att skrida till uppror mot mig, eller hur?” 
<sec/>
Ja, min nådigste landtgrefve och konung! i mitt hjerta kändes det smärtsammast; jag är den bland oss alla, som med största säkerhet kan försäkra, att jag är färdig för ers majestät låta hacka mig i de minsta bitar; också hade jag åtagit mig att vara chef för upproret! 
<sec/>
”Särdeles nog; men hvar och en visar sitt hjerta på sitt vis. Mina damer!” fortfor konungen, ”af er känner jag redan min bästa väns bästa vän; hur befinner ni er, Cederlöf? har ni något att berätta mig från Ekolsund?” 
<sec/>
Ers majestät! svarade Marie Susanne, jag var nu stadd på en resa dit. 
<sec/>
”Ni har således inga nyheter derifrån? Jag kan då i stället helsa er från Ekolsund; riksgrefvinnan har det icke fullkomligen väl.” 
<sec/>
Ack, jag vet. Hennes helsa är vacklande .. 
<sec/>
”Men den torde en dag, och kanske snart, såsom jag hoppas, stadga sig i det goda.” 
<sec/>
O min älskade riksgrefvinna! utbrast Marie Susanne med uttrycket af den mest oskrymtade kärlek. 
<sec/>
Konungen betraktade henne med ett obeskrifligt nöje; han tycktes nästan sluka hvarje af hennes drag. Men han ville icke genom någon större utmärkelse såra de öfrige. 
<sec/>
”Mademoiselle Pasch!” sade han och vände sig till henne, ”ni skall en dag skänka oss en tafla, der ni framställer en konung midt i kretsen af .. kanske icke sitt folk, men .. sina vänner likväl. Afteckna oss här! Ni skulle glädja mig med en sådan tafla. Jag börjar mer och mer förlikas med känslan att vara svag och nalkas det slut, som förestår oss alla.” 
<sec/>
Den vackra tanken, uttryckt på det enklaste sätt, hade just härigenom en oberäknelig verkan på de närvarande. Agnes Pasch hade största svårighet, att icke genom en flod af tårar gifva vittnesbörd af sina sanna känslor. 
<sec/>
”Er, mademoiselle Wefverstedt!” fortfor konungen, vänd till henne, som satt hans läger närmast, ”har jag icke så nyligen sett. Hvad ni har tilltagit! Men ni torde ej kunna gifva mig någon helsning från er gode far? Jag deremot har tillfälle att helsa er från honom. Det var på min befallning, och för att fullgöra mina uppdrag, generalauditören i dag begifvit sig till Segersta. Han for till och med i mitt sällskap ända hit till Stäke, hvarefter han fortsatte sin väg. Jag hoppas de bästa följder af denna hans resa. Er far är en skicklig ekonom. Det är ej i alla grenar man förvaltat Ekolsund såsom man skolat; och Hedvig, stackars liten, huru skulle man begära, att hon ..” 
<sec/>
Konungen afbröt sjelf sin mening och såg i golfvet. ”Den nåd, ers majestät täckes bevisa min far,” svarade hon, ”skall han pligtmessigt söka återgälda genom förbättringar på Ekolsund i allt hvad ers majestät befaller.” 
<sec/>
Kung Fredrik sade intet, men nickade ett tyst bifall. Schön! schön! hörde man till hälften emellan hans läppar. 
<sec/>
Nu såg han upp och vände sig till fru Bonauschiöld: ”jag önskade af hjertat, att jag bedragit mig; men öfverståthållaren rapporterade mig i morse, att det var ert hus, min fru, som blifvit lågornas rof?” 
<sec/>
Ers majestät! svarade hon med darrande röst, den fattigaste af edra undersåter har i detta ögonblick den lyckan att vara vid edra fötter. 
<sec/>
”Ein wenig zu stark!” halfhviskade konungen för sig sjelf. ”Min fru,” fortfor han högt; ”kalla er icke fattig, då ni .. men kanske anser ni det icke passande af er konung, att känna edra ömmaste enskilda angelägenheter?” 
<sec/>
Kung Fredrik kastade ögat på major Åke Thott, och såg derefter starkt på fru Bonauschiöld. Hon rodnade djupt. 
<sec/>
”Det är således sant?” inföll konungen. ”Så låt mig då gratulera er, min fru. Ni får en tapper ledsagare genom lifvet. Han skall säkert icke länge låta ert hus stå ouppbygdt.” 
<sec/>
O min konung! utbrast von Drachenmilch, som just vid denna punkt af samtalet hade att fastknyta det, som låg honom närmast om hjertat. Men en sträng blick från Tage Thott tillrättavisade honom, och lät honom inse det oskickliga uti att göra inpass i konungens eget samtal och i den slags revue han passerade. Fänriken tvärteg, och tänkte: jag skall spara mig för den enskilda audiensen, som hans majestät ej skall förvägra mig. 
<sec/>
Utan att låta märka någonting, vände kung Fredrik sig till fröken Ankarclou. Men det egna var här, att han sade ingenting. Han blott fixerade henne. 
<sec/>
Efter ett ögonblick utbrast han: ”ni är på en gång mycket lycklig och ändå ej så litet olycklig, min fröken! Ni heter Emerence, ej sant?” 
<sec/>
Fröken Ankarclou vågade ett sakta ja! men tillade ingenting; antingen hennes tystnad härflöt af en förlägenhet, som ovanan att se sig i majestätets närvaro lätt förklarade, eller orsaken låg i något annat. 
<sec/>
”Min fröken,” fortsatte konungen, ”glöm olyckan, men mins lyckan! Ni har skäl dertill. Dock, ursäkta mig .. dessa ämnen äro icke andras.” 
<sec/>
En djup och häftig rörelse var på väg att taga sig luft hos fröken Emerence. Men hon beherrskade sig. 
<sec/>
”Er, mina herrar,” sade konungen och vände sig till grefvarne Clas och Åke Thott, ”räknar jag i dag till huset, då ni i värden sjelf ser en broder. Mitt hus har Clas Thott ej velat tillhöra längre,” fortfor Fredrik med ett mildt leende: ”nånå, pagevärjan var för kort. Men kunde den ej hafva utbytts mot en längre, en med rikare och större porte-épée? Dock, om jag ej hört och sett miste, så aflägsnar ni er icke alltför långt från vårt hus?” 
<sec/>
Konungen vexlade härvid ögonkast emellan Susanne Cederlöf och Clas Thott. ”Lyckliga barn!” hördes halfhögt mellan hans läppar. 
<sec/>
”Ni, min major!” inföll han slutligen, ”hurudan är er helsa? En Hercules borde ej vara annat än frisk; men bedrager jag mig på edra drag? Har ni nyligen utstått ett lidande?” 
<sec/>
Min nådige herre och konung, sade Åke Thott, steg upp, och var på väg att nu genast, ehuru i all underdånighet, börja det andragande, hvari han ämnat framställa sin begäran om upprättelse för den gröfsta våldsgerning. 
<sec/>
Men Tage Thott vinkade, och han insåg det mindre skickliga, att göra detta utan i enskild audiens. Hvad som nu föregick, hade hela tycket af att innefatta ett slags presentation blott, hvarigenom konungen gjorde sig bekant med sina gäster, samt å andra sidan genom att tillbaka låta dem förstå sin bekantskap med dem, nedbröt den mur af etikett, köld och afhållsamhet, som eljest så gerna reser sig emellan fursten och menniskorna. De närvarande kommo samtligen i en stämning af att känna sig som personer: och de sågo i sjelfva konungen intet annat. 
<sec/>
När på detta sätt alla rococo-känslor voro förbi, öppnade kung Fredrik sin mun, för att meddela sina vänner ett förslag till aftonunderhållning, då dörren uppgick och hofsekreteraren Pouffardin inträdde. 
<chapter/>

<chaptername>FYRATIOSJUNDE KAPITLET.</chaptername>

<chaptername>ÖNSKNINGARNES TRIBUNAL.</chaptername>

<sec/>
Om jag icke alltför mycket bedrar mig, skulle Marie Susanne kunna hafva något, att instämma grefve Clas Thott för. 
<sec/>
Pouffardin skyndade till konungens bädd, och tolkade med några enkla ord, fulla af uppriktighet, den allmänna förskräckelse, som utbredt sig i jagthofvet vid Stäke, när underrättelsen inlopp om hans majestäts tillstånd. 
<sec/>
Konungen nickade vänligt och svarade: ”hör du, min gode Pouffo, gör mig det nöje och återvänd till hoflägret vid Stäke, och låt ingenting der fattas i den fest efter jagten, som alla hafva vana och rätt att vänta sig efter dagens mödor. Endast jag vill uteblifva: jag vill hvila här för aftonen. Fortfar att vara konung derborta, du, min käre och pålitlige Pouffo; du gör den saken förträffligt; och för det besvär, du i mitt ställe har, skall jag tänka på dig en dag. Behåll alla hofjunkare, hofjägare och öfrige af staten hos dig: jag har här i hofjunkar Thott hvad jag tarfvar. Skicka endast hit en kock med hvad jag för dessa mina gäster kan hafva af nöden för en liten souper med thé, i all vänskaplighet; jag vill ej ligga värdinnan i detta skogspalats till last.” 
<sec/>
Pouffardin gjorde en djup bugning och aflägsnade sig, jemte ett par af hoffolket, som åtföljt honom till Rännarskedet på uppvaktning, men nu enligt konungens vilja återvände till Stäke. 
<sec/>
”Se vi icke här,” inföll konungen, vänd till sitt sällskap, ”se vi icke i denna lilla händelse, likasom i en spegel, bilden af det menskliga ödet? Vi väntade oss i qväll en hofbal, vi hade gjort uträkning på ett uppror: ingendera fingo vi. Det går så! I stället äro vi reducerade till ett samqväm, der godt glam utgör vår enda tillflygt, och der ett utbyte af okostymerade tankar blir hela vårt nöje.” 
<sec/>
Men hvad kan öfverträffa detta? hvad är det som höjer själen och kommer hjertat att slå varmare, om icke just detta? tillät sig mademoiselle Juliana Wefverstedt att yttra, med en öppen och frimodig blick på konungen, likasom hon tilltalat en annan like. Efter det så i afton skall vara, tänkte hon, och då hans majestät vill upptagas oundersåtligt, så måste någon bryta isen. 
<sec/>
”Ja, goda Juliane, ni har rätt,” svarade Fredrik; ”ett godt och gladt samspråk värmer själen och höjer hjertat. Men jag vill föreslå oss ett ämne i afton; ty bara talande roar föga. Gissa, om ni kan, mitt förslag?” 
<sec/>
Konungen blickade leende omkring sig. 
<sec/>
Ett ämne? ett ämne, ja, sade Marie Susanne; det är just det. 
<sec/>
”Jag är icke filosof,” vidtog Fredrik; ”eljest skulle ingenting vara mera passande inom kretsen af ett så valdt och godt sällskap, än att vi företoge oss öfverläggningar och ömsesidiga tankeutbyten om menniskans höga bestämmelse, om själens natur, om ödet. Men ännu en gång: lika mycket som jag uppskattar titlarne på dessa ämnen, lika svag bekänner jag mig i deras utförande, ehuru jag af er, mine närvarande, kunde bekomma dyrbara anvisningar. Dessutom ser ni mig med bindel om hufvudet, hvilket häntyder på ett hinder för mig att få fördjupa mig. I Preussen har jag nu en namne på thronen, hvilken, om jag skall döma efter flera hans ungdomsföreteelser, en dag torde blifva en filosof med krona. Äfven i Österrike liknar sig Carl VI:s sköna dotter till att blifva en tänkarinna, och man torde i en framtida historia komma att läsa om ”Maria Theresias tidehvarf.”” 
<sec/>
Oh – utbrast Tage Thott med hänförelse; man skall äfven i Sverige komma att tala om något, som skall heta kung Fredriks tidehvarf! 
<sec/>
”Wir werden sehen,” sade konungen: ”jag är blott en gammal krigsbuss, det är alltihop. Jag är icke en gång en politiserande konung, eljest skulle jag föreslå oss i qväll, att på det angenämaste kannstöpa om det förestående thronföljarvalet, eller om utgången af grefve Lewenhaupts process. Nåväl, hvad tänker ni?” 
<sec/>
Fröken Ankarclou såg hastigt upp. Ingen svarade. 
<sec/>
”Eller, ser ni: ingenting vore väl mera i sin ordning, än att vi förljufvade tiden med poesi: flere af er torde kunna anföra sköna saker efter Turturdufvan i Norden? eller ur Sofia Brenner, Dahlstjerna, Runius, Frese. Och jag tillstår det. Men jag har mera smak för några af Dalins vers, och hans Argus, så bitande han är, har roat mig. Likväl lemnar jag det åt ständerna. Sverige borde väl en gång hafva sig en filosof, en skald, en artist på thronen. Nu har det hvad det har; och jag skall uppriktigt säga er, att af allting roar mig ingenting så mycket som att höra historier.” 
<sec/>
Historier! utbrast hofjunkar Thott, hvilken gerna såsom värd ville föra ordet. Der hafva vi det! fortfor han: hans majestät har sagt det. Vi skola i afton, sittande i en skön ring, berätta historier för hvarandra: och hvar och en måste i sin ordning åtaga sig att framträda med sin anekdot. 
<sec/>
Mademoiselle Pasch inföll: ”detta vore visserligen att träda i fotspåren af höga exempel. Vi skulle då här i en krets omkring vår monark komma att göra ungefär detsamma, som det berättas i Tusen och en Natt, der, för att roa den Persiske schachen, den ena sagan aflöste den andra; eller, såsom i Decamerone, den ena efter den andre i sällskapet hade till pligt, att uppträda och afbörda sig sin kontingent af berättelser.” 
<sec/>
Det är gammalmodigt! utbrast kung Fredrik. Jag uppskattar både Tusen och en Natt och Boccaccio, om hvilka jag hört allt godt; men vi kunna hafva oss på vårt vis, och behöfva ej gå i andras skor. Nej! jag föreslår något annat. 
<sec/>
Alla blickade med glad förvåning på den gamle, gode konungen, som i hast blifvit så liflig, att man hoppades han snart skulle bortglömma all smärta i hufvudet. 
<sec/>
”Jag föreslår, att vi här bilda oss till en extraordinarie domstol,” sade Fredrik. ”Vi äro så många fruntimmer och karlar samlade, att tre kunna tagas af hvardera könet, för att göras till bisittare i denna rätt; och de öfriga blifva parter. Men frukta ej! jag menar icke en juridisk domstol. Jag är lika litet jurist af naturen, som filosof, eller versman. Denna domstol af sex personer, som bland sig valde en ordförande, då de öfrige fem hade den lyckan, att aldrig kunna stanna i paria vota, skulle kunna upptaga .. låt mig se .. hvad skulle underhålla oss mest? kärlekstvister. Om jag icke alltför mycket bedrar mig, skulle Marie Susanne kunna hafva något att instämma grefve Clas Thott för, och han hade att svara ..” 
<sec/>
O min Gud! Nej .. ers majestät, nej! nej! utbrast mademoiselle Cederlöf. Vi äro fullkomligen vänner. 
<sec/>
”Så har dock säkert vår värdinna, Juliane Wefverstedt, ej så litet att klaga öfver hos sin vän, vår värd, hofjunkaren?” 
<sec/>
Nej! eders majestät .. intet! intet! utbrast hon. 
<sec/>
Konungen såg sig omkring: han märkte, att han i detta sällskap stött på en finkänsla, som icke just ingick i hans egen karakter; men som han i alla fall icke ville såra. Han teg således. 
<sec/>
Mademoiselle Agnes Pasch tog till ordet: ”ers majestät har helt nyss behagat förordna, att vi här ej skulle företaga någonting, som förut varit försökt i verlden, eller gå i andras skodon?” 
<sec/>
Ja. 
<sec/>
”Nå, ers majestät! nu är saken, att den domstol för kärlekstvisters slitande, som ers majestät täckts föreslå, utgör en gammal uppfinning. Den har under namn af Cour d’Amour varit till i Provence eller det lilla Arelatensiska konungariket ..” 
<sec/>
Bei Gott, mademoiselle! hvem har lärt er så mycken historia? Jag tänkte ni kunde måla, och dermed punkt. Ni är ett lärdt fruntimmer: ni är en Sofia Brenner, en Wendela Skytte! 
<sec/>
”Långt ifrån lärd, ers majestät, har jag händelsevis i min fars bibliothek kommit öfver en bok af Martial d’Auvergne, som handlar om ”Arrêts d’Amour”, eller domstolsutslag i dessa slags tvister. Det var för det mesta anlagdt på skämt; men jag ville endast erinra, att detta slags nöje icke är nytt.” 
<sec/>
Vi låta bli det! 
<sec/>
”Till och med ej längre sedan än under kardinal Richelieu fans i Frankrike en ”Assemblée Galante”, hvarvid mademoiselle de Scudery var generaladvokat, och en prinsessa förde ordet som president ..” 
<sec/>
Minsann! 
<sec/>
”Och hon hette ändå Marie de Gonzaga; och assembléen brukade hållas i Ruel; och ..” 
<sec/>
Nej! nej! Vi äro på Rännarskedet: låtom oss ej ett ögonblick följa denna idé och vara efterapare. Men, mina herrar och fruntimmer! ett tribunal skall här blifva i alla fall; jag har sagt det. 
<sec/>
I detta ögonblick afbröts samtalet genom inträdet af husets värdinna, mor Karin Stridsberg, hvilken i underdånighet utbad sig, att få servera hans majestät och hans gäster med thé. Såsom vi förut berättat, var värdinnan på Rännarskedet alldeles icke ovan vid förnämt fremmande. Hon hade flere gånger sett och talat vid den nedlåtande konungen under hans resor till och ifrån Ekolsund. Hon hade dessutom i dag lagt en så nära och tillika så välgörande hand vid förbindandet af konungens hufvud, att hon i allt sitt simpla stånd utgjorde en välkommen person för hans majestät. Kung Fredrik betraktade henne med särdeles välbehag, när hon inträdde, och han kunde knappt se sig mätt på hennes prydliga, höga mössa. Han smålog vid tanken på Pouffardins förlägenhet, när denne, som också fått uppdrag om ett aromatiskt kungs-thé jemte åtföljande souper, skulle finna sig i anseende till det förra förekommen af den artiga, raska och påpassliga Stridsberga-Karin, såsom monarken viste, att den ståtliga matronan i orten kallades. 
<sec/>
”Stig närmare, min vän!” sade han: ”mor Karin vill servera mig och min nyss inrättade domstol med thé. Jag bifaller; men med ett vilkor. Vill ni svara mig, gute Madame, om det är sant, som man säger, att ni utgör en skogsgudinna, som endast förmält er med skogvaktaren här för att hafva fast fot på jorden; men att ni i sjelfva verket kan trolla?” 
<sec/>
Min nådigste herre! utbrast hon, tydligen smickrad af det nådfulla skämt, konungen tillät sig med henne. 
<sec/>
”Ni tillstår det således? Man påstår, vet ni, att det är ingen annan än ni, som förhexat mig i dag .. hvad? Ni har besvurit ödet, och förskaffat mig den åkomma, som bragt mig hit ..” 
<sec/>
Inför lefvande Gud! 
<sec/>
”Tag icke illa vid er. Jag skall snart uppfinna ett lämpligt straff åt er. Ni skall behålla mig längre än ni kanske väntat. Hela aftonen. Hvad säger ni?” 
<sec/>
Hvilken nåd! hvilken glädje! 
<sec/>
”Tag således hit ert thé. Förstår ni er också på att rosta franskt hvetbröd? ni vet hvad jag menar med franskt bröd, mor Karin?” 
<sec/>
Oh .. skulle jag icke känna hans nåd, grefve Tessins nyss införda, utländska förträffliga bröd? 
<sec/>
”Det skäres i skifvor, rostas vid sakta eld; och man har smör dertill .. verstehen Sie?” 
<sec/>
Färskt smör, ers majestät! färskt .. alldeles tjärnfärskt! 
<sec/>
Kung Fredrik såg sig småleende omkring på sina gäster. 
<sec/>
Hofjunkar Thott var icke sen, att såsom värd aflägsna sig i mor Karins sällskap, hvarefter de tillsammans om några ögonblick återkommo med den smakligaste aftonunderhållning; om ock i anspråkslös stil. Man bör likväl erinra sig, att thé på den tiden hvarken var så allmänt gängse som nu, ej heller brukades så svagt. Det utgjorde en sällsynthet, tillgänglig genom det nya Ostindiska kompagniet; och när mor Karin på Rännarskedet kunde bjuda på sådant, så bevisade det, att hon stod i förhållanden till en eller annan person i hufvudstaden, som hade tillgång till något af de högre handelshusen. 
<sec/>
”Jag tror det är imperialthé?” sade konungen, sedan han slutat sin mandarinkopp. ”Ganska godt: sannerligen! Hvarifrån tar ni ert thé, goda mor?” 
<sec/>
Jag har det från herr Springer, om hans majestät tillåter mig säga. 
<sec/>
”Springer? Ah ..” 
<sec/>
Hofjunkar Thott märkte en ovanlig rörelse i konungens anlete vid detta namn. 
<sec/>
”Ni väcker hos mig en särdeles påminnelse,” fortfor konungen, ”när ni nämner Springer. Denna man har en gång blifvit spådd: nå, det hör icke hit, och jag vet ej om ni tror på spådomar. Men sjelfva den person, som spådde Springer, bör räknas till våra största märkvärdigheter; och det var om honom jag påmindes, när jag fick höra Springers namn. Kan ni gissa? Ni har alla hört honom omtalas.” 
<sec/>
Man såg på hvarann. Ingen svarade. 
<sec/>
Slutligen steg Robert Thott upp och inföll med en egen högtidlighet i rösten: ers majestät talar om assessor Svedenborg? 
<sec/>
”Rätt,” svarade konungen. ”Känner min grefve Svedenborg?” 
<sec/>
Jag har en tid laborerat under honom i kemi, det är det enda; men på någon tid har jag icke sett till honom. 
<sec/>
”Han är icke nu i Sverige.” 
<sec/>
Nej, ers majestät! jag hör det: han lär vara i London. 
<sec/>
”Jag har erfarit det,” inföll konungen. ”Det berättas, att den gode mannen i år fått hvad man kallar uppenbarelser och andesyner.” 
<sec/>
I år? 
<sec/>
”Ja, min grefve; i år. Jag har icke hört sägas, att han haft sådant förr. Men min chargé d’affaires tillskrifver mig derom från London. Saken är ganska märkvärdig. Assessor Svedenborg vidgår öppet, att han samtalar med andar.” 
<sec/>
Förskräckligt! utbrast fru Bonauschiöld. 
<sec/>
”Så kunna andarne vara till,” anmärkte konungen. ”Jag måste lemna så höga och af mig alldeles oförsökta ämnen derhän; men med visshet anser jag dem förtjenta af uppmärksamhet. Med Svedenborg sjelf har jag talat åtskilliga gånger, och, utom annat, värderar jag honom för hans stora kunskaper.” 
<sec/>
Men det strider mot Skriften! fortfor fru Bonauschiöld. 
<sec/>
”Jag är ej theolog, och kan icke afgöra den frågan. Men tänk er likväl, mina herrar och damer! tänk blott,” fortfor kung Fredrik och reste sig i sängen, ”om ni här midt ibland er, midt framför er, hade en ande?” 
<sec/>
Ganska visst! utbrast fänrik von Drachenmilch, det skulle icke förvåna mig. 
<sec/>
”Hvad säger då ni, mina öfriga gäster och vänner?” 
<sec/>
Alla betraktade hvarann stillatigande och med underliga blickar. 
<sec/>
”Tro icke, att jag säger någon alltför stor orimlighet,” inföll konungen. ”Hvem vet?” 
<sec/>
Åke Thott och fröken Ankarclou spärrade upp ögonen med en viss fasa. De öfrige yttrade ej en så djup häpnad, men sågo på hans majestät med stora ögon. 
<sec/>
”Jag vill endast fråga er,” sade han: ”ni vet ju alla, att jag nyss derute i skogen fick en svindel, föll af hästen och slog mitt hufvud. Ni vet, att jag blifvit inburen, lagd på denna säng, och här uppvaknat från svimningen. Icke sant?” 
<sec/>
Robert och Tage gåfvo med hufvudets ovilkorliga bugning tillkänna sitt bifall till det sist yttrade. 
<sec/>
”Nåväl?” fortfor Fredrik: ”om nu allt detta ej varit alldeles hvad det sett ut för edra ögon? Jag skall säga er en sak: jag blef ihjälslagen derute på skogen. När jag inbars, så var jag död. Jag har uppvaknat härinne: men det är till ett annat lif jag vaknat. Jag sitter nu här, och är en ande. Hvad säger ni?” 
<sec/>
Ers majestät har den godheten att skämta, sade Juliana Wefverstedt, ej så litet blek och förfärad vid den väckta tanken. 
<sec/>
”Skämtar jag?” utbrast konungen. ”Det vet jag minsann icke. Huru kan jag veta, om jag icke slog ihjäl mig? Deraf, att jag lefver nu? Visst; men hvarje ande lefver. Jag torde således vara en ande, här midt framför er. Hvad menar ni?” 
<sec/>
Men, nådigste konung! ni är på Rännarskedet. 
<sec/>
”Det är jag. Det förstås. Men kan man icke såsom ande vara på Rännarskedet?” 
<sec/>
Hm, tänkte Tage Thott, och det gick en kåre öfver hans rygg. Värdinnan, som jag på narri kallat en fée, måste hafva trollat på mera allvar, än jag sjelf anat. Är det möjligt, att konungen tänker hvad han säger? tillade han. 
<sec/>
Kung Fredrik hörde dessa ord, och smålog. ”Min mening är, att jag icke rätt vet huru det förhåller sig med mig,” sade han. ”Men det roar mig, att antaga, att jag är en ande, och jag tror det rättnu sjelf.” 
<sec/>
Von Drachenmilch såg på sin monark med genomträngande, nästan spöklika ögon. Efter en betydelsefull paus utbrast han högt och snart sagdt profetiskt: landtgrefve! jag ser på er! ni är .. ni är .. ja, vid Gud! ni är en ande, der ni sitter! 
<sec/>
Dessa ord verkade elektriskt på alla närvarande. Man blickade upp på den sjuke konungen såsom på ett annat väsende. Man vågade knappt andas. 
<sec/>
Men han sjelf bibehöll sitt goda lynne. ”Mina gäster!” sade han, ”jag är således en ande, fast omklädd med denna kropp. I alla fall kan ni betrakta mig med samma glada ögon som förr. Ty om jag är en skugga, så är jag dock ingen annan än kung Fredriks skugga: och honom har ni ju alltid älskat? åtminstone aldrig fruktat?” 
<sec/>
En hög och förundransvärd stämning hade i hast bemäktigat sig alla. Det var icke bäfvan längre. Man hade redan till hälften vant sig vid den underbara tanken. Marie Susanne var den första, som steg upp, nalkades konungens säng, fattade hans hand, fann den varm och tryckte en kyss derpå. Goda barn! sade han tillbaka, halfhviskande, och såg på henne. 
<sec/>
”O min konung, er hand är varm! ni lefver: tro mig!” 
<sec/>
Lefver? Visst lefver jag, Susanne. Hvarje ande lefver. 
<sec/>
”Men er hand är varm!” 
<sec/>
Också mitt hjerta är varmt och slår. 
<sec/>
”Gud ske lof!” 
<sec/>
Men hör, mina gäster och vänner! och hör utan all förskräckelse: gör er icke förvissad, att jag ej är en ande. Nu kommer jag åter till den aftonunderhållning, vi här önska oss. Ni mins, att jag har talat om en domstol? Kommer ni ihåg det? Jo. Men det skall icke blifva en domstol af något sådant slag, hvarom vi förut talat, och som mademoiselle Pasch med så mycken klokhet afböjt. Nej. Det skall blifva ett Tribunal för Önskningar. 
<sec/>
”Hvad, ers majestät?” utbrast von Pahlen. 
<sec/>
Alla sågo på konungen och på hvarann med högsta spänning. 
<sec/>
”Ett Tribunal för Önskningar; jag säger det ännu en gång, och jag skall förklara mig. Detta är något, som skall intressera er lika mycket som mig, och mig lika mycket som er.” 
<sec/>
Tage Thott såg på den gamle monarken, och ett hastigt skimmer i hans ögon tillkännagaf nöjet, som han kände öfver den sist väckta tanken. 
<sec/>
”Jag ser på er alla,” fortfor Fredrik, ”att ingen af er gifves, som ej hyser sina önskningar: starka, djupa önskningar. Han eger att framställa dem, för att få dem bedömda och ... uppfyllda.” 
<sec/>
Uppfyllda? utbrusto flere af de närvarande. 
<sec/>
Konungen såg sig om och nickade smått. ”Ni vet hvad en ande förmår,” sade han. ”Hafven förtroende!” 
<sec/>
Förträffligt! tänkte hvar och en. 
<sec/>
”Rörande sättet att gå till väga, skola vi samtala,” sade konungen, ”sedan vi först afgjort théet, hvilket jag ser, att den artiga StridsbergaKarin nu serverar ånyo.” 
<chapter/>

<chaptername>FYRATIOÅTTONDE KAPITLET.</chaptername>

<chaptername>FÖRKLARINGARNE.</chaptername>

<sec/>
Men skola de verkligen kunna låta förmå sig, att för konungen afslöja sina hjertans önskningar? 
<sec/>
Då hela denna glada angelägenhet var förbi och théservisen blifvit utburen, sade konungen, som kände sina krafter återställas och munterheten uppkomma: ”nu, mina goda gäster! skola vi ofördröjligen skrida till det stora verket. Men det har på några ögonblick fallit mig in, att det bästa blir, om en annan form gifves åt tribunalet. Alla de närvarande, som sjelfve hysa några önskningar, kunna ej sitta som opartiska domare öfver de andra. De behagade samtligen aflägsna sig i ett yttre rum, som vår värdinna skall upplåta. Blott en i sönder träder sedan hitin.” 
<sec/>
Följden af denna nådiga tillsägelse var, att alla drogo sig ut, den ena efter den andra. 
<sec/>
De hysa alltså önskningar, stora, märkliga önskningar, allesammans! jag kunde nog tro det, inföll konungen till sig sjelf, när han såg den sista aflägsna sig. Tribunalet kommer följaktligen att bestå af mig ensam: hahaha! jag har ingenting deremot. 
<sec/>
”Kom hit, mor Karin!” sade han högt till värdinnan, hvilken qvarstannat i rummet, för att inhemta konungens ytterligare befallningar: ”kom hit och upplös bandagen kring mitt hufvud. Fukta den ånyo, och sätt den på mig, ehuru lindrigare. Jag torde ännu behöfva den en stund. 
<sec/>
Likväl känner jag mig vida bättre. Hörpå, goda mor! ni skall efter min tillsägelse rättnu anmoda till en början en af de utevarande gästerna att inträda. Slutligen skall ni laga, att allt här i afton blir så angenämt och godt som möjligt; och för er egen räkning skall ni icke rädas för någonting, emedan Pouffardin, när det lidit något framåt, sänder hit alla behöfliga förnödenheter.” 
<sec/>
Då mor Karin med en djup nigning aflägsnat sig, fortfor konungen åter till sig sjelf: detta äfventyr har i hast för mig blifvit af mera värde och nytta, än jag från början alls anade, då jag endast tänkte på en glad, men för öfrigt betydelselös aftonförströelse. Jag påminner mig hvad fru Björnram sagt mig, och jag har lust att taga mig till godo den händelse, som här erbjuder sig åt mig. 
<sec/>
Man må anmärka hvad man vill, tillade han; konungars ställning är en gång sådan, att vi ofta måste begagna utomordentliga medel för att kunna regera, för att kunna så godt som lotsa oss fram mellan klipporna. Det är icke möjligt, att med embetsverk och ordentliga tjenstemän af alla slag komma till målet. Man är nödsakad, att nyttja hemliga tjensteandar, om man skall kunna förskaffa sig alla de underrättelser om de enskildes planer och företag, man behöfver ega, för att som regent stå öfver dem, beherrska dem, eller åtminstone icke kringgås, bedragas och sjelf förstöras af dem. Jag värderar fru Björnram. Hon har, så mycket jag finner, den sällsynta egenskapen, att icke vilja någon menniska ondt och skada ingen; men likväl genom sina konster vara mången och i synnerhet mig till gagn. Jag skall fortfara att understödja henne. Den fallenhet, så många menniskor besitta, att dragas af det mysteriösa, begagnar hon till deras hemligheters aflockande; och det kan väl vara sant, att hon spelar med dem, att hon begår ett litet narri emot dem, då hon låtsar bistå dem i deras planer. Men egentligen är det endast mot deras svagheter hon utöfvar detta narri, och hon leder dem, utan att de sjelfva veta det, till det bästa mål. Kan man icke kalla en sådan verksamhet hög i sitt slag? nyttig? välgörande? Allt hemlighetskrämeri kan missbrukas, och är då afskyvärdt. Men i fru Björnrams hand har jag icke ännu upptäckt annat, än en vis ledning af vissa dårskaper till ett ädlare och ljusare. Hvad lät hon mig förstå i sin sista rapport? Att dessa bröder Thott, och i synnerhet Robert – den devouerade upprorsmakaren, hahaha! – hafva anläggningar på Ekolsund. Stackars bröder, jag undrar icke så mycket på dem; det var, såsom jag hört, en Åke och en Clas Tott, som i drottning Kerstis tid besuttit detta vackra ställe; minsann jag då finner det på ringaste sätt underligt, om de önska bekomma det åter; jag skulle sjelf vilja hafva det, om jag icke redan egde det. Men då nu ständerna gifvit Ekolsund åt mig, så måste annat påtänkas å Thottarne; och det skulle roa mig att höra deras planer, för att se hvad göras kan. En lycklig händelse, att jag föll på tanken af detta slags afton-nöje! 
<sec/>
Men skola de verkligen kunna låta förmå sig att för konungen afslöja sina hjertans önskningar? Skola de våga det, skola de anse det rådligt? Huru skall jag kunna bringa dem till fullständig uppriktighet? Hm, jag ville i denna stund gifva något för att vara en sådan der ande, hvarom den gode Svedenborg talat, och som jag sjelf för ett ögonblick sedan låts .. 
<sec/>
Låt se .. hm .. ja .. emellertid måste jag, för att masquera mig, icke blott framsläppa bröderna Thott, utan äfven de andra, till önskningstribunalet. För att öfva mig sjelf, vill jag börja med den hederlige von Drachenmilch. Kunde jag vara en ande, så skulle det verka. 
<sec/>
Mor Karin återkom med en i ättika och essence fuktad bindel, aflossade den förriga, och anlade den nya. Konungen kände sig häraf ännu mera upplifvad, och sade, när hon gick: ”bed den Tyska fänriken inträda!” 
<sec/>
Efter några minuter visade sig von Drachenmilch i dörren, hvilken han omsorgsfullt stängde efter sig. 
<sec/>
”Träd närmare!” sade konungen med en något dof röst. 
<sec/>
Von Drachenmilch kände sina knän svigta. Dock nalkades han sängen, der konungen satt i halflutad ställning och mätte den anlände med stora, stränga ögon. 
<sec/>
Fänriken, hänförd af ovilkorlig vördnad, böjde ett knä och började: min allernådigste landtgrefve och konung!.. 
<sec/>
”Ts! ts! ni förolämpar en ande, då ni gifver honom sådana titlar,” sade Fredrik. 
<sec/>
Ha! det är då en sanning! utbrast von Drachenmilch med ytterlig häpnad. Ni är verkligen en ande? 
<sec/>
Fredrik nickade, utan att svara. 
<sec/>
Så se då till mig, som här ligger förintad för edra fötter! utropade von Drachenmilch. 
<sec/>
”Hvad önskar ni?” 
<sec/>
Hvad jag önskar .. ha ..! 
<sec/>
”Tala ut: det är för edra önskningars tillkännagifvande ni erhållit detta företräde. Tala ur ert hjertas djup: dölj ingenting. Er begäran skall bedömas; och är den god, skall den beviljas.” 
<sec/>
Ni, som är en ande, känner sjelf mina tankar! 
<sec/>
”Jag gör så. Men jag vill höra, om ni känner dem sjelf. Tala!” 
<sec/>
Om jag känner mina önskningar sjelf? 
<sec/>
”Var fullkomligt öppen!” 
<sec/>
Nådigste .. hm .. 
<sec/>
”Nyttja inga titlar!” 
<sec/>
Höge ande .. så får jag väl säga? 
<sec/>
”Godt.” 
<sec/>
Tillåt mig då att bygga ett hus .. 
<sec/>
”Vill ni bygga hus, von Drachenmilch?” 
<sec/>
Jag vill återuppbygga ett, som nedbrunnit i natt. 
<sec/>
”Hvad? enkefru Bonauschiölds? Det rör er icke.” 
<sec/>
Den onde fienden har satt eld derpå! men det har skett genom mig. 
<sec/>
”Genom er? Ni bedrar er.” 
<sec/>
Men jag bedyrar, att han begagnade mig som medel. Sjelf var han ett stort svin .. 
<sec/>
”Ni bedrar er fullkomligt. Jag har erhållit rapport i saken.” – Äfven härom, sade konungen till sig sjelf, vill jag påminna mig, att fru Björnram tillskref mig i morse och uppgaf gerningsmännen, hvilka också hörde till dem, hon genom sina besvärjelser lockat till förtrolighet, så att de för henne yppat allt, för att erhålla hennes öfvernaturliga bistånd och, likasom i ett slutet förbund, stå i samband med henne. Schön! sehr schön! Jag mins ej nu i ögonblicket personerna: på ”– in” slutades de, såsom det så mycket älskas här. Men halt! fru Björnrams eget namn får jag också alls icke yppa, emedan nödvändigast af allt är, att ingen anar hennes förhållande till mig. Jag är nästan säker, att hon för alla sina vänner sagt, det jag och hon snarare äro fiender, om något skall vara. Nun gut! jag tror von Drachenmilch dignat till golfvet. – ”Res er!” sade konungen högt. 
<sec/>
Store ande! ni har fått rapport om tilldragelsen? Ni vet då allt .. allt .. jag är stoft och aska. 
<sec/>
”Fänrik! ni skall icke bekymra er om huset. Ni var visserligen med i sällskapet, men det var icke ni som ledde brandföretaget, eller vände det just dit: ni kände ej en gång rätt, huru det tillgick.” 
<sec/>
Djefvulen gjorde det. Det har jag redan anmält! svarade von Drachenmilch. 
<sec/>
”Som ni behagar. Jag har hört ett par andra namn.” 
<sec/>
Det måste då vara flere än en ond fiende? 
<sec/>
”Så är det.” 
<sec/>
Oh .. det är fruktansvärdt! Jag trodde, att menniskorna egde blott en att kämpa emot. 
<sec/>
”Har ni någon vidare önskan?” 
<sec/>
Hvad skulle jag åtrå? Jag har stått i tjenst hos den nådigaste furste! ”Vill ni avancera?” 
<sec/>
Gud afgör det. 
<sec/>
”Ni begär ingen grad?” 
<sec/>
Jag duger ej till annat än fänrik. 
<sec/>
”Ärliga själ!” 
<sec/>
Oh .. detta var min konungs stämma: jag igenkände hans nådefulla ord. En ande i den höga gudaverlden skulle ej kunna kalla mig, stoft, en ärlig själ! 
<sec/>
”Jo, jag kan det, och jag säger det,” svarade Fredrik med rörelse. 
<sec/>
Gode ande! fortfor den andre, efter mig tillåtes en önskan, får jag yttra den? 
<sec/>
”Tala: just derföre är ni här.” 
<sec/>
Får jag återvända till mitt fädernesland, mitt kära Hessen? 
<sec/>
”Hm, ni vill lemna Sverige, fänrik? Ni vill då öfvergifva er konung?” 
<sec/>
Nej, aldrig! Men konungen är icke mera. 
<sec/>
”Hvad? hm .. ja, det är sant.” 
<sec/>
Han är en ande nu: han behöfver ingen fänrik: jag ville återse Frankenau. Hvad skall jag göra här under det nya regenthuset? 
<sec/>
En hastig känsla, lik en frossa, gick hastigt genom konungens nerver. Han tyckte sig på rent allvar vara i ett land, der han fordom regerat, men nu befann sig afliden. Men han bibehöll sig och sade: 
<sec/>
”Jag uppskattar denna fromma önskan: ni skall få återresa till Hessen, till sjelfva Frankenau, och det ganska snart. Jag skall gifva er ett angeläget uppdrag dit: ett maktpåliggande värf, som endast en man af ert redliga sinne, ert fasta hjerta kan uträtta.” 
<sec/>
Hvad hör jag? hvilken nåd och glädje för mig? Hvilket uppdrag bekommer jag? Det blir ett ärende från andeverlden. Hvad man skall häpna i Cassel, när jag andrager det för dem. Det kan icke vara nyligen man der erhållit bud ifrån andar af högt värde. Hvilket hvärf skall jag utföra? 
<sec/>
”Vi skola tala derom. Jag skall lemna er del deraf med det första. Men nu, nöj er med den förklaring, jag gifvit er, att ni kan vara obekymrad om det nedbrända huset. Gå, min vän von Drachenmilch! och antyd major Åke Thott att inträda till mig.” 
<sec/>
När von Drachenmilch kom i det yttre rummet, der hela det väntande sällskapet befann sig, betraktade man honom med högst nyfikna blickar. Alla voro förtjusta i den föreställningen, att nu i hast hafva blifvit bragte till målet, att få framställa sina önskningar, och de genomgingo i tysthet med sig sjelfva hvad de skulle säga. Man såg på von Drachenmilch, att han med lycka genomgått sin sak; hans blick var glänsande och hela hans väsende tillkännagaf att han var upprymd. 
<sec/>
Då han vände sig till major Åke Thott för att tillsäga honom att inträda, yttrade han med detsamma: ”Fredrik är en ande. Min store landsman har slagit ihjäl sig; men han lefver nu efteråt på ett obeskrifligt sätt.” 
<sec/>
Är han således verkligen en ande? sade grefve Åke, och kände en rysning vid att gå till den utsatta audiensen. 
<sec/>
”Men af fullkomligen godt slag: var utan fruktan!” inföll fänriken. 
<sec/>
Grefve Thott nalkades således dörren till konungens rum, ehuru han icke gjorde det med fullt säkra steg. Han inträdde och såg sig om. Han stängde dörren efter sig; han såg sig ånyo om. Han fann der allting naturligt. 
<sec/>
”Kom närmare, min vän!” sade kung Fredrik. 
<sec/>
Åke steg ett par steg emot sängen. 
<sec/>
”Ni ser ganska dyster och förstämd ut,” fortfor konungen. ”Öppna ert hjerta för mig.” 
<sec/>
O, svarade Åke Fabian Thott, jag skulle hafva mycket att säga, om jag icke viste till hvem jag talade, och att jag ingenting behöfver yttra. 
<sec/>
”Men jag vill höra edra önskningar.” 
<sec/>
De ligga i öppen dag för .. för eders majestät! (Gref Åke tänkte försöka en annan titel, men fann genast säkrast att begagna den kungliga). För hvad ändamål skulle jag lägga mina önskningar i dagen? slöt han. 
<sec/>
”Ni har då inga, som ni vill se uppfyllda?” 
<sec/>
Önskningar, som jag ville se uppfyllda? Jo, utan tvifvel. Men .. ers majestät känner dem. 
<sec/>
Fredrik blickade ej utan förvåning på sin medtalare. Hvad kan han mena? tänkte han. Hm, ts! jag anar det. ”Tala tydligare!” tillade han högt. ”Jag känner väl hvad ni vill; men det fägnar mig att höra er sjelf tillkännagifva det.” 
<sec/>
Det är numera för ers majestät, i sitt innevarande höga, andliga tillstånd, ingen hemlighet, att jag önskar återbekomma det Thottiska godset Ekolsund. 
<sec/>
Aha! der äro vi således .. sade konungen till sig sjelf. 
<sec/>
”Jag vet det!” yttrade han högt. ”Men edra medel?” 
<sec/>
Mina medel? Ja, ers majestät, de ligga i lågorna. 
<sec/>
”Huru?” 
<sec/>
I eld. 
<sec/>
”Fru Bonauschiölds hus är uppbrunnet, menar ni; det är sant. Men ni talade ju om Ekolsund?” 
<sec/>
Detta herrliga gods, grefvarne Thotts fordna egendom, ville jag återbekomma genom en till riksens ständer inlemnad reklamation. Men min begäran skulle understödjas från regeringen. Jag kunde ej begära något för intet. Jag hade bestämt en icke obetydlig summa till indemnisationer åt ... ers majestät känner och ser från sin nuvarande obegränsade synkrets, åt hvilka jag ämnat dessa penningar för att verka till sakens genomdrifvande. Ständerna skulle icke derföre lemna konungen och riksgrefvinnan lottlösa, utan i stället åt dem anslå Räfsnäs, Tynnelsö, eller något ännu större kronogods. 
<sec/>
”En skön plan! Men de der penningarne .. de blefvo aldrig lemnade till .. de der männen?” 
<sec/>
De skulle just i dessa dagar afbördas, då den oerhördaste olycka inträffade. Ers majestät känner och ser äfven den och dess orsaker ifrån sin närvarande ljusa och höga punkt, såsom ande. 
<sec/>
”Sehr gut. Men just emedan en ande ser allting i stort och ifrån det höga blott, vill han, att ni sjelf skall ingå i de jordiska detaljerna. Berätta således alla enskildheter och uttala edra önskningar utan bäfvan.” 
<sec/>
Att min trolofvade, fru Bonauschiölds hus uppgick i rök, var visserligen svårt; men jag lyckades rädda hennes kapitaler. 
<sec/>
”Det är hvad som glädjer mig.” 
<sec/>
Dessa kapitaler hafva blifvit mig frånröfvade! 
<sec/>
”Åh ..?” 
<sec/>
På det skändliga sätt som ers majestät känner!” 
<sec/>
”Hm ..?” 
<sec/>
Af den nidingen Gaspolin! 
<sec/>
Hvad hör jag? utbrast kung Fredrik för sig sjelf. ”Fortfar!” sade han högt. 
<sec/>
Genom de konster, som brukas på Riksdalershuset, bemäktigade han sig och behöll penningkistan. Han förde bort guldet och silfret till ett fremmande ställe: till Lugnet. Der lät han kasta alltsammans i smältugnar. Mig personligen hade han också lyckats gripa och instänga; och jag skulle sitta der ännu, om ej min broders rådighet räddat mig ur denna labyrint. 
<sec/>
”Gaspolin?” yttrade konungen halfhögt, och blickade tankfull i golfvet. ”Hör, major Thott!” ropade han, och skådade hastigt upp: ”se er om derframme i rummet; märker ni ej, om mor Karin har något skrifdon? något papper?” 
<sec/>
Jo, ers majestät; jag upptäcker sådant här, och af ett ganska godt slag. Äfven gröna och gula oblater med sköna stämplar. 
<sec/>
”En ordentlig menniska. Får jag se! Sådana pennor har ej alltid konungen. Gif mig papperet!” 
<sec/>
Åke Thott lydde befallningen. 
<sec/>
Kung Fredrik tog pennan, lutade sig ned emot bordet och skref som hastigast några rader. Derpå vek han ihop papperet, lackade, och skref en utanskrift. 
<sec/>
”Känner ni mannen, som detta bref är till?” sade han. 
<sec/>
Åke Thott läste: ”Generalauditören Joh. Wefverstedt. Segersta.” Ers majestät! jag har mig detta namn ganska väl bekant. Men personen känner jag icke. 
<sec/>
”Ni skall göra hans bekantskap. Vet ni hvar Segersta ligger?” 
<sec/>
Nej, ers majestät! 
<sec/>
”Och ni vill blifva egare till Ekolsund? Ni har ej kunskap om en af edra underlydande possessioner?” 
<sec/>
Hvartill skulle det båta mig, att känna dem, innan jag eger dem? 
<sec/>
”Filosofiskt. Nå godt: vill ni ej uppvakta Wefverstedt på Segersta, så besök honom, när han återkommer till Stockholm.” 
<sec/>
Det skall jag ofördröjligen! 
<sec/>
”Wefverstedt har sig den der Gaspolin bekant. Han skall, efter att hafva läst mitt bref, ställa allting tillrätta; var förvissad derom.” 
<sec/>
Åke Thott nalkades konungens bädd, böjde ett knä och utbrast: himmelska lycka, som fört mig hit i denna stund! 
<sec/>
”Har ni ingen vidare önskan?” 
<sec/>
Ingen mera än den, att, sedan jag återfått den förlorade skatten, nedlägga det behöfliga deraf i deras händer, som kunde utverka .. 
<sec/>
”Utverka?” 
<sec/>
Jag begär icke annat än rättvisa, ers majestät! 
<sec/>
”Hvarföre lägger ni då penningar till?” 
<sec/>
Oh .. en ande fattar ej detta. Ers majestät, från sin närvarande eviga ståndpunkt, anser, att rätten kan hafva sin gång utan bistånd af guld. Skulle ers majestät ännu täckas se sakerna på jorden i deras gestalt: skulle en så hög ande, som ers majestät, behaga nådigst skåda, hvilka menniskor sitta i rådkammaren; så skulle det tillika förlåtas mig, att jag vill bära mig åt på det sätt, som förer till målet. 
<sec/>
”Vi skola tänka derpå,” svarade konungen med en nick, som antydde, att audienstagaren uppväckt ledsamma föreställningar hos honom. ”Det är nog för denna gång, min major! ingå i öfverläggning med Wefverstedt, och han skall, till följe af min biljett, gifva er de bästa råd.” 
<sec/>
Och jag får Ekolsund? 
<sec/>
”Det torde slutas så, att ni antingen bekommer detta eller något annat. Var öfvertygad. Verstehen Sie!” 
<sec/>
Åke Thott steg upp, för att aflägsna sig vid den gifna vinken. 
<sec/>
”Bed er bror, Clas Thott, infinna sig,” sade konungen med en nådig afskedsnick. Åke gick, fullkomligen belåten. 
<chapter/>

<chaptername>FYRATIONIONDE KAPITLET.</chaptername>

<chaptername>TVÅ BREF TILL.</chaptername>

<sec/>
Ett vet jag säkert: detta alltsammans innefattar någonting vida förmånligare, än både dans och uppror. 
<sec/>
När Åke Thott återkom till sällskapet, gaf det de öfrige en ej ringa uppmuntran, att se honom så glad. Man trängde sig omkring honom. ”Jag säger ingenting vidare om huru det gått,” svarade han på deras frågande blickar; ”men en ande är han derinne, derpå är jag viss!” 
<sec/>
Man betraktade hvarann med hemska ögon. 
<sec/>
”En god ande!” tillade Åke Thott. ”Men nu, min kära broder Clas, är det du som i ordningen är inkallad. Dröj icke!” 
<sec/>
Marie Susanne kastade på Clas Thott en bekymrad blick; hon yttrade likväl ingenting. Han inträdde till konungen. 
<sec/>
När kung Fredrik blef honom varse, syntes han sjelf upplifvas vid denna höga, vackra, ädla gestalts annalkande. 
<sec/>
”Hvad ni önskar, min grefve, måste vara sådant, att jag redan på förhand kan bevilja det!” sade han. 
<sec/>
Men Clas Thott skakade på hufvudet. Min monark, svarade han, min önskan är långt ifrån att vara den minst djerfva. Jag vågar ej en gång nämna den! 
<sec/>
”Jag känner den,” inföll konungen småleende: ”ni vill hafva Ekolsund?” 
<sec/>
Och min monark vredgas ej? 
<sec/>
”Vredgas?” 
<sec/>
Ty hvilken önskan kunde vara mera oerhörd? 
<sec/>
”Ekolsund vilja alla menniskor hafva: jag har sjelf velat äga det, innan jag fick det; hvarföre skulle det ej kunna förhålla sig likaså med er?” 
<sec/>
Hvilken godhet? 
<sec/>
”Men låtom oss komma närmare till saken. Vill ni taga Ekolsund ifrån mig nu genast?” 
<sec/>
Hvilken förkrossande fråga? 
<sec/>
”Med andra ord, skulle ni vilja beröfva riksgrefvinnan Taube detta apanage omedelbart? Vill ni träda i besittning af slottet straxt?” 
<sec/>
Gud, huru ovärdig jag känner mig! 
<sec/>
”Låt mig då få del af hela er ovärdighet!” inföll konungen med en skämtsam blick. 
<sec/>
Jag älskar Susanne Cederlöf, svarade grefve Thott; och hon skall blifva min maka, om ej bistra, okända öden lägga sig emellan. Riksgrefvinnan Taube har omfattat denna sin barndomsvän med en godhet, som måhända kommit ända till ers majestäts kunskap. Hon har då och då låtit oss förstå, att hon helst af alla skulle vilja hafva oss hos sig medan hon lefde, för att under hennes ögon styra och ställa med det herrliga godset. 
<sec/>
”Aha? Hedvig är ej nöjd med Wefverstedt? Jag har anat det. Nun gut. Men, min grefve, på detta sätt blefve ni i alla fall ingen egare af detta stolta säteri, der grefvar Tott fordom herrskat, och der ni otvifvelaktigt måste vilja se er sjelf såsom något annat än blott förvaltare?” 
<sec/>
Clas Thott slog ned sina ögon. 
<sec/>
”Huru har ni tänkt er ställningen efter riksgrefvinnans möjliga död?” 
<sec/>
En hastig blekhet gick likt en sky öfver grefve Thotts kinder. Men en känsla af högsint uppriktighet öfverväldigade honom, och han sade: min konung, bevilja mig den nåden att förlåta min svaghet och min kärlek till min Susannes tycken! Riksgrefvinnan har någongång låtit min fästmö veta, att hon efter sin död gerna skulle se henne – och genom henne mig – såsom egare på detta stolta Ekolsund; såvida det kunde förenas med ers majestäts egen tillåtelse. Jag tillstår, att jag framkastat ett hinder; jag har föreställt mig, att ers majestät helst skulle önska se hans höghet, riksgrefven Fredrik Wilhelm von Hessenstein, eller i hans ställe, efter hans tänkbara frånfälle, riksgrefven Carl Eduard såsom fideikommissarie på Ekolsund .. 
<sec/>
”Jag kan säga er, min grefve! att detta verkligen varit min tanke.” 
<sec/>
Således förfaller hela Susannes plan, svarade grefve Thott. För oss skall alltid ett hem finnas, utan att träda våra furstar för nära, tillade han. 
<sec/>
”Schön,” utbrast kung Fredrik och betraktade grefve Clas med välbehag, hvari dock en och annan skiftning af eget slag blandade sig. 
<sec/>
”Ni är uppriktig och älskvärd,” sade Fredrik, ”jag vill vara uppriktig och älskvärd emot er tillbaka. Jag skall förtro er, hvad eljest ingen menniska ännu vet, om ock någon anat det; nemligen, att jag redan uppsatt konceptet till ett gåfvobref, deruti min son, riksgrefven Fredrik Wilhelm, göres till fideikommissarie af Ekolsund efter Hedvigs död. Men detta dokument är icke ännu utfärdadt. Fredrik och Eduard bekomma gods nog i Hessen och Holstein. Det skall således få bero uteslutande på Hedvigs egen önskan, om hon hellre skulle vilja dotera en sin hjertligt älskade ungdomsvän med detta säteri, framför de små grefvarne, som kunna blifva rika ändå. Jag vill Hedvig så väl, att hennes önskan blir min. Grefve Thott! det är således er och Susanne Cederlöfs begäran ..” 
<sec/>
Vid Gud! ers majestät: jag bönfaller som en nåd, att det ej må anses som en begäran från min eller min Susannes sida! Vill hennes höga nåde, riksgrefvinnan, gå ända derhän i godhet och tänka på oss, så blir det en ren skänk, icke annat. Ej annorlunda. Ej ett anspråk af oss. 
<sec/>
”Godt,” sade konungen, och fattade pennan. Han skref ett litet bref, hopvek det, tecknade utanskriften till riksgrefvinnan Hedvig Ulrika Taube, och lemnade till Clas Thott. 
<sec/>
”Om ni följer Cederlöf på resan ut till Ekolsund, så eger ni att framföra min helsning till Hedvig och efterfråga hennes helsa,” sade han. ”Bekymra henne icke med en underrättelse om min svindel här i afton, hvilken är ingenting värdt med. Och lemna henne denna biljett. Hon skall sedan muntligen svara er om er egen angelägenhet.” 
<sec/>
Clas Thott böjde ett knä för konungen, emottog brefvet, och reste sig åter fjäderlätt. 
<sec/>
Konungen gaf honom en mild och glad afskedsnick, sägande: ”låt er bror, hofjunkar Thott, komma in.” 
<sec/>
Grefve Clas aflägsnade sig. Utkommen i det allmänna rummet, möttes han af Marie Susannes blickar, som i hans ansigte sökte utforska utgången. Den tillfredsställelse, som lyste deri, utgjorde ej blott för henne, men för alla, den bästa borgen för en lycklig utgång på deras egna önskningar. 
<sec/>
”Gå in, bror Tage!” sade Clas. ”Hans majestät befaller nu att tala med dig.” 
<sec/>
Tage Thott syntes på väg att fråga honom något, innan han inträdde. Men han hejdade sig och sade för sig sjelf: ”det gör mig lika mycket! Ett vet jag säkert: detta alltsammans innefattar någonting vida förmånligare, än både dans och uppror.” 
<sec/>
Han steg på. 
<sec/>
Inkommen i konungens rum, var Tage ännu ej fullt öfverens med sig sjelf, om han skulle taga Fredrik såsom konung eller som ande. Det gör mig lika mycket, sade han åter till sig; slumpen må afgöra hvilketdera det blir. 
<sec/>
”Dröj icke så länge vid dörren, min hofjunkare! ni är väntad,” sade konungen. 
<sec/>
Tage Thott steg således fram under en djup bugning, och yttrade ingenting. 
<sec/>
Konungen mätte honom från hufvud till fot, och sade också ingenting. 
<sec/>
Tage Thott gjorde ånyo en djup bugning, hvarpå han sakta drog sig tillbaka till dörren, likasom för att gå ut. 
<sec/>
”Halt, hofjunkare! har ni ingen önskan att tillkännagifva för mig?” 
<sec/>
Det är väl möjligt, svarade Tage; men jag vet det icke. 
<sec/>
”Ni vet det icke?” utbrast konungen. ”Så skall jag säga er det. Ni önskar ega Ekolsund. Har jag orätt, min herre?” 
<sec/>
Ers majestät är då en ande, vidtog Tage Thott; ingen annan kunde veta det. Men det må vara, ers majestät: en önskan är ju icke ett brott?” 
<sec/>
”Ett brott?” 
<sec/>
Jag hoppas, att det ej så anses. 
<sec/>
”Visst icke. Men hvarföre har ni ej öppet uppgifvit er önskan för mig? Skulle det vara jag, som måste säga er den?” 
<sec/>
Ingen kunde göra det bättre. 
<sec/>
”Sehr nobel. Och ni står fast vid er önskan? Ni vill komma åt Ekolsund, min hofjunkare? Ni vill jaga bort riksgrefvinnan, och äfven mig, tror jag, derifrån?” 
<sec/>
Jag ber om nåd, ers majestät. 
<sec/>
”Så tala!” 
<sec/>
Hela min önskan sträcker sig till att blifva Juliana Wefverstedts man. Hvad hennes gode far vidkommer, så torde ers majestät sjelf hafva nåden aldrig finna någon mera god förvaltare. Är det någonting ondt i den tanken, att ers majestät förordnar sin generalauditör till förnämste disponent af Ekolsund, redan under fru riksgrefvinnans lifstid, och likaså efter hennes död? Jag skulle ej kunna se annat än godt häruti. Men det kan icke heller nekas, att Johan Wefverstedt är en man, som inom kungliga krigskollegium af sin konungs nåd torde böra upphöjas till krigsråd; och snart blir det. Då, ers majestät! frågar jag i underdånighet, om det är brottsligt, att Wefverstedt såsom krigsråd ej längre fortfar att sköta Ekolsund, utan öfverlemnar befattningen åt sin måg? 
<sec/>
Så. Er mening, Tage Thott, är då icke att blifva egare? Ni vill allenast vara disponent af Ekolsund. Det är förnuftigt. Ni skiljer er mycket från edra bröder.” 
<sec/>
Vi hafva alltid haft våra olikheter. Men jag trodde ej, att ers majestät skulle känna oss så väl. 
<sec/>
”Jo, min vän, jag känner er på håret. Hvar och en af er alla fyra vill för sig hafva Ekolsund.” 
<sec/>
Men ers majestät täckes sjelf finna, att detta är en orimlighet? 
<sec/>
”Utan tvifvel. Icke kan hvar och en af er besitta det. Men antag, att ni rådde om det gemensamt, och delade det?” 
<sec/>
Tage var slug nog för att inse, det denna fråga endast utgjorde en utlagd snara. Ers majestät! svarade han, sådant innebure en dålighet. En bit, ett stycke, en fjerdedel af Ekolsund kallar jag ett intet .. 
<sec/>
”Mot det hela, ja. Men hvarföre vill ni då icke, likt edra bröder, blifva egare deraf i dess helhet, lika litet som af en del?” 
<sec/>
Egare? nej. Ers majestät har sjelf redan täckts besvara den frågan. 
<sec/>
”Hahaha! för att ni är klokare än de, menar ni. Ni anser det vara en ogörlighet att blifva egare, och ni nöjer er med att, såsom en man åt die gute Juliane, blifva förvaltare? Men om detta ej skulle ingå i min plan?” 
<sec/>
Då är jag ers majestät den tropligtigaste tack skyldig för att jag i tid fått underrättelse derom. 
<sec/>
”Och dessutom tänker ni i ert hjerta: gubben Fredrik lefver ej rätt länge, och sedan så ...” 
<sec/>
Och sedan, ers majestät, så beror allt på det testamente, hvari ers majestät uttrycker sin vilja efter döden, och hvarutom ingen af oss skall vika. Men det tror jag mig kunna säga, att, äfven efter döden, ers majestät ingen bättre förvaltare kan taga än Wefverstedt. 
<sec/>
”Och han kan säkert ingen bättre måg erhålla, än er?” 
<sec/>
Emot eders majestäts vishet vågar jag ingenting invända, minst i detta fall. 
<sec/>
”Jag kan tro det, hahaha! Men hör man på, hofjunkare: jag vill hafva ett gladt och godt ögonblick. Jag vill medla emellan er alla, och se allas edra önskningar till godo. Antag sjelf, att ni vore domare i önskningarnes tribunal, huru skulle ni afgöra saken, då alla önska ett och detsamma, nemligen, detta utomordentligt behagliga säteri?” 
<sec/>
Nog vet jag, huru jag gjorde. Men jag är hvarken konung eller ande. 
<sec/>
”Huru gjorde ni? Jag ger er tillstånd, att underrätta mig om er tanke.” 
<sec/>
Jag skulle .. nåväl, det duger icke. 
<sec/>
”Hvad skulle ni, säg?” 
<sec/>
Jag skulle gifva hvar och en sin önskans mål. 
<sec/>
”Men när allas mål är ett och detsamma?” 
<sec/>
Så skulle de af mig bekomma detsamma, och sedan få kifva derom sinsemellan, tills någon vann och besegrade de öfriga. 
<sec/>
”Mycket bra.” 
<sec/>
Jag har redan sagt, att det icke duger. Ty, ers majestät! det duger icke. 
<sec/>
”Ni skulle förmodligen helst vilja hafva Ekolsund, ej blott ensam, men tillika utan all strid. Tag man hit! Lemna mig det der papperet. Ni skall få se på en god utgång af leken emellan er och edra bröder.” 
<sec/>
Konungen fattade pennan och skref några rader. Han vek ihop detta bref, förseglade och skref en utanskrift, som Tage, på det afstånd der han stod, ej kunde läsa. Sedan lade han detta bref i ett nytt omslag, förseglade äfven det, och gjorde en ny utanskrift. 
<sec/>
”Tag, hofjunkare!” sade konungen. ”Detta är till er blifvande svärfader. Men när han bryter det, skall han inuti finna en skrifvelse till någon annan, och till hvilken han har att öfverlemna den personligen. Ni skall sedan deraf få veta utslaget.” 
<sec/>
Tage Thott gjorde sin hofviska, djupa bugning. 
<sec/>
Konungens nick, utmärkte, att audiensen för honom var slut. ”Låt er bror Robert inträda!” sade han. 
<chapter/>

<chaptername>FEMTIONDE KAPITLET.</chaptername>

<chaptername>FJERDE BREFVET.</chaptername>

<sec/>
Min konung! jag är dödens man. 
<sec/>
Tage Thott nalkades Robert Augustin och yttrade till honom, men så sakta, att ingen annan hörde det: ”hvad du gör, när du kommer in, Robert – ty nu är det din tur – så glöm icke, att det är en ande du talar med!” 
<sec/>
Robert Augustin skiftade färg. Verkligen? sade han. 
<sec/>
”Jag säger dig det, och glöm det ej.” 
<sec/>
Men – då låter jag hellre bli att gå in. 
<sec/>
”Du måste.” 
<sec/>
Men – är han nu en sannskyldig ande, så är han icke längre konung i Sverige, och har ingenting att befalla mig! 
<sec/>
”Ah bah. Gå endast. Vet du icke hvad andar vill säga?” 
<sec/>
Robert Augustin hade mera än en gång rådgjort med fru Björnram om sådana. Jo! svarade han således. Men berätta mig, Tage, är han en god eller en ond ande nu, denne Fredrik? 
<sec/>
”Jag skall icke säga.” 
<sec/>
Men jag behöfver nödvändigt veta det på förhand .. 
<sec/>
”Stå icke så länge. Han väntar; och han kan blifva ond.” 
<sec/>
Grefve Robert öfvervann sig, och, ehuru med en hemsk känsla och darrande steg, nalkades han dörren till konungens rum. 
<sec/>
När han inträdde, ville han ej stängt dörren efter sig, för att hafva utgången desto hastigare och lättare. 
<sec/>
”Grefve!” sade rösten från sängen, ”tillslut dörren!” 
<sec/>
Likväl gjorde han det icke. Men Tage, som stod utanföre och hörde detta, fann det vara sin hofjunkarpligt att efterkomma ordres, och sköt dörren i lås efter sin bror. Der stod Robert nu. 
<sec/>
”Träd närmare!” sade konungen med mildhet. 
<sec/>
Denna stämma uppmuntrade Robert. 
<sec/>
”Hvad önskar ni, Robert Thott?” inföll Fredrik på ett förtroligt sätt, som liknade en menniskas. 
<sec/>
Robert Augustin dristade likväl ingenting svara. 
<sec/>
”Ni vill blifva egare af Ekolsund: men är det alltsammans?” 
<sec/>
Den inkomne skälfde i alla leder. 
<sec/>
”Ni vill bekomma Ekolsund ensam och med uteslutande af edra bröder. Genom hvad medel?” 
<sec/>
Store ande, jag är ett stoft! utropade Robert Augustin, och knäföll midt på golfvet. Han tordes ej upphöja sitt hufvud. 
<sec/>
Hm, sade Fredrik för sig sjelf, här måste vara värre än jag anat. 
<sec/>
”Stig upp, Robert! jag befaller er det. Ni skall nå er önskan, om ni öppet för mig framlägger de medel, ni vill begagna för att vinna målet?” 
<sec/>
En ande vet allt! svarade den andre och steg upp. 
<sec/>
”Hemta er då. Ni ser ju, att jag icke låter er sjunka genom golfvet, såsom jag likväl kunde, och ni kanske borde.” 
<sec/>
Robert Augustin hade under tiden verkligen hemtat sig. Det låg i hans lynne, såsom fallet ofta varit, att han i första ögonblicket gerna kände sig försagd vid stora och oförväntade händelser; men så fort han blott vunnit tid att repa mod, uthärdade han sedan vida mer än andra. 
<sec/>
Han hade nu utstått det första. Han hade redan vexlat ord med honom, som han antog för en ande: han hade märkt, att det gick an och att golfvet burit honom. 
<sec/>
Denne ande frågar mig om de medel jag begagnar? tänkte han. Han vet likväl allt. Det gagnar till intet, att dölja mig. För öfrigt är han nu icke längre konung; det gör således ingenting, om jag säger honom saker, som endast kunde skada mig, derest han hörde dem såsom konung. 
<sec/>
”Nåväl? skall jag ej erhålla svar?” sade Fredrik. 
<sec/>
Medlet? upprepade Robert Augustin. 
<sec/>
”Ja: genom hvad medel vill ni komma i uteslutande besittning af Ekolsund?” 
<sec/>
Genom kärleken! utbrast Robert oförfäradt. 
<sec/>
”Kärleken? Hvad menar ni? Ni hyser kärlek till Ekolsund, förmodar jag?” 
<sec/>
Det skulle ej båta stort. 
<sec/>
”Hvilken kärlek skall då hjelpa er?” 
<sec/>
Robert såg ned i golfvet med en i hast djupt fördystrad blick. Slutligen sade han: jag har hyst kärlek till en person: hon .. hon skall ännu älska mig! 
<sec/>
”Hvad? hvad menar ni?” 
<sec/>
Jag menar en qvinna. 
<sec/>
”Och hvilken?” 
<sec/>
En bruten, en förvissnad ros. 
<sec/>
”Och denna ros älskar er?” 
<sec/>
Hon skall komma att älska mig. 
<sec/>
”Och hon skall ..” 
<sec/>
Gifva mig Ekolsund. 
<sec/>
”Förundransvärdt!” 
<sec/>
Ingenting är vissare. 
<sec/>
”Huru tänker ni uppväcka denna kärlek?” 
<sec/>
Robert kastade åter en melankolisk blick mot jorden. Hans kinder antogo en nästan askgrå färg. 
<sec/>
”Ni ämnar tvinga denna qvinna?” inföll Fredrik. 
<sec/>
Ja! Men ej med våld. 
<sec/>
”Gref Robert, ni vill då bruka trolldom ..” 
<sec/>
Ja! 
<sec/>
”Men ni vet icke ett härvid: ni är sjelf den förtrollade.” 
<sec/>
Robert såg hastigt upp: en mörk blixt tycktes genomfara hans ögonstenar. Är jag förtrollad? frågade han. 
<sec/>
”Ni är det, tro mig!” 
<sec/>
Må vara; men jag når mitt mål. 
<sec/>
”Hvem är den qvinna, hvarom ni talar?” 
<sec/>
Hvarföre frågar mig en ande, som sjelf vet sin frågas svar? Jag menar Hedvig Taube. 
<sec/>
Ha .. var konungen nära att utbrista; men han hejdade sig. Han yttrade blott: ”ni älskar henne?” 
<sec/>
Nej! 
<sec/>
”Hvad vill ni då?” 
<sec/>
Jag har älskat henne. 
<sec/>
”Och hon ..” 
<sec/>
Hon .. 
<sec/>
”Ja, hon? hon, säger jag, har hon älskat er?” 
<sec/>
Hon .. 
<sec/>
”Vid Gud! svara .. eller ..!” 
<sec/>
Hon skall älska mig! 
<sec/>
”Hon skall? men har hon det?” 
<sec/>
Grefve Robert stod stum som en stod af bronz. 
<sec/>
”Har Hedvig Taube någonsin älskat er, grefve Robert?” fortfor Fredrik med en mildare stämma. 
<sec/>
Oh ... svarade den andre; men afbröt genast. 
<sec/>
”Tala på hjerta och samvete! Vet, att mycket beror på denna stund.” 
<sec/>
Innan konungen såg Hedvig Taube, såg jag henne. 
<sec/>
”Och älskade henne?” 
<sec/>
Ja. 
<sec/>
”Och hon ..” 
<sec/>
Det är en god och högsint ande, som skulle svara mig, som skulle upplysa mig sjelf om just denna fråga. Ty denna fråga är, har varit, och skall vara min egen! 
<sec/>
”Ni vet det således icke sjelf. Nåväl, hvad har Hedvig sagt er?” 
<sec/>
Intet. 
<sec/>
”Hon har svarat intet på er kärlek?” 
<sec/>
Intet. 
<sec/>
”Och hon blef sedan bekant med konungen; och, under den tiden, hvad har hon vidare svarat på er kärlek?” 
<sec/>
Intet. 
<sec/>
”Men ni har fortfarit att älska henne?” 
<sec/>
Icke nu. 
<sec/>
”Likväl vill ni nu, att ..” 
<sec/>
Hon skall älska mig! Ja, hon skall. 
<sec/>
”Ni är förtrollad, grefve Robert; jag upprepar det ännu en gång. För hvad vill ni, att hon skall älska er nu, då icke ni älskar henne?” 
<sec/>
Hon skall icke behöfva älska mig med kärlek. Jag efterfrågar icke detta mera. Hjertat är förbrändt och ligger i aska. 
<sec/>
”Huru skall hon då älska er?” 
<sec/>
Hon skall fastkedjas vid min vilja. Hon skall lyda min önskan. Hon skall .. 
<sec/>
”Hon skall genom förtrollning fästas vid er, utan att älska er? Jag förstår. Det är det gamla. Detta skall väl vinnas genom samma konster, som .. minnes jag namnet rätt? min informator sade mig det flere gånger ur Horatius .. som en Canidia i Rom utöfvat?” 
<sec/>
Jag efterfrågar ej Canidia. 
<sec/>
”Visst. Ni brukar nyare konster?” 
<sec/>
En ande borde icke fråga hvad till och med menniskor veta. 
<sec/>
”Godt. Jag märker, att ni hemtat mycket mod, grefve Robert. Men hvem ansvarar er för, att jag kanske icke är en ande?” 
<sec/>
Ha ..! 
<sec/>
”Jag skulle kunna vara rätt och slätt den jag är .. kung Fredrik nu som förr.” 
<sec/>
Gud! Vore det möjligt? 
<sec/>
”Jag tror, att detta till och med förfärar er mer, än om jag vore sjelfva den ande, för hvilken ni eljest vid ert första inträde så mycket bäfvade?” 
<sec/>
Robert störtade fram till konungens bädd, föll på ett knä och fattade hans hand. 
<sec/>
Min konung! utbrast han, ni lefver? ni lefver då? ni är ej en ande? Oh .. jag är förlorad, om ni vill! Ni har hört den förfärligaste bekännelse från min mun. Ers majestät, ni ser mig här för edra fötter: döden är min säkra lott: jag trodde mig tala vid en afliden blott, o min Gud? 
<sec/>
”Stig upp, grefve Robert!” 
<sec/>
Döm mig, såsom du vill, min konung. Jag är förbi, jag vet det. Oh .. Fredrik! Du har hört det: gör med mig hvad du vill. 
<sec/>
”Hör man ett ord, Robert Thott! Svara mig fullt öppet på en fråga: ert svar skall bestämma min dom öfver er. Ämnade ni bedraga Hedvig Taube, eller ville ni säga henne allt hvad ni nyss sagt mig?” 
<sec/>
Jag ämnade förtrolla henne. 
<sec/>
”Godt: jag tror, att ni talar uppriktigt; och fortfar på detta sätt, så torde vi komma till rätta med hvarann. Att ni ämnat gå till väga med enchantement – incantamento, elissir d’amore eller hvad det heter – det har ni också redan tillstått.” 
<sec/>
Intet elixir, konung! 
<sec/>
”Skönt. Men hvad ville ni säga Hedvig Taube för öfrigt?” 
<sec/>
Jag ville förtälja henne om min gamla kärlek, och huru .. huru .. af hvad orsak (han fixerade konungen) denna dött. Nu tänkte jag, för allt hvad jag lidit, icke begära kärlek af henne vidare, men den belöning likväl, att genom hennes ynnest komma i åtnjutande af min slägts fordna och oss orättmätigt fråntagna gods, Ekolsund. Detta var ju rätt i sig sjelf? ty hvarföre skall en annan besitta hvad en Thott bör ega? Riksgrefvinnan sjelf skulle dervid ingenting komma att sakna. Under hela sin lefnad borde hon, så var min mening, sitta orubbad på detta mitt sköna arfvegods; men skänka mig det efter sin död, såsom någon ersättning .. åtminstone någon .. för allt hvad jag lidit. 
<sec/>
”Hm. Huru kunde ni vara nöjd härmed, gref Robert? Hedvig är ännu ung: hon kan lefva länge, hon kan lätt öfverlefva er, och hvad vann ni då?” 
<sec/>
Hedvig Taube lefver icke länge. 
<sec/>
”Hvad .. hvad säger ni .. och med denna visshet?” 
<sec/>
Jag berättar endast hvad jag hört. Hennes helsa är icke blott vacklande, den är undergräfd. 
<sec/>
”Gud! Robert .. ni känner mera härom, än ni vill omtala för mig?” 
<sec/>
Nej, ers majestät. 
<sec/>
Skall Hedvig dö?” 
<sec/>
Man förmodar det. Hennes sjukdom är af denna beskaffenhet. Riksgrefvinnan ligger icke nu till sängs; men nästa år tör hon ligga på bår. Det är hvad man säger. 
<sec/>
”Ni är förfärlig, gref Robert. Vet ni det!” 
<sec/>
Att läkare kunna förutsäga sjuka konstitutioners snara frånfälle, är hvarken ovanligt eller förfärligt, svarade grefven med köld. 
<sec/>
”Och ni talar härom med denna isande likgiltighet?” 
<sec/>
Nej. Nej, ers majestät! 
<sec/>
Det såg ut som Robert i detta ögonblick borttryckte en tår ur ena ögonvrån, med det finger han som hastigast förde upp emot ansigtet. 
<sec/>
Ers majestät, fortfor han och liksom sammanpressade rösten till en stämma af hårdhet: en vissen, en förtrampad blomma vill jag hellre se begrafven, än qvarliggande ofvan jord. Må Hedvig dö! Jag skall sörja .. sörja .. oh! Men jag skall glädjas. 
<sec/>
”Ni förvånar mig, gref Robert Thott,” utbrast konungen, och reste sitt hufvud högt öfver kudden. ”Jag önskar, att jag hade lärt känna er förr. Fast ..” 
<sec/>
Det skulle hafva tjenat till intet, svarade den andre iskallt. 
<sec/>
”Emellertid blandar sig ej en så liten egoism i edra handlingar, då ni nu tillika vill hafva Ekolsund, och på detta sätt.” 
<sec/>
Ekolsund! ha? Det är något annat. Ekolsund vill jag hafva, emedan det tillhör vår slägt. Hedvig Taube önskar jag död, emedan hon är en sönderplockad ros. Det är två olika saker. Ack .. annat hade det varit, om Hedvig ej blifvit denna brustna jasmin. Då skulle, nemligen om hon velat ... Men det är icke värdt, att tala om detta. Nu får jag vara nöjd med det ena, det ena blott: det lilla. Jag får åtnöjas med Ekolsund. 
<sec/>
”Jag börjar begripa er.” 
<sec/>
Min konung! jag är dödens man. 
<sec/>
”Ni skulle kanske vara det under en annan konung.” 
<sec/>
O Gud? 
<sec/>
”Hör hvad jag vill säga er, gref Robert: jag ger er lof, att försöka er lycka. Res till Hedvig Taube, såsom ni har i sinnet: uppbjud hela er konst. Kalla det trolldom eller hvad ni behagar. Försök! Jag vill sjelf erfara huru långt ni kommer dermed. Ännu mer: jag vill gifva er rekommendationsbref till riksgrefvinnan. Tag hit papperet och pennan ..” 
<sec/>
Ha! utbrast Robert med en hastig och outsäglig förskräckelse. 
<sec/>
”Nej, bäfva icke,” inföll konungen. ”På det ni ej må tro, att jag för henne förråder hvad ni yppat för mig i afton, eller att jag varnar, att jag förbjuder henne tala med er; så skall ni sjelf få läsa hvad jag skrifver, innan jag förseglar. Se här!” 
<sec/>
Fredrik skref och gaf grefven att läsa: 
<sec/>
”Goda Hedvig! öfverbringaren af dessa rader, gref Robert Thott, har mitt tillstånd att uppvakta dig och från sin sida anföra allt hvad han önskar. Friederich.” 
<sec/>
Robert Augustin inhemtade dessa rader under stum förvåning öfver hvad som ej kunde undvika att förekomma honom så upphöjdt, lugnt och säkert i handlingssättet. Han såg konungen försegla brefvet, teckna utanskriften och öfverräcka det. 
<sec/>
Grefven emottog det under samma tystnad. Han icke en gång bugade sig. Men när han kom till dörren, vände han sig om, höjde upp brefvet midt framför honom, som han lemnade, och utbrast högtidligt: 
<sec/>
”Jag har bedragit mig: du lefver icke! du är ej menniska, ej konung. Du är en ande, en storsint ande, som kunnat göra så!” 
<sec/>
Skönt, min vän, tro det! svarade kung Fredrik. Res i frid; men kom ihåg, att jag följer edra steg derborta och öfverallt. Försök ej vidare några våldsamma gerningar. Verstehen Sie? I allt öfrigt, uppbjud er förmåga, och gör hvad ni kan. På ert uppförande beror, med hvad anleten vi åter en gång komma att talas vid. Adieu, min grefve! 
<chapter/>

<chaptername>FEMTIOFÖRSTA KAPITLET.</chaptername>

<chaptername>BANKETTEN.</chaptername>

<sec/>
Ja visst är han ful; men han har ändå ordentligt allt hvad han skall hafva i ansigtet. 
<sec/>
I detsamma som Robert Augustin stod i dörren, och konungen förmodligen ämnade tillsäga honom hvilken nu i ordningen borde inträda för audiensen och erhålla sitt utslag inför önskningarnes tribunal; hördes från gården ett buller af ankommande. Konungen vred hufvudet mot fönstret och varseblef Pouffardin, som jemte ett antal hoftjenare kom från Stäke med stor ståt. 
<sec/>
”Är det så långt lidet?” utbrast konungen. ”Gref Robert! tillsäg då derute, att tribunalet för denna gång är stängdt.” 
<sec/>
Robert Augustin aflägsnade sig och meddelade de öfrige denna underrättelse. Man spejade nyfiket i hans ansigte, för att utleta huru audiensen aflupit, och man upptäckte en tillfredsställelse i hans drag, som icke var vanlig. Likväl yttrade han ingenting vidare, än att han förtrodde Tage, det han af konungen bekommit ett bref. 
<sec/>
”Ett bref?” hviskade Tage Thott. ”Ett sådant har äfven jag vunnit; och, om jag ej bedrar mig, så kunna Clas och Åke intyga detsamma om sig.” 
<sec/>
Hvad? 
<sec/>
Tage Thott vinkade sina bröder. Alla fyra samlades i ett hörn af rummet. 
<sec/>
”Det vore orimligt fordradt,” vidtog han, ”att vi bröder skulle förtro hvarann hvad konungen sagt hvar och en af oss. Men så mycken öppenhet kunna vi bevisa hvarann, efter vi verkligen af händelsen sammanförts till ett slags brödramöte här, i stället för på Järfva, att vi nämna, om ej den likhet i ynnest vederfarits oss alla, att vi blifvit benådade med handskrifter?” 
<sec/>
Jag har bekommit en skrifvelse till riksgrefvinnan Taube, inföll Robert, ej utan en viss höghet och sjelfstorhet i blicken. 
<sec/>
”Du?” utbrast grefve Clas. ”Äfven jag har en sådan till fröken Hedvig.” 
<sec/>
Till henne? Det förundrar mig! sade Robert, och blickade misstänksamt på grefve Clas. 
<sec/>
”Men mitt bref är till generalauditören Wefverstedt,” inföll Tage Thott med trygghet. ”Jag vill dock icke påstå, att det alltigenom är endast till honom. Kanske är också det i grunden till ett fruntimmer, ehuru utanpå ..” 
<sec/>
Till Wefverstedt? Den skrifvelse, konungen gifvit mig, är också ställd till denna man! utropade Åke Thott. Det är ju högst märkvärdigt? 
<sec/>
”Låt ingenting förundra dig på Rännarskedet, min bror. Du bör erinra dig, att vi här andas under en mäktig fées inflytelse,” sade Tage. 
<sec/>
Det är synd, att audiensen blifvit afbruten, fortfor Clas. Utan tvifvel hade också våra fruntimmer här något, och kanske ganska mycket, att andraga inför önskningarnes domare. Äfven de hade kanske fått svart på hvitt. Men det har gått med dem nu, som ofta; de måste begrafva sina önskningar inom eget bröst, och tiga. 
<sec/>
”Frukta ej, att de tiga, min bror,” svarade Tage Thott. ”Det är väl sant, att önskningsparlamentet nu blifvit ajourneradt. Men våra damer hafva för det mesta oss att tillgå; och hvad de ej fått tillfälle att säga konungen, skola de i stället anförtro oss under resan. Men ts! ts! se hvem som nalkas .. 
<sec/>
”Det är kung Pouffardin.” 
<sec/>
Men han är icke ensam. 
<sec/>
”Hvem har han i sitt följe?” 
<sec/>
Det var en underlig karl! 
<sec/>
”Det var en ful menniska.” 
<sec/>
Hm, får jag se? utbrast Tage. Ja visst är han ful, men han har ändå ordentligt allt hvad han skall hafva i ansigtet. 
<sec/>
”Han går med en bjällra hängande i hvart öra.” 
<sec/>
Hvad skall det tjena till? Och guldring i näsan! 
<sec/>
”Ts, få se? den karlen stiger fram till dig, Tage.” 
<sec/>
Han har en lång staf i handen. Skall han föreställa härold? Hans brokiga och lappiga drägt liknar nästan ett slags uniform. Det var märkvärdigt! 
<sec/>
Den fula mannen nalkades verkligen till hofjunkar Thott och när denne stannade för att höra hvad karlen ville, utropade han med stark röst: 
<sec/>
”Mäktige tjenare hos den stormäktige konung Fredrik, anmäl ett sändebud, som önskar nedlägga sina ord för monarkens fötter!” 
<sec/>
Är ni ett sändebud? 
<sec/>
”Ja.” 
<sec/>
Ni ser så ut. Från hvem? 
<sec/>
”Från konungen vid Stäke.” 
<sec/>
Aha, bra; jag förstår! Pouffardin har hittat på någonting att roa konungen med, och oss alla med detsamma. Nåväl, min vän, skall jag anmäla er som grefve eller markis? 
<sec/>
”Jag är riksjunkare, heter Vanderbouff, och kommer som ambassadör från konung Pouffardin.” 
<sec/>
Riksjunkare? präktigt. Vanderbouff? galant. 
<sec/>
”I mig sjelf är jag hofnarr hos konung Pouffardin.” 
<sec/>
Det tycker jag om! Hofnarren håller sig en hofnarr. Och ni begär företräde hos kung Fredrik? Hvad ämnar ni andraga? 
<sec/>
”Jag kommer för att å min konungs vägnar efterhöra hans majestäts välbefinnande. Min konung har i afton en bankett i sitt jagtläger, och önskar i djupet af sina önskningars djup få bjuda hans majestät till sig på en liten bjudning.” 
<sec/>
Hans majestät lemnar ej detta hus i afton, svarade grefve Thott. 
<sec/>
Den fula karlen nalkades honom i detta ögonblick mycket nära, och halfhviskade med återtagen naturlig röst: ”laga, Tage! att vi få konungen till oss, och följ med sjelf, jemte hela ditt sällskap. Du skall få se, att det blir artigt.” 
<sec/>
Hofjunkar Thott såg sig om. Han igenkände rösten. Jag tror det är Simingskiöld? sade han. Du har då riktigt lyckats att förkläda dig! Hvarifrån har du kunnat få en så förb–dt ful masque? Det är ju ett mästerstycke? Och du har i hast gjort dig till narrens narr? 
<sec/>
”Prata ej bort tiden, Tage. Vi hafva komponerat en liten tillställning vid Stäke, som skall muntra hans majestät och er alla.” 
<sec/>
En bal? 
<sec/>
”Nej.” 
<sec/>
Ett uppror? 
<sec/>
”Ånej.” 
<sec/>
Ni mäter kräftor på torra landet? Det är en stolt lek. 
<sec/>
”Visst icke.” 
<sec/>
Men det stöter väl på rococo? 
<sec/>
”Det förstås. Det är i den yppersta smaken. Anmäl mig!” 
<sec/>
Konungen håller på att bli menniska: han tycker ej så mycket om rococo, som förut. 
<sec/>
”Ah: det återkommer nog. Låt mig blott få slippa in. Vi hafva med nöje sport, att svimningen gått öfver, och att han ej vidare mår illa alls. Kan han gå med lätthet ännu?” 
<sec/>
Nej, han är icke gängse. 
<sec/>
”Kan han ej gå ut från sitt rum?” 
<sec/>
Nej, han är icke utgänglig. 
<sec/>
”Se der, Tage! hvad sade jag? Har icke lusten hos dig sjelf återvaknat att tala öfvermenskligt? Det som ligger i tidehvarfvet, min vän, undgår ingen, och du må spjärna emot så mycket du vill, så ..” 
<sec/>
Nå, hvad betyder det? En hofjunkare måste väl i alla tider vara litet rococo? Men konungen har satt sig öfver allt narri i afton. Framför allt skulle han ej vilja tala vid en narrs narr. 
<sec/>
”Såhå. Men allvarsamt: kan han ej gå ur sitt rum, sa måtte han dock kunna bäras eller lyftas?” 
<sec/>
Han är hvarken bärbar eller lyftelig. 
<sec/>
”Jag påstår, att han kan sitta till häst eller åtminstone åka i vagn.” 
<sec/>
Nej; kung Fredrik är icke sittsam. Han är hvarken ridbar eller åklig. 
<sec/>
”Du är förhexad, Tage Thott. Detta har mor Karin på Rännarskedet uträttat. Kan du icke mera tala ett förnuftigt ord?” 
<sec/>
Jo, om du vill säga mig hvilken tillställning ni gjort vid Stäke. 
<sec/>
”En hoffest, ett nöje efter jagten, begriper du.” 
<sec/>
Jaja. Men hvaruti består det? 
<sec/>
”Pouffardin har komponerat ett Thronföljarval.” 
<sec/>
Hvad? hvad säger du? 
<sec/>
”Det är ju klart, att, när vi icke få dansa, så måste vi företaga oss något annat.” 
<sec/>
Men skall detta roa konungen? Det måste påminna honom om nödvändigheten af en efterföljare, och skall kanske stöta eller oroa honom? 
<sec/>
”Visst ej. Tror du, att vi gjort det så rasande? Man måste till nöje för dagen välja det ämne, som alla menniskor mest tänka på och diskurera om.” 
<sec/>
Riktigt. Men detta är ett farligt ämne. 
<sec/>
”I Stockholm, kanske; men icke vid Stäkes färja.” 
<sec/>
Hahaha! du kan hafva rätt. Det har alltid roat Fredrik, att se saker upp- och nedvändas, i synnerhet de högtidligaste .. 
<sec/>
”Hvad sade jag? Tror du icke, att något af rococonatur alltid och allestädes åtföljer konungen? Är icke det klart, att han egentligen icke måste tycka om att få någon thronföljare alls, då det ej kan blifva en son?” 
<sec/>
Jo, det tror jag är klart nog. Det skulle förarga mig sjelf, om jag vore regent, att få någon efter mig. 
<sec/>
”Alltså måste det roa honom, att se hela den saken framställd från den löjliga sidan.” 
<sec/>
Det är ej så rasande tänkt. Det är på sätt och vis fint tänkt. Det ligger ett aromatiskt smicker i den idéen, att för en konung framvisa hans efterträdare i dåligt, i narraktigt ljus .. 
<sec/>
”Nå, ser du? Är då icke vår plan fin?” 
<sec/>
Bara den ej är så fin, att den går sönder. 
<sec/>
”Nej, Tage! den är osöndergänglig.” 
<sec/>
Som Sachsiskt porslin, ja. Och du tror dig om, att nu för konungen framställa allt i så riktig dager, att du lyckas få honom till Stäke? Kan du tala som en ambassadör? 
<sec/>
”Jag, ja? Jag är icke blott oratorisk, men till och med pratatorisk, och i en oerhörd grad.” 
<sec/>
Jag tror nog, att du är oemotståndlig, när du kommer dig för, Simingskiöld. Men hvad är orsaken, min vän, att du valt ett så utomordentligt fult ansigte? Hade du ej tillgång till någon bättre masque? 
<sec/>
”Jo; men det var det enda sätt, att göra mig utmärkt. Vackra äro alla här; det är någonting alldagligt.” 
<sec/>
Nå, deruti har du verkligen rätt. Jag har icke blifvit det varse förr, och Gud vet bäst om någon annan heller blifvit det varse; men alla vid hofvet äro vi så välskapade, att det knappt utgör någon heder mera men åtminstone ingen utmärkelse, att gå med sina anletsdrag. Hvar har du kommit öfver dessa lineamenter? 
<sec/>
”Jag har köpt masquen hos fru Martinson vid Brända Tomten, syster åt henne i Sven Vintappargränd.” 
<sec/>
Ah .. som är bekant med Gaspolins? Ts! Men hvad tänker du på, Simingskiöld? 
<sec/>
”Hm, hvad då? Masquer måste man kunna köpa af hvem som helst. Hon har fullständiga kostymer för en Brighella, Pantalone, Pulcinella, Arlechino, Scapino, Blarenio; ja, hon har till och med Truffaldiner.” 
<sec/>
Om du fortgår på denna bana, Simingskiöld, så skulle du en dag kunna utstöta sjelfva Pouffardin ur konungens ynnest? 
<sec/>
”Åh, prata.” Simingskiöld kunde härvid ej afhålla sig från en hastig och ofrivillig blinkning, som Tage Thott dock varseblef. 
<sec/>
Nå, så kom nu, min hederliga ambassadör! sade denne; jag vill anmäla er för hans majestät af Sverige, som lider stor brist på narrar, och säkert skall veta i er uppskatta en oeftergörlig sällsynthet. 
<sec/>
Han gick in till konungen. Hvad han sade derinne, eller genom hvad medel han bemedlade saken, är icke kändt: men följden blef, att det illustra sändebudet efter en stund emottogs af Fredrik, hvilken, försatt i det bästa lynne och med återvunna krafter, dock för säkerhetens skull med bibehållen hufvudbindel, beslöt att infinna sig på ”kung Pouffardins bankett”, jemte hela det sällskap, som på Rännarskedet utgjort hans gäster. Tage Thott utbad sig, att hans majestät täcktes begagna hans eller, rättare sagdt, Juliana Wefverstedts vagn, hvilket utan svårigheter bifölls; men med vilkor, likväl, att egarinnan sjelf derföre ej skulle rymma fältet. Således åkte Fredrik denna lilla väg med Juliana vid sin sida, och Tage, som lemnat platsen, promenerade till fots från Rännarskedet till Stäkes färja, i sällskap med ett par af de öfriga herrarne, som icke heller hade vagnar. Damerna färdades samt och synnerligen i sina ekipager. 
<sec/>
Resan var kort. Efter en fjerdedels timme befann man sig vid de kungliga tälten; man steg ur, och man beundrade den glans, i eklärering, zirater och en mängd prydliga, ehuru nog brokiga anordningar, som Pouffardin vetat gifva jagthofvet. Hela jägeriet stod uppstäldt. Pouffardin sjelf, i ett slags kunglig utstyrsel, begaf sig till en hög löfsal, der en thron syntes upprest, omgifven af rikt grönskande björk-, hägg- och hasselgrenar, samt prydd med utvalda blomster, bundna och uppfästade i guirlander. Sedan han här hemtat sin spira – gjord af flarn, för att utmärka bräckligheten af det välde han innehade – återvände han till sin höge gäst, kung Fredrik, och ledsagade honom från vagnen till thronen, under högljudd musik af jägarstatens trumpetare och hornblåsare. De öfriga gästerna infördes i tält vid sidan af thronen. 
<sec/>
På den sköna och släta gräsplanen, midt emellan alla tälten, skulle festen försiggå. 
<sec/>
Kung Fredrik blickade med stort nöje omkring sig på alla anordningarne, och kände sig mer och mer upplifvad. Men i ett ögonblick föll det honom någonting in. Högtidligheterna hade icke ännu begynt. Han skickade hofjunkar Thott till Pouffardin, och tillsade honom om ett enskildt samtal i ett af sidotälten, dit konungen som hastigast begaf sig. 
<sec/>
Hofsekreteraren inställde sig. 
<sec/>
”Hör man, min goda vän!” sade kung Fredrik, ”jag finner, att du uppbjudit din förmåga, att gifva mig och hela hofvet här en angenäm afton. Du skall säkert spela din roll, som konung af Monomotapa, ganska bra; och jag skall, såsom inbjuden och påhelsande monark, ej sämre göra min sak, som består i att njuta de nöjen du bjuder på. Så till pass är allt herrligt. Men, Pouffardin! du skall låta vara ett. Det har förljudits, att du, till förströelse och spektakel, ämnar låta uppföra ett thronföljarval. Saken kan nog göras till en komedi, och vi skulle skratta af fulla hjertan. Men jag vill icke stöta ständerna för hufvudet. Det skulle berättas i Stockholm, att jag på mina jagtpartier förlustat mig med att göra narr af det allvarsammaste rikets ständer förehafva. Det skulle förorsaka ond blod, mera än hvad som redan är af det fördömda Finska kriget.” 
<sec/>
Pouffardin blickade på konungen uppmärksamt. Han iakttog en stunds tystnad. Ers majestät känner, att vi tillämnade en hofbal .. 
<sec/>
”Som ej kunde blifva något af, ja. Och sedan påtänkte jag, vet du Pouffardin, ett litet uppror, att muntra dig sjelf med, och hvaröfver ingen bland ständerna skulle hafva funnit sig stött, emedan det endast gick löst på konungen. Men min svindel kom emellan, och så blef det lagdt å sido.” 
<sec/>
Nu, ers majestät, var det som herr hofjunkar Simingskiöld föreslog, att vi till hoffest skulle välja ett förut till spektakel ej användt, och således färskt, friskt, nytt ämne .. 
<sec/>
”Thronföljarval?” 
<sec/>
Ja; och hofjunkaren försäkrade, att ingenting skulle kunna förlusta hans majestät mera, än att se detta förlöjligadt .. 
<sec/>
”Har Simingskiöld sagt detta? Hvarifrån har han kunnat taga den tanken?” 
<sec/>
Det vet jag ej. Af sig sjelf förmodligen. Han är ett godt hufvud, såsom synes af den masque han valt i afton. 
<sec/>
”Godt hufvud?” eftersade konungen, och blickade tankfull framför sig. 
<sec/>
”Det ligger något härunder, Pouffardin,” fortfor han. ”Du är en ärlig man, en bottenhederlig narr; du gör parodier med redligaste sinne. Men .. och detta skulle väl Simingskiöld hafva menat såsom ett utsökt smicker åt mig, kan jag tro? Sade han icke dig det? Framställde han ej saken så? Huru skulle thronföljaren af er göras?” 
<sec/>
Han skulle vara en stor stackare, en tölp. Det förstås, att annorlunda kunde det ej tillställas för att blifva ett godt spektakel. 
<sec/>
”Nej. Men Simingskiöld torde ligga inne med några, som gå med den hemliga uträkningen, att göra mig förhatlig hos ständerna och derigenom störta det parti jag mest hyllar. Huru skulle saken utföras?” 
<sec/>
Vi hafva tre utklädda hofjunkare, af hvilka hvar och en skulle föreställa någon af de tre pretendenterne till thronföljden. I synnerhet har den, som utgör furstbiskopen af Eutin, blifvit utstyrd och masquerad på det löjligaste. 
<sec/>
”Halt, Pouffardin: det går icke. Adolf Fredrik får icke utskrattas vid en af mina privata hoffester. Hvem vet, om han icke endera dagen blir vald och sedan kommer hit, och då ..” 
<sec/>
Jag inser ers majestäts tanke, och bifaller fullkomligt den vishet, som ligger deri. 
<sec/>
”Herr Simingskiöld skall få någonting för detta; och den, som skickat fram honom med ett dylikt förslag, om det är någon annan än han sjelf, skall bekomma en lång näsa.” 
<sec/>
Ers majestät! vredgas ej på hofjunkar Simingskiöld; han är nog en god menniska. 
<sec/>
”Jaja; men icke utan sin list. Det kan hända, att han velat tillställa en förargelse åt mig sjelf. Men det kan också vara, vet du Pouffardin, att han härmed haft i syfte att skada dig hos mig, genom att narra dig till att göra ett påhitt, som skulle förarga mig. Verstehen Sie die Politik? Hör man, Pouffardin: du skall helt oförmodadt här göra någonting annat än thronföljarval ..” 
<sec/>
Hvad befaller ers majestät? 
<sec/>
”Du skall tillställa ”val af hofnarr”. Detta kan ock utvecklas till en lustbarhet. Hvad säger du? Låt mig hållas. Vi skola göra Simingskiöld ett spratt, som han skall känna.” 
<sec/>
Pouffardin såg på Fredrik. 
<sec/>
Denne fortfor: ”du är konung här, Pouffardin, och i likhet med andra monarker håller du dig en hofnarr; nicht wahr?” 
<sec/>
Jo, ers majestät; och denne är just Simingskiöld, utklädd till Vanderbouff. 
<sec/>
”Ganska riktigt, min konung. Men nu har du bjudit mig hit: jag är också en konung; och jag, förstår du, jag saknar händelsevis hofnarr ..” 
<sec/>
Hahaha! det tror jag, efter det är jag, och jag har blifvit upptagen med annat. 
<sec/>
”Ja, du är i hast konung sjelf. Men, ser du, jag, som hitkommit på besök till dig, jag låter förständiga dig genom en af mina män, att jag, för att hafva mig ordentligt och skickligt, önskar också mig en hofnarr nu.” 
<sec/>
Aha? 
<sec/>
”Då anställer du ett val härtill, för att förära mig en. Det öfriga skall du få se huru det sjelf utvecklar sig, Pouffardin.” 
<sec/>
Jag lyder med stort nöje ers majestäts befallning. 
<sec/>
”Gå nu, och låt icke märka dig!” 
<sec/>
Pouffardin afträdde. 
<sec/>
Efter en stund visade sig Fredrik såsom en påhelsande monark i det för honom tillredda thronrummet, den förr nämda löfsalen. Han var omgifven af sitt lilla egna hof för tillfället, hvilket nu bestod af det sällskap gäster han medtagit från Rännarskedet. 
<sec/>
Festen börjades med åtskilliga processioner och högtidligheter, hvarigenom den tidens hofmanér parodierades. Pouffardin presiderade som konung, och hade omkring sig en mängd utsökt besatta masquer. 
<sec/>
Nu förkunnades efter tre fanfarer genom en härold, som uppträdde midt på platsen och höll i handen en baton, lång som en half majstång, att Monomotapafesten skulle taga sin början. 
<sec/>
Detta var något nytt, hvarpå ingen beredt sig. Sjelfva Simingskiöld vände sig om, emedan han väntat få höra något helt annat utropas, nemligen ”kallelse till thronföljarval”, såsom han bedt Pouffardin ordagrant benämna det. 
<sec/>
Sedan härolden slutat sitt anrop, tog Pouffardin sjelf till orda från sin upphöjda thron, och talade med sin stentorsröst följande ord: ”Män af alla land och alla naturens ordningar! vi fira i afton en makalös qväll: stjernorna, som glimma öfver det lycksaliga Monomotapa, hafva aldrig skådat hvad de nu blifva vittnen till.” 
<sec/>
Hvad vill det säga? tänkte Simingskiöld, och med honom hela den öfriga jagthofcirkeln. 
<sec/>
Pouffardin fortfor: ”en stor monark har kommit på besök till oss. Bruket i Monomotapa bjuder, såsom j alle väl veten, att den första välkomsthelsningen till en sådan måste bestå uti att hembjuda honom en skänk, och dertill taga hvad han sjelf helst täckes utvälja ibland oss. Monomotapa är nog rikt begåfvadt med ädelstenar, ädelt folk och ädla slafvar, för att kunna erbjuda honom fyrdubbelt af hvad helst honom lyster.” 
<sec/>
I detta ögonblick framträdde hofjunkar Thott, med hvilken Fredrik förut öfverenskommit om hvad han skulle andraga. Han steg ut på skådebanan framför Pouffardin och talade: 
<sec/>
”Mäktige herrskare öfver Monomotapa och Stäke! i min konungs namn får jag inför dina lysande fötter – ty upp till ansigtet vågar jag icke skåda! – framföra underrättelsen om den skänk, som min konung väntar sig af din hand, så vida du eljest tillåter mig säga något här.” 
<sec/>
Tala, lycksalige ambassadör! svarade Pouffardin. 
<sec/>
”Min konung befinner sig i denna stund utan det stöd för sin thron, som han endast kunde besitta genom egandet af en vis hofnarr. Skänk honom en sådan, du, öfverlycklige monark i land, som helt och hållet bebos af dylike!” 
<sec/>
Helsa din herre konung, att han behagade taga bland mitt folk hvilken han helst önskar. 
<sec/>
”Han ber dig välja sjelf åt honom!” 
<sec/>
Förgäfves skulle jag kunna företaga ett val; ty alla mina vise utgöra fullkomliga narrar, och alla mina narrar äro fullkomligt vise. De hafva alla denna likhet. Må din konung sjelf välja, om han kan; jag förmår det icke. 
<sec/>
”Så skall han göra det, och göra det genom mig, som han gifvit detta oändliga uppdrag. Hör alltså! Den höge embetsman, som min konung önskar och behöfver till stöd för sin thron, måste hafva de tänkbarast längsta öron ..” 
<sec/>
Ett högt skratt från de närvarande bevittnade den munterhet, hvarmed de följde det grotteska uppträdet, som i våra dagar skulle roa ingen, men den tiden till och med var i förnäma och bildade damers smak. Allas blickar föllo på Simingskiöld, hvars masque, såsom Vanderbouff, verkligen visade en figur med de längsta öron. 
<sec/>
Är detta vilkor nog? sade Pouffardin. 
<sec/>
”Nej, fader i Monomotapa! mera tarfvas. Den man, som min konung skall kunna antaga till hofnarr, måste hafva knölig näsa, enligt fysiognomiken vittnande om den största möjliga klokhet.” 
<sec/>
Förnyade bifallsrop. Det sist yttrade instämde åter med Simingskiölds utseende. 
<sec/>
Hvad blir meningen med allt detta? sade han till sig sjelf. Ts! det torde gå derhän, att kung Fredrik på detta sätt utväljer och antager mig åt sig i Pouffardins ställe. Det skulle vara en god post – om också ej alltid honorifique – men jag skulle sätta mig deröfver. 
<sec/>
”Vidare,” fortfor Tage, ”fordrar min kung af sin blifvande hofnarr, att han kan besvara kinkiga frågor och lösa gåtor.” 
<sec/>
Hm, tänkte Simingskiöld. 
<sec/>
Hvilka spörsmål gör din konung? frågade Pouffardin. 
<sec/>
”Han frågar, om någon så stor narr gifves i Monomotapa, att han äfven i regnväder är sin monark trogen?” 
<sec/>
I varmt eller kallt regn? 
<sec/>
”När det regnar ständer.” 
<sec/>
Såså. Det blir svårt! 
<sec/>
Hvad säger han? utbrast hofjunkar Simingskiöld, som icke längre kunde hålla sin nyfikenhet tillbaka. 
<sec/>
Det kan vara både kalla och varma ständer; hvilketdera menar han? inföll Pouffardin. 
<sec/>
”En hofnarr måste vara sin konung trogen, hurudana som helst ständerna äro, och hvad de än säga.” 
<sec/>
Hm, tänkte Simingskiöld, men yttrade ingenting. 
<sec/>
”Ännu en fråga: finnes i Monomotapa någon så stor narr, att han vill och kan åtaga sig, att vara narr åt narren?” 
<sec/>
Hvad? skrek Simingskiöld, som icke längre kunde styra sig; detta allt syftar ju oupphörligen rakt på mig? 
<sec/>
”Hvilken ära!” ropade Tage Thott. 
<sec/>
Hvilken ära! skallade det kring hela jagtlägret. 
<sec/>
”Jag tar mig icke af den äran! jag vill icke ha den äran! skrek Simingskiöld tillbaka. 
<sec/>
Då allt det högljudda oväsende, som uppkom genom dessa rop mot och för, något hade hunnit lägga sig, framträdde Tage Thott ännu närmare till Pouffardin, och sade: 
<sec/>
”Mäktige varelse! Du har skrutit öfver ditt lands narrar, och sagt, att de voro fullkomligen vise. Du har talat tomt; ty det är endast en ovis narr, som framträdt på vädjobanan. Han har icke med lugn upptagit det heta vatten, som kastats honom i ansigtet, och emot arga ord har han icke varit liknöjd.” 
<sec/>
Nej, han var ingen filosof, det är sant. 
<sec/>
”Min konung kan således ingen skänk bekomma i Monomotapa?” 
<sec/>
Såvida han ej vill hålla till godo med den der fattiga narren, sådan han är? 
<sec/>
”Nej! den förkastar konungen platt; det får jag säga.” 
<sec/>
Längre kunde hofjunkar Simingskiöld icke uthärda, Han slet masquen af sitt ansigte, kastade den på jorden och trampade derpå. Slut! sade han. Jag förstår ganska väl halfqvädna visor. Hans majestät har vredgats på mig. Jag anhåller i underdånighet om min dimission från hofvet!” 
<sec/>
Detta intermezzo väckte ett stort uppseende. Man viste ej i början, om Simingskiöld talade rococo, och om den dimission från hoftjensten, han begärde, var från Pouffardins hoftjenst blott. Men uttrycket i hans ansigte var så allvarsamt, och hela hans uppförande, i sjelfva den verklige konungens närvaro, så förolämpande, att man ej kunde förklara det för ett skämt allenast. Kung Fredrik lät kalla Simingskiöld till sig och sade: ”Simingskiöld har begärt sitt afsked ur hofjunkartjensten? Han har det.” 
<sec/>
Ers majestät tillåter, att jag genast begifver mig härifrån? Genast? 
<sec/>
”Gör det, Simingskiöld. Genast: ja, hvarför icke? Res in till Stockholm, eller hvart ni behagar, och omtala huru saken aflupit.” 
<sec/>
Saken, ers majestät? 
<sec/>
”Ja, eller tig, om ni hellre vill. I förtroende skall jag säga er, att ni skulle hafva fått blifva hofnarr åt mig i survivance efter Pouffardin, derest ni visat ett bättre humör att tåla allting. Nu duger ni ej. Ni är ett stål, som brister; men ej ett segt jern, som låter bända sig och ändå håller. Jag vill icke neka, att ni ej är en narr, min vän; men ni är ej en klok narr.” 
<sec/>
Ack, ers majestät, det kom för tvärt på! 
<sec/>
”Ja, ser ni.” 
<sec/>
Jag skall förbättra mig; jag skall blifva visare. 
<sec/>
”Ni behöfver ännu länge gå i Pouffardins skola: betrakta honom: gå i hans fotspår dagligen: lyssna på hvarje ord han säger: betrakta hvarje af hans handlingar ..” 
<sec/>
Det måste jag tillstå! Om jag det gjorde, då vore jag verkligen en fullkomlig narr. 
<sec/>
”Nå, men det vill ni ju blifva?” 
<sec/>
Hm; det var icke så jag menade. 
<sec/>
”Nej visst; ni trodde er om att kunna blifva konungens narr, utan att vara en komplett narr. Ni bedrog er. Ni har ännu ej en gång kommit så långt, att ni vet hvilken grad af filosofi det fordras, att erkänna det narraktigas storhet i verlden; mycket mindre har ni hunnit så långt, att ni kan utöfva det.” 
<sec/>
Himmel! utbrast Simingskiöld, jag märker, att jag är en pygmé. Men, min nådigaste herre, tillåt mig af gunst en enda fråga – tillade han med den oskyldigaste uppsyn – när det fordras en sådan qvantitet filosofi för att vara en riktig narr, hvilken omätlig mängd behöfves ej då för att vara någorlunda konung? 
<sec/>
”Bra, Simingskiöld!” utbrast Fredrik; ”för detta infall förlåter jag dig dina förriga dumheter i afton. Stanna qvar, och du skall få se, att du återkommer till lynne. Låt försona dig med hofjunkar Thott.” 
<sec/>
Försona mig, ers majestät? Jag ville omfamna honom på begge sidorna: jag ville äta rådjursstek med honom på samma tallrik.” 
<sec/>
Rättnu börjar du stiga i din roll. Fortfar bara, och du skall blifva min andre Pouffardin. Hör man, der! Hofjunkar Thott! 
<sec/>
Tage nalkades med en hofvisk åtbörd. Konungen sade till honom: 
<sec/>
”Här är en, som önskar få försona sig med er, hofjunkar Thott. Tag och dansa en försoningsvals med honom!” 
<sec/>
Tage nalkades Simingskiöld, omfamnade honom, och hviskade honom med detsamma i örat: ”håll i dig nu, så går det bra!” 
<sec/>
Derpå började de begge hofjunkarne i hvarandras armar svänga omkring på den gröna planen i den muntraste vals efter hoftrumpetarnes musik. ”Walzer” utgjorde en dans, som på den tiden nyligen inkommit i landet, och började uttränga de mera högtidliga dansslagen. Den liknade något genom svängningarnes och stegens liflighet sjelfva folkets dansar, utan att ändock vara polska. De äldre dansologerne voro derföre högligen förbittrade på denna nymodiga, ytliga dans, hvaruti inga invecklade tourer funnos, och ganska få slags steg behöfdes. Icke desto mindre omfattades den med enthusiasm af det yngre slägtet; och ett par valsande kunde aldrig göra sin rund i ett sällskap, utan att det upplifvade alla de öfrige att se på, och många smittades af en nästan okuflig håg att valsa efter. En lärd hade redan uppstått och i en afhandling bevisat, att valsen utgjorde den djupsinnigaste dans, såsom troget efterbildande ingenting mindre än sjelfva planetens dubbla rörelse. Det kan också ej nekas, att en valsande, likasom planeten, beskrifver först och främst en stor ring eller orbita kring danssalen, och derjemte går omkring sig sjelf på hvarje särskild punkt i denna orbita, alldeles som jorden under sin rörelse kring solen. 
<sec/>
Tage Thotts och Simingskiölds sätt att utföra valsen var sådant, att hela hoflägret utbrast i ett öfverljudt skratt. Sjelfva Pouffardin hade svårt att hålla sig allvarsam, och kung Fredrik ropade till en af de närmaste i sällskapet: ”was sagen Sie, vardt det icke hofbal af ändå?” 
<sec/>
Sedan härigenom munterheten var satt i gång, kom man snart ifrån det ena till det andra. Man företog lekar, spörsmål, mimiska föreställningar: till och med små scener ur en och annan af Stjernhjelms balletter. 
<sec/>
De damer, som medföljt från Rännarskedet, tillhörde och bildade hvad kung Fredrik nu behagade kalla sitt privata hof för tillfället, till motstycke mot Pouffardins, dit han var bjuden, och som bestod af hela jägeristaten och hofjunkarne. När de skämtsamma företagen blefvo allt flere och lifligare, men likväl genom Pouffardins visa konst alltid höllos inom gränsorna af det skickliga, började ett och annat af fruntimmerna äfven deltaga deruti. Mademoiselle Pasch gaf sina artistiska råd för rätta uppförandet af det stycket i Stjernhjelms Cupido, der han rasar, efter att hafva förlorat sin sköld. Simingskiöld, som nu masquerat sig med vingar, gaf Cupido. Fredrik skrattade åt det raseri han ådagalade, så att tårarne glimmade i hans åldriga ögonvrår; och sjelfva fru Bonauschiöld steg ut på den gröna gräsmattan, för att riktigt blifva vittne till allt. Det gick så långt, att man vid ett och annat tillfälle spårade leende i von Drachenmilchs och Åke Thotts anleten. 
<sec/>
Sedan aftonen på detta sätt förlupit, slöts banketten genom ett jagtkalas, der villebrådet lemnade sina rikhaltiga bidrag, och drufvan afbördade sin blod i silfverpokaler och förgyllda kannor. Det tillhörde kung Fredriks jagtseder, att aldrig medföra glas af glas. 
<sec/>
Man lagade sig till uppbrott. Konungen tillät jägarstaten storma och roa sig huru länge den behagade inpå natten; men den hade dertill fått sig anvisad en aflägsnare plats uppe i skogen, för att ej störa konungens nattro. Fredrik, som förut på Rännarskedet haft i sinnet, att tillbringa hela sin afton hos mor Karin Stridsberg och äfven der intaga sin måltid, men häruti ändrat plan genom Pouffardins ankomst och Vanderbouffs förledande inbjudning att besöka Monomotapa, drog sig nu tillbaka, för att innesluta sig i sitt natt-tält. 
<sec/>
När han här såg sig ensam med Planting Bergloo, tillsade han denne sin förnämste och mest betrodde kammartjenare, att uppsöka löjtnant von Pahlen och bedja honom på ett ögonblick inkomma till konungen; men att tillika utföra allt detta så, att ingen vidare blefve det varse. 
<sec/>
Det skedde. 
<sec/>
Innesluten med Sebastian von Pahlen, öfverlemnade konungen sig åt det förtroligaste och ömmaste samspråk med denne unge man, som han hade så mycket skäl att älska och ställa närmast sig, när ingen var vittne dertill. Men det var tillika om vigtiga angelägenheter han öfverlade med von Pahlen. Han gaf honom uppdrag om något, som han skulle säga Hedvig Taube vid ankomsten till Ekolsund, och som stod i nära sammanhang med det von Pahlen sjelf hade så varmt på sinnet att andraga hos henne. Tillika förtrodde Fredrik honom, att riksgrefvinnan kunde göra sig beredd på besök af tvenne grefvar Thott, hvilka skulle lemna henne biljetter från konungen. 
<sec/>
Von Pahlen uttryckte sin förvåning häröfver; men konungen bad honom lugna sig, och endast iakttaga, att komma till riksgrefvinnan före någon af de andras ankomst. 
<sec/>
”Jag reser härifrån i ögonblicket! Jag dröjer icke natten öfver här!” utbrast han. 
<sec/>
Bra, Sebastian! sade konungen; jag gillar denna din skyndsamhet; jag hade sjelf tänkt bedja dig derom. Jag skall befalla Planting genast skaffa dig en god ridhäst och en betjent, som hittar vägen ifrån Stäke till Ekolsund. Har du råkat i fiendskap med någon af Thottarne? 
<sec/>
”Ja, med Robert Augustin.” 
<sec/>
Aha! 
<sec/>
”Men Clas Manuel är min bäste vän.” 
<sec/>
Jag kunde tro det. Dessa begge bröder äro som natt och dag. Men begge skola de uppvakta Hedvig Taube. 
<sec/>
”Begge? äfven grefve Robert?” 
<sec/>
Ja. 
<sec/>
”Honom vill jag framför allt förekomma,” utbrast von Pahlen. ”Han synes mig vara en farlig och elak man. Om ers .. ers majestät låter gifva mig en god ridhäst, så dröjer jag icke ett ögonblick vid jagtlägret.” 
<sec/>
Konungen ringde; kammartjenaren inkom och fick befallning om allt hvad som behöfdes till von Pahlens utrustning. 
<sec/>
Efter ännu några ögonblicks samtal, omfamnade konungen von Pahlen, tryckte en varm kyss på hans panna, och den Hessiske kavaljeren aflägsnade sig under djup rörelse. 
<sec/>
När han utkom ur konungens tält, fördes han af Planting Bergloo bakom de angränsande tälten på en gångstig, der ingen från lägret såg dem. Litet längre fram under några lummiga björkar, hvilka månen nu som bäst försilfrade, såg han tvenne hästar och en betjent. Von Pahlen satte sig upp. Planting sjelf ledsagade de begge ryttarne ned till Stäkes färja. När de kommo till stranden, funno de icke färjan, men hörde densamma af färjkarlen dragas derute på vattnet, och snart föras i land. Färjkarlen bad herrarne ursäkta; men han hade nyss fört öfver en resande, förmälde han. 
<sec/>
”En resande så här på natten?” frågade kammartjenaren. 
<sec/>
Ja, det var en ensam herre i en liten lätt reskalesch, så det gick som en dans att färja honom öfver. 
<sec/>
”Hvarifrån kom han?” 
<sec/>
Det vet jag icke, svarade färjkarlen; men han hade mycket brådtom, och syntes mig nu just ej komma längre än ifrån jagtlägret deruppe. 
<sec/>
”Ah!” utbrast von Pahlen med en aning. ”Jag har blifvit förekommen af grefve Robert här; skall det gå så hela vägen? Skynda, min vän! tillade han; äfven jag har brådtom att komma öfver.” 
<sec/>
Detta skedde utan dröjsmål. 
<sec/>
Snart såg man tvenne stolta hästar, hållna i de med snäckor smyckade tyglarne af en hoflakej, stå på färjan i månskenet, och spetsa öronen vid det minsta ljud, vid hvarje prassel, som hördes i den ofvanför liggande skogen, eller på vattnets skära duk. Von Pahlen stod ömsom vid färjans ledstång, ömsom hjelpte han färjkarlen draga i tåget för att öka farten. 
<sec/>
Kammartjenaren såg efter en liten stund färjan taga land på andra sidan, på stranden af Stäkesön. Sedan han äfven varseblifvit den Hessiske kavaljeren med sin betjent stiga i sadeln och snabbt aflägsna sig utefter vägen på andra landet, gick han upp från färjestaden, att rapportera förloppet för hans majestät. 
<sec/>
Af de tillstädeskomna gästerna, drogo sig damerna tillbaka till Bonäs, Kallhäll och Molnsätra; men de fyra herrarne, Åke, Tage och Clas Thott jemte den Hessiske fänriken, beslöto att taga sin natt på Rännarskedet. 
<sec/>
När de anlände till värdinnan på detta gästfria och trefliga hem, förundrade det bröderna Thott, att icke finna Robert Augustin. ”Jag saknade honom vid bankettens slut på Stäke,” sade Tage; ”men jag trodde honom med säkerhet vara här.” 
<sec/>
En af herrarne har nyss varit här, tagit sin vagn och rest, svarade mor Karin Stridsberg. 
<sec/>
”Har han rest vidare nu i natt? Då är han sannerligen förtrollad, som har så brådtom!” utbrast Tage Thott. 
<sec/>
Nåväl, låt detta icke bekymra oss. Men hvar är von Pahlen? inföll Clas Thott; denne min reskamrat ligger mig om hjertat, och jag anser mig hafva honom på mitt ansvar. 
<sec/>
”Jag märkte, att konungens kammartjenare efter bankettens slut införde honom i konungens natt-tält. Antingen befinner han sig nu på audiens för godnattagning,” fortfor Tage Thott, ”eller erhåller han depescher af hans majestät; men i hvilket fall som helst förmodar jag med visshet, att man vid hoflägret anvisar honom plats för natten och ett skönt sofställe i något af Pouffardins bästa tält. Bror Clas behöfver således icke sörja för von Pahlen.” 
<sec/>
Man började nu öfverlägga om sättet, huru dagen derpå resan bäst skulle fortsättas till Ekolsund, der alla bröderne hade att vänta lösningen på det för hvar och en af dem så vigtiga problemet. Tage Thott fann det angeläget, att icke, såsom han med Juliana först ämnat, blott göra ett besök på Linnarsnäs i herr Aminsons affär; utan resa till Segersta, för att träffa generalauditören. Ingenting vore då lämpligare, än att Juliana äfven fortsatte färden så långt, att hon träffade sin far. 
<sec/>
Den vagn, hvari fru Bonauschiöld gjort dagens resa, och som genom Reinholds försorg benäget blifvit henne lånad från Stockholm, måste nu återföras dit, och Reinhold var naturligtvis närmast till att göra detta. Von Drachenmilch ville ej återvända till hufvudstaden, der han för närvarande hade ingenting vigtigt att förrätta, utan beslöt hålla sig i närheten af sin högt aktade landsman von Pahlen. Fru Bonauschiöld hade med major Åke Thott, innan de om aftonen skildes på Kallhäll, öfverenskommit, att begifva sig till Järfva och förblifva der i fröken Ankarclous sällskap, medan majoren gjorde sin tour till Wefverstedt för att erhålla svar rörande sättet att af Gaspolin återbekomma skatten. 
<sec/>
Således skulle morgondagen randas, för att se tvenne sköna vagnar färdas vesterut från Stäke, den ena med Marie Susanne Cederlöf och Agnes Pasch i sitt sköte; den andra med Juliana Wefverstedt och Tage Thott. Till häst ämnade bröderne Åke och Clas Thott åtfölja; hvarmed von Drachenmilch ville förena sig, såvida von Pahlen också begaf sig åt samma håll, hvilket grefve Clas försäkrade. De viste icke då, att von Pahlen redan var på vägen, och kanske börjat upplefva nya äfventyr mellan Tibble och Gran. Ridhästar hade grefvarne Thott största skäl att taga från Åkes stall på Jakobsdal vid Järfva, hvarföre Didrik ditsändes underst bittida att hemta sådana till Rännarskedet, hvarifrån grefvarne fram på dagen ville företaga resan. För Lotta de Croën hade de först haft den planen, att på Järfva anvisa henne ett hem, tills något ännu bättre kunde utfinnas; men vid närmare öfverläggning fann Clas Thott rådligast att hon begaf sig till Kullinge, Didriks hemort. Han ordnade derföre saken så, att Didrik och Lotta skulle på bondvagn resa förbud tre eller fyra timmar före de öfrige, då den fördel vunnes, hvilken var lika vigtig fordom, som nu, att de åkande vid hvarje gästgifvarhåll möjligen kunde påräkna hästar i beredskap. Emellertid blef denna lilla omständighet grunden till oförutsedda och oberäkneliga händelser af mera romantiskt slag för sjelfva de höge resande, än gästgifvargårdar eljest vanligen förorsaka. 
