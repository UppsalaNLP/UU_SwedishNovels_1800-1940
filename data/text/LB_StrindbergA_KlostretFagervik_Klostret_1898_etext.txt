<title>KLOSTRET
<chaptername>KLOSTRET</chaptername>

<chapter/>

<chaptername>1.</chaptername>

<chaptername>Klostret.</chaptername>

<sec/>
När han vaknade i sin säng, var det mörkt ännu i rummet, endast ett par ljusa lister antydde fönstrets läge. 
<sec/>
Men han hade ju trogen sin vana somnat med ansiktet från ljuset, med fönstret bakom huvudgärden, och nu låg huvudet vid fötterna ... en icke så ovanlig vanförnimmelse. För att få sig själv i rätt läge vände han på huvudet och såg nu att fönstret var på sin plats, och att rummet sålunda fått två fönster sedan i går. 
<sec/>
I går flyttade han in i detta hotellrum efter att ha ändrat bostad fem gånger på de tre sista månaderna från sin ankomst till Berlin. Han hade nämligen ingen ro haft sedan han nu sista gången lämnat fädernesland och familj bakom sig. Och till Berlin hade han utvandrat för att söka arbete och förtjänst genom sina teaterpjäser. – – –  Nu, fullt vaken och såsom återkommen i sin säng från en lång utflykt, hörde han en tupp gala. 
<sec/>
– Det är således morgon! Var var jag i går? Hur länge har jag sovit? Högst tre timmar! 
<sec/>
Nu kom ångesten utan grund, samvetskvalen utan egentlig orsak då han icke kunde erinra sig ha gjort något direkt ont eller förstört någon större penningsumma. 
<sec/>
Och nu rullar gårdagen opp sig med alla dess brokiga upplevelser i vilka han uppträder på ett för sig vidrigt sätt, löjligt och dumt sätt. Han hör vartenda ord han fällt, och finner allt smaklöst, oförsiktigt, rått. Han ser varenda scen ... 
<sec/>
I nattgropen på Friedrichstrasse hade han slutat i sällskap med den yngre norske dramaturgen, som placerat ett bord med ostron och rhenskt vin framför honom, som trött, men ej rusig, lagt sig på tre stolar och talat, talat i timmar. Där hade han språkat om sitt skiftesrika förflutna liv, givit scener, dialoger, analyser. Spekulerat över sitt sällsamma livsöde som han ej kunde förstå; lagt fram sina aningar om en ny dramatisk form, komponerat en hel pjäs ... Därpå hade han skiljts från vännen såsom efter ett långt och mödosamt arbete. 
<sec/>
– Du arbetar jämt, till och med på krogarne! hade vännen sagt. Det var det enda ord han mindes från honom. – – –   
<sec/>
Nu gol tuppen igen, och han tyckte det var underligt de hade höns i hotellet; kanske de skulle vara till någon middag, och nu sjöng Don Juan sin svanesång, anande sin förestående halshuggning. Så egendomligt att endast dessa djur sluta sitt liv med halshuggning och ha blodröd krona och rött pipskägg samt sporrar på stövlorna, behandla dynghögen som en intagen fästning och sjunga för den uppgående solen. –  
<sec/>
Men innan nattgropen hade han suttit på nattkaféet National, där han språkat med de målade spökena som om de varit familjedamer. Norrmannen säger – han hör orden – »Så barnslig du är att tala filosofi med sådana där; varför gör du det?» – »Därför – svarar han nu och tycker det är bra svarat – därför att för mig äro alla kvinnor lika.» 
<sec/>
National behagade honom särskilt emedan det var stort och luftigt, och därför att det stod en springbrunn, som plaskade, mitt i salen, och där gingo guldfiskar under några palmer. Han hade blivit sentimental ett ögonblick och funnit synd om fiskarne som inte fingo sova, ville stänga av springvattnet och skugga med tidningar, vilket dock avstyrktes. 
<sec/>
Och han hade talat hela tiden – Förlåt jag talar så mycket, hade han sagt, men jag har inte talat på tre år, pratat visserligen. – 
<sec/>
Nu hördes en trumma i fjärran och de ljusa listerna ljusnade allt mer samt visade sig vara beslagen på hans koffert. Kofferten hans enda återstående spillra efter det stora skeppsbrottet; enda möbeln efter auktion, utmätningar, lagsökningar. – »Och tänk», brukade han säga: »jag som haft sex rum och kök och sommarnöje, majolika-kakelugn och målade tak, tre pigor och ringledning i alla rummen, så att bara jag tryckte på en knapp så kom det in punsch och sodavatten.» När allt måste säljas, tyckte han det var skönt att icke äga något; det kändes så fritt och lustigt vara lös från alla jordiska band, att icke vara mantalsskriven utan bara äga ett pass. Och nu drog han världen kring med en koffert, som en piga ... Han hade en gång antagit pseudonymen Tjänstekvinnans Son, utan att tänka på annat än att hans mor tjänat, men flera år efteråt råkade han under arkeologiska studier i Gamla Testamentet få upp historien om Hagar. Och han läste: »Abraham hade två söner: en av tjänstekvinnan, han var född efter köttet .... Han skall vara en grym man: hans hand emot var man, och vars mans hand emot honom. Och han skall bo emot alla sina bröder ... 
<sec/>
Och Sara fick se den egyptiska kvinnan Hagars son, den hon Abraham fött hade, att han var en bespottare. Driv ut tjänstekvinnan med hennes son, ty tjänstekvinnans son skall icke bliva arvinge med den fries son.» 
<sec/>
Hade han vetat detta då han gav sitt signalement, eller hade någon viskat honom denna hans ödes hemlighet? Driv ut honom! – Ja, så hade det alltid hetat, hela hans liv, ut! ur hem, skola, samhälle, stat, familj, och så fort han skaffat sig tak åt sig och de sina, hette det: ut! Och därför var han en hård man och en bespottare! Andra menade att därför att han var en sådan så drevs han ut! 
<sec/>
– Det är besynnerligt, fortsatte han, att det inte hörs några vagnar rulla i dag? – Är det söndag? Det visste han inte, ty han höll aldrig reda på dagarne, levde inte i denna världen, kunde skriva 1891 i stället för 1890 och sätta ett frågetecken efter; kunde datera ett brev Fettisdagen eller Rötmånaden emedan han icke kände datum. – – –   
<sec/>
Innan National hade han som åskådare varit på en ’Wienerbal’ inbjuden av en polislöjtnant, med en konsulatsekreterare och en läkare. Det var det hemskaste han någonsin sett. Huvudstadens perversa typer hade nämligen för bättre uppsikts skull fått tillstånd att hålla kostymbal. I början av balen gick det högtidligt till nästan som på ett dårhus. Män dansade med män, melankoliska, strängt allvarliga som om de utfört en handling på någons befallning, utan nöje, utan ett leende. Mellan danserna sutto paren och sågo varandra i ögonen som om de läst sitt öde. Den som var dam kunde ha stora ryttarmustascher och pincené, vara ful, med grova manliga drag. Icke ett spår av kvinna som kunde ge något surrogat. 
<sec/>
– Gudarne ha slagit dem med vansinne, så att de se det som icke existerar, dras dit de icke vilja och icke få! Det är ett straff för okända synder, och det är säkert icke last man kallar, eller vällust, ty de se ut som bannslagna och äga en otrolig förmåga att icke se polismannen och hans gäster som slagit sig ner vid ett bord mitt för salens kortända, där alla paren måste förbi. – Pandemonium, helvetets sjunde avdelning, osaliga, olyckliga, själslytta. Och de behandlas som brottslingar. Löjtnanten duar dem och kallar fram de intressantaste till bordet för att beskådas av ’författaren’. Somliga komma med begravningsminer, omedvetna, trista, och svara undvikande; andra blyga, med små barnsliga åtbörder som om de lekte. 
<sec/>
Förälskade synas de flesta, men rent psykiskt; de äro fästade vid varandra med en outgrundlig sympati, och samma par dansar alla danserna med varandra, lämna varandra icke ett ögonblick. Trogna i döden, och svartsjuka. – Mitt under det balen pågår, reser sig den gamle aktade läkaren; upprörd avlägsnar han sig, kommer igen och är bedrövad. Han har sett sin bäste vän, en högre ämbetsman, vilken han nog misstänkt, men aldrig ägt visshet om. – – –  På den kvinnliga avdelningen, där kvinna dansade med kvinna, syntes framför alla en ståtlig dam, skön, distingerad, väl klädd, utan kostym, och vilken förde sig med en värdighet som en hovdam. Ur hennes verkligt ädla drag lyste ärbarheten, smärtan över något hon ej visste, när hennes blickar följde en ung strålande blondin. – Polismannen upplyste: de två äro bundna vid varandra genom en häftig sympati och som den äldre är fattig, underhåller den yngre henne genom att sälja sig åt män som hon avskyr. – – –  Martyrium även där: självuppoffring, trohet, alla dygder mitt i lasten! –  
<sec/>
När de gingo ifrån detta helvete, bibehöll han intrycket av något oförklarligt som varken patologi eller psykiatri kunde lösa, och det ohyggliga fann han ligga däri: att det gick så allvarligt till – och att det var så anständigt! 
<sec/>
Det har blivit ljusare i rummet, men intet vagnsbuller höres. Vad skall detta betyda? Han känner på andhämtningen att himlen är betäckt och att barometern står lågt: nu när han drar in den fuktiga, råa luften som smakar ammoniak säger han sig: det har snöat i natt. 
<sec/>
Och så börjar han igen hala sig uppför minnenas ström för att komma tillbaka till utgångspunkten. Före Wienerbalen hade han varit på en middag hos en lärd millionär i Tiergartenviertel. Han hade sutit till höger om värdinnan och således åtnjutit ett slags anseende i den litterärt bildade familjen. Vinet hade flödat, sköna damers skuldror hade hägrat mellan vinkaraffer, blommor och kandelabrar. Efter middagen hade en ung skönhet i släkt med familjen engagerat honom till samtal, men han fann henne för ung och oskyldig för en raffinerad konversation och fann snart tillfälle komma undan i en liten salong. Där satt en ensam dam, tämligen ung, såg förgråten ut och hade munnen öppen som Madame Staël. Hon föreställde sig som varande korrespondent till en stor tidning, sade en komplimang, och nu slogs språklådan upp. Damen, vars utseende han icke lade märke till, emedan hon endast ville verka intellektuell, tog själv samtalets ledning. Hon sade att Tyska Riket saknat konst, vetenskap och litteratur sedan kriget 1870. Hon läste endast franska och skandinaviska böcker, och den nyuppblomstrade ungtyska litteraturen vore kommen från Norden. 
<sec/>
Men den litteratur, hon nu kallade modern, var just vorden omodern i Norden, och det blev honom som åhörare olidligt höra de nyss avlagda idéerna hälsas som nya fruktbringande. Han hade icke lust att nu desavouera sig och sin riktning, utan lät udda vara jämnt samt teg och led. När hon slutligen kom in på kvinnofrågan, kände han fracken börja strama, tittade efter tamburdörren och gjorde sig så odräglig att samtalet snart somnade av. – Det var en »oavhängig», svarade han när en vän, i trappan, frågade vem den damen var som kunnat intressera honom så länge. 
<sec/>
Genom att på detta sätt ligga och idissla sina upplevelser omsatte han dem dikteriskt och de inpräglades eller fixerades genom denna procedyr så, att han kunde disponera dem för kommande bruk lika säkert som medel insatta i en bank. Men operationen var smärtsam och försiggick under en dödsångest, efter vilken han föll i ett medvetslöst tillstånd som liknade sömn, men ej var det. – Han slocknade, sade han. 
<sec/>
När han vaknade stod Ilmarinen vid hans säng. Det var den yngre vännen som skötte hans affärer med förläggare, översättare och teater-direktörer. 
<sec/>
– Du glömmer väl icke, säger han, att du är bjuden till direktören i kväll? 
<sec/>
– Nej, jag har icke glömt det, men jag har skickat återbud. 
<sec/>
– Har du gjort det, så är du förlorad; du blir icke spelad. 
<sec/>
– Det blir jag ändå icke. Jag har väntat i tre månader förgäves –  
<sec/>
– Desto närmare är du kommen uppförandet, då pjäsen är antagen och han vill spela dig. Detta är självmord! 
<sec/>
– Ja! Och varför icke? Tycker du jag finner livet så lustigt? 
<sec/>
– Men säg ett skäl, varför du skall såra honom med ditt uteblivande, då festen delvis är för dig? 
<sec/>
– Jag har inga skäl. Det har kommit över mig så, som en fix idé, en nyck, en drift. Väl vet jag att det förlorar mig, men jag kan icke annat. Ena stunden lider jag av samvetskval, mest därför att jag sårar honom, men i nästa är jag glad, skadeglad över att ha tillfogat mig ett lidande ... som jag dock helst skulle velat undvara –  
<sec/>
– Du är en besynnerlig människa. Men du skulle icke ha rätt beklaga ditt öde, ty du går själv i vägen för dig. 
<sec/>
– Kanske! Men det är nu en gång så; och jag kan icke göra om mig. För övrigt har livet lärt mig att när jag handlar av instinkt, hur galet det än kan se ut, så bär det rätt ändå! Resonerar jag, eller spekulerar i intressen, så går det på tok. 
<sec/>
– Fatalist! akta dig! 
<sec/>
– Nej: jag känner att jag går precis dit jag har lov att gå, och gör endast det jag skall. 
<sec/>
– Du får väl se! 
<sec/>
– I detta fall: behöver direktören min pjäs, så spelar han den, även om jag försummar hans bjudning! 
<sec/>
– Nej; det gör han icke. – Vart går du i kväll? 
<sec/>
– På klostret! – Vad är det för dag i dag? 
<sec/>
– Det är nyårsafton! 
<sec/>
– Uff! Alltså slut på detta rysliga år! Det finns väl fler; och jag är numera beredd på allt, på det värsta! 
<sec/>
– Vi råkas på klostret då! 
<sec/>
Det hade verkligen snöat, men våt snö, i vilken hjulspåren drogo upp svarta linjer, så att snön syntes ännu vitare och smutsen ännu svartare. Staden liksom stod lik och luften var rå, genomträngande, himlen sjuk i färgen. Sådana dagar var det skönt krypa in i klostret, ty dess målade kyrkfönster visade alltid vackert väder. 
<sec/>
När man kom in genom den stora portgången och trädde in i tamburen, möttes man av färgade rese-planer med vyer av Nizza, Alperna, Helgoland, Dieppe, Tyrol, Frognerseteren och flera till. Vyerna vidgades genast, havet låg blått, palmerna vajade i sunnanvind, alpernas snö och Lac Lemans vingårdar kommo en att glömma huru nordligt man var, och var man bodde. 
<sec/>
Väl innanför dörren befann man sig i en kyrksal med korsvalv och målade stora götiska fönster. Väggarne voro prydda med hedniska bilder firande vin, vänskap och kärlek och försedda med tänkspråk i samma anda som bilderna. Nu kunde man gå till vänster och finna bordsplats, till höger eller rakt fram, väljande en tillflyktsort i de slingrande gångarne alltefter lynnet och sällskapet. 
<sec/>
Straxt till höger stod disken och hyllorna byggda inne i salen såsom ett tabernakel eller baptisterium med en förgylld kolonn i jesuiterstil, och i bakgrunden dörren och trappan ner till källaren där den eviga lampan brann. 
<sec/>
Ovanför tabernaklet stod skrivet, enkelt men slående: Hier giebt’s Alles! Mer kunde man ej begära, och en blick på hyllorna visade också all världens goda på buteljer, krus, flaskor. 
<sec/>
Fortsatte man till höger öppnade sig ett kapell med ett stort stambord för skådespelarne. Arkaden var prydd med fanor och emblem ur teaterrekvisitan, och väggen smyckad med lagerkransar, porträtt av berömda skådespelare, hedersdiplom, affischer. I hörnen voro anbragta små skåp, där rekvisita till orgiernas firande förvarades, såsom fyrverkeripjäser i miniatyr, kulörta lyktor, taskspelar-apparater, masker, lösnäsor och annat mera. 
<sec/>
Till vänster om denna pagod låg en riddarsal klädd med rustningar och vapen, upphängda på de vitkalkade väggarne. Här fanns pianot, och de långa svarta borden och bänkarne anvisade platser åt det stora antalet vid de stora ögonblicken. 
<sec/>
Från disken räknat åt vänster började en rad celler med avplankningar i skuren ek, inom vilka korstolar erbjödo en behaglig vila. Omkring disken voro två salar och rätt fram ett avskilt rum som alltid var abonnerat. Med ett ord, genom en optisk illusion föreföll lokalen som en ändlös labyrint, i vilken man ofta gick vilse, emedan man misstog sig på höger och vänster. 
<sec/>
Här fanns verkligen allt, mat och dryck, telefon, bud att skicka ut i stan, skrivmaterial, så att mången här skötte sina angelägenheter till och med författeriet. Här samlades endast skådespelare, artister och litterater, och alla voro mer eller mindre bekanta. Man var som hemma där, när man hörde till skrået, och kom en nyfiken främling så vantrivdes han eller kände sig som en inträngling i ett slutet sällskap. Allt fanns där, som sagt, utom klocka, varigenom man glömde tiden, och det gjorde ingenting, ty man blev aldrig utvisad om även hanen galit, för övrigt var det nog de flestas uppgift där med besöket att glömma tiden, den närvarande och i synnerhet den förflutna. 
<sec/>
Här hade de utvandrade Nordmännen i början av detta seklets sista årtionde slagit sig ner. En sällsam hop av talanger som sökte erkännande, förståelse och bröd; missnöjda, brouillerade med dem där hemma. En hade nått femtio år, några voro kring fyrtio, denna ålder då livet först börjar visa sig överskådligt i perspektiv. Några voro trettioåringar och vilade en stund på färska lagrar. En var ännu på tjugotalet och tjänade som famulus. 
<sec/>
Märkligt och för denna period karakteristiskt var att fyra av kotteriet voro frånskilda män, efter att ha varit gifta med frånskilda hustrur eller icke. Att söka en förklaring på det faktum att verkligen 1870- och 80-talets mest bemärkta män i Norden togo sig hustrur i andras äktenskap blir väl lika svårt som att läsa ödets böcker. Någon brist i moralen kan svårligen uppletas som motiv, då ju det förutsätter en uppriktig, ren och stark kärlek att våga en så förfärlig operation som en skilsmässa, och då det är en vanära att ett helt liv föreställa en annans kvinna som sin. Möjligen är den unga flickan, barnet icke det sällskap en intelligent man söker, då han söker kvinnan, vännen, följeslagerskan, utan hustrun, den vetande, vakna, motsvarar kanske bättre hans föreställning om makan, som dubblerar hans person. Man såg ju i dessas krets män övergiva sina unga sköna hustrur, och fly med åldrande fula som ägde flera barn. Där var väl icke passion med i spelet utan en ointresserad, osinnlig sympati av det renaste slag, och om någon frågar varför de då gifte sig, kan svaras: därför att de åtrådde ett samliv och att aldrig vara ifrån varann. 
<sec/>
Till Nordmännen hade emellertid slutit sig några infödingar och en ryss, vilka lockats som malar till nordljuset, för att söka värme men funnit bara en isande köld. Skepsis hade nämligen mot slutet av denna period insmugit sig i rörelsen, och man var just i begrepp att rensa sig från den naturalistiska surdegen. Främlingarne funno sålunda endast faeces där de kommit att få näring. Alla sutto på lur att först finna den nya formeln för den stundande periodens konst- och litteraturverk. 
<sec/>
Nu hade man pratat ut sig och varandra, alla diskussioner voro uttömda, och ingen trodde vad den andra sade efter som skepsis var lösen. Alla hädelser och bannor över tillvaron voro utslungade, då man på fysiologiens väg ej kunde intränga djupare i världsproblemet. Alla förhoppningar om förnuftiga samtal voro slutligen uppgivna, och man råkades numera endast för att slippa vara ensam och för att dricka sig fram till nattsömnen. 
<sec/>
Nyårsaftonen hade samlat Goterna ovanligt talrikt och när Ilmarinen med sin äldre vän trädde in i klostrets riddarsal var redan orgien i gång. Ryssen, förargad över att man icke ville sätta fram en butelj konjak, hade rekvirerat tio islagna glas, vilka stodo på en bricka framför honom och markerats med den plåt varmed bord brukade tingas, och som bar det enda ordet: Privat! Detta betydde att han skulle dricka dem alla själv – »Der Wildmann», den tyske diktaren hade ett fothögt glas framför sig fyllt med rött vin; han satt lutad över sin rapirvärja och de stora mensur-ärren i hans ansikte lyste röda som hundtungor. 
<sec/>
De övriga gästerna hade var efter sin smak försett sig. 
<sec/>
En dov tystnad låg bredd över sällskapet och den som vågade framkasta något spörsmål, någon gissning, blev straxt avbruten med ett: Vad ljuger du nu? Endast Der Wildmann hördes då och då i ett anfall av Genialitetswut utstöna sitt ultimatum i alla livsfrågor: Kinder, erklärt mir das Rätsel der Welt! varefter han hällde ner i strupen så mycket vin som kunde rinna på en gång utan att kväva honom. Stämningen var så överladdad att det fordrades något utbrott, och detta tog sig form i att Ryssen satte sig vid pianot. 
<sec/>
Han fantiserade, över kända motiv, men endast i den stora stilen, och han behärskade sina åhörare så att varje motstånd var omöjligt. Det upphörde vara musik och pianot glömdes; det var en storm, ett vattenfall, ett åskväder som vände ut och in på själarne och tog upp vad som ännu fanns positivt, befruktningskraftigt. Och genom hans sätt att blanda motiven blev det hela som en stor konsert där stämmorna sköttes av Beethoven, Mozart, Wagner, Chopin. När han slutat hördes applåder utifrån klostret; från de mest avlägsna hålen letade sig smattrandet fram under korsvalven. 
<sec/>
Och Goternas trötta hord livades ånyo, nya tankar föddes gemensamt, så att svårt vore säga vem som burit dem till världen. 
<sec/>
Doktorn, läkaren, som eljes icke övade diktkonsten, blev skald och improviserade på klingande vers som han sjöng fram på nya melodier. 
<sec/>
Wildmannen reciterade ur sina utgivna dikter och tal följde varann. 
<sec/>
Bordet var fyllt med flaskor, glas, och tallrikar; andarne gnistrade och blommade, det var en lust att leva. 
<sec/>
– Så skulle livet alltid vara! sade Ryssen som blivit känslofull vid tanken på det mörka fattiga rummet i arbetarkvarteret, där hans följeslagerska och barn väntade honom. 
<sec/>
– Så hörde jag en gång i en krets någon säga, med samma ord, och dagen därpå var kretsen upplöst och allesamman dödsfiender för livet, svarade Svensken som vi råkat på sängen samma dags morgon. 
<sec/>
– Tror du, återtog Ryssen och sprang upp, att vi någonsin kunna bli ovänner! 
<sec/>
– Ni äro födda fiender! inföll Wildmannen. Och Svensken är en demon! 
<sec/>
För att protestera, fattade Ryssen sin väns hand, kysste den och sade med tårar i rösten: 
<sec/>
– Nej! Du är min fader, ty jag har allt lärt av dig! 
<sec/>
Svensken som hyste en uppriktig och varm vänskap för den begåvade mannen, kunde icke finna motsvarande uttryck för sina känslor, utan blev kall och reserverad, vilket ännu mer eldade vännen, så att denne på sitt hemlands enkla sätt, tog upp sin portnyckel, lämnade den till ’fadren’ och sade så alla hörde det: 
<sec/>
– Du skall gå hem till mig, och du skall sova hos min Maschka; du och ingen annan, ty hon ser dig så gärna och du gör mig en ära. 
<sec/>
Detta var en rätt vanlig vänskapsbetygelse hos Ryssen och ingen tog det för annat än det var, men för att icke såra honom som gav det han mest höll av, måste man mottaga nyckeln utan att behöva göra min av att gå. 
<sec/>
Timmarne lida, oräknade, sinnena inflammeras, minnets källor rinna och man har så mycket att berätta som man trott sig ha glömt, och där tvenne minnen råkas i gemensam iakttagelse, uppstår och växer sympatien. 
<sec/>
– Varför skall man ha de rysliga samvetskvalen i morgon, frågar Ryssen, då man intet ont gjort, endast vunnit i erfarenhet, ökat sina idéers förråd, känt illusionen av att älska människorna och vara älskad? 
<sec/>
– Ja säg det! Sokrates skulle ha skyllt på de avundsjuke gudar som missunna mänskors barn varje glädje. 
<sec/>
Det har sorlat länge ute i klostergångarne, och nu ljuder sång från Skådespelarnas kapell; gitarr och mandolin ledsaga. Nu är den allvarliga delen förbi och orgien börjar, först varligt som när barn leka, men sedan släppes djuren löst och så flaxa demonerna med läderlappsvingar. 
<sec/>
Först togos rustningar och vapen ner från väggarne; harneskklädda och med lansar utförde Wildmannen och Dansken ett tornerspel som kunde ha slutat illa. Därpå framställdes slaget vid Fehrbellin där skandinaverna mot historiens vittnesbörd behöllo slagfältet. 
<sec/>
Utifrån aktörskapellet hördes nu revolverskott smattra, och när gästerna skyndade till, hälsades de med ett litet fyrverkeri som uppsläpptes ifrån stambordet. Nu hade man luktat krut och var mogen till vad som helst; Wildmannen föreslog på allvar att man skulle avrätta fångarne och tända eld på lägret, men i detsamma höres hela klosterfolket uppstämma Trararabom-dara, denna helvetes-melodi som kunnat erövra hela den civiliserade världen genom att knacka på i det idiot-hem varje människa stundtals bär innerst i sin vardagssjäl. 
<sec/>
Men Ryssens musikaliska instinkt reser sig och när han på pianot avbryter denna hymn till banaliteten med en sjudande czarda öppnas en vild dans i riddarsalen. Toner från urtid väcka alla onda lidelser, återljud från hedendomens offersånger och trollgaldrar framkalla urmänniskan, och i fullt raseri springer Wildmannen upp på bordet, fortsätter dansen ibland glas och flaskor, som han trampar sönder, och vad icke hans fötter kan nå slår han sönder med sin huggvärja. 
<sec/>
Då höres utifrån klostergångarne nattväktarens Gott nytt år! och sejdlarne trumma: Estis-ne praeparati? skriker värden. Sumus! svarar koret; och så drickes, trummas, skrikes, omfamnas, och genom hela lokalen rullar: Gott nytt år! 
<sec/>
– Det måtte bli ett skönt nytt år! detta! säger Svensken till Ryssen. 
<sec/>
– Säg inte ont om detta året, du, som har allt gott att vänta. 
<sec/>
– Jag? 
<sec/>
I detsamma märker han någon som på avstånd betraktar sig med mörka blickar. Det är den skådespelare som skulle haft huvudrollen i den antagna pjäsen. Deras blickar mötas och de närma sig varandra. 
<sec/>
– Ni här? Och icke hos direktören? frågar Skådespelaren. 
<sec/>
– Ja, så är det. 
<sec/>
– Det har skadat er sak. 
<sec/>
– Jag förstår det. Vad sade han? 
<sec/>
– Han sade: »Detta skulle han icke ha gjort.» Och ni sårade honom djupt, ty ni mankerade er dam, skådespelerskan X som haft framgång åt er för ett år sedan; man hade tryckt verser att hälsa er med. Detta är mycket ledsamt. 
<sec/>
Svensken tog Ryssen under armen och de gingo tillsammans ut i vinternatten. 
<chapter/>

<chaptername>2.</chaptername>

<chaptername>Aufschwung.</chaptername>

<sec/>
Den andra januari gingo Ilmarinen och Svensken förbi Lessingteatern, då två damer mycket väl-klädda sköto förbi. Finnen hälsade. 
<sec/>
– Varför hälsar du inte? frågade han Svensken. 
<sec/>
– Jag kände dem inte: vilka var det? 
<sec/>
– Det var den damen du konverserade så livligt på dinén sist. 
<sec/>
– Var det hon? Jag lade verkligen inte märke till hennes utseende, så att jag skulle kunna presenteras en gång till utan att veta det vore för en bekant. 
<sec/>
De togo nu kurs på klostret och råkade där hela samlingen som ökats med några artist-damer. Detta var hög tid att sällskapet uppfriskades med nya element i synnerhet kvinnliga, ty samtalsämnena voro utslitna, tonen vorden rå och stridslysten. Nu däremot tävlades i ansträngningar att lägga den vackra sidan till. 
<sec/>
Men nu upptäckte någon att den danske målaren saknats flera dagar, och vid anfrågan, upplyste en av damerna att han fått resande till stan. 
<sec/>
– Dam naturligtvis, efter som han inte vågar föra hit sin gäst? 
<sec/>
– Ja, det är en dam, som målar. –  
<sec/>
Samtalet slingrade sig fram, och mången van vid det enkla rättframma ordet fick leta synonymerna passande för damer. Ilmarinen hade emellertid fått fatt en aftontidning och under läsningens gång avbryter han hastigt – och vänder sig till Svensken. 
<sec/>
– Se här! Se! Din pjäs är under repetition och skall fram om fjorton dagar. 
<sec/>
– Om det är sant så är det obegripligt! Men så har allting varit för mig: när jag begick dumheter, så lyckades jag, under det allt mitt förutseende och alla mina beräkningar plägade stranda. Är det icke underligt? Så underligt att jag för länge sedan upphört tro det jag kan öva det minsta inflytande på mitt eget öde. 
<sec/>
– Ja, du är en besynnerlig man, och allt i ditt liv går bakvänt till. 
<sec/>
Wildmannen kom och kunde icke dölja sitt missnöje med damernas införande. 
<sec/>
– Kvinnfolk har jag hemma – han var nämligen gift – och hit kommer jag för att få vara rå. Jag tycker inte om det där! och trivs inte i sällskap där man inte får säga s–t! 
<sec/>
Det sjöngs nu några beskedliga fosterländska sånger i korus med damstämmor till, och Wildmannen tyckte det var jolmigt. 
<sec/>
Därpå kom Dansken, men ensam. Han bestormades med närgångna frågor, och särskilt varför han ej tog sin dam med. 
<sec/>
– Hon är så blyg ... 
<sec/>
– Jo vackert, hon syntes med dig på Hopfenblüten i går afton! 
<sec/>
Dansken bekände nu för Svensken att hans väninna gärna ville göra dennes bekantskap, men att hon var rädd för stora sällskap; hon var nämligen av en utmärkt god familj! 
<sec/>
Då den tilltalade gjorde en min, blottade Dansken genast sin hemlighet: 
<sec/>
– Ja, jag är rädd för dig, och jag känner på mig att när ni råkas det kommer att ta eld! 
<sec/>
– Det är märkvärdigt att jag har hört samma ord förr vid en liknande situation. 
<sec/>
– Och det tog eld? 
<sec/>
– Ja! 
<sec/>
– Då är det bättre ni inte råkas. 
<sec/>
– Ingen undgår sitt öde! Gör som du vill! 
<sec/>
– Vad tasslar ni om därborta? frågade Norsken som vädrade någon intrig där han ej skulle få vara med. 
<sec/>
– Åh den här Svensken är så vis; allting har varit före förut för honom, så den kan man inte säga något nytt. 
<sec/>
– Den som är fyrtio år, vet allt! Livet arbetar så enkelt; allt upprepas, allt kommer igen. Kan man ett par formler så löser man alla problem. Därför blir det odrägligt efter fyrtio år, och den gamla ätteklubban kunde för min räkning gärna införas igen. 
<sec/>
Efter fjorton dagar var pjäsen spelad och med framgång, ty den gavs sjuttiofem gånger i rad. Efter föreställningens slut var middag i Rådhuskällaren; skådespelare, recensenter, litterater voro med, och författaren satt till vänster om direktören. Allt var harmoni och belåtenhet. 
<sec/>
Vid desserten först vände sig direktören till författaren och sade: 
<sec/>
– Ni kom inte på min bjudning? 
<sec/>
– Nej, och motivet skulle jag aldrig kunna säga! 
<sec/>
– Varför det? 
<sec/>
– Därför att det fanns intet! 
<sec/>
Men efteråt, och i långa tider efteråt, kunde han sitta med den ena vännen och den andra och fråga sig och dem: hur kom sig att pjäsen blev spelad? Ingen kunde svara på det, och han aldra minst, ty han hade fått höra hurusom direktören redan vid kollationeringen vilken ägt rum en månad före bjudningen, hade smällt igen textboken och sagt: 
<sec/>
– Den pjäsen spelar jag aldrig! 
<sec/>
Denna småsak gav emellertid författaren anledning tro att någon rörde vid hans öde, och att vad som skulle ske, det skedde, om ock ej de osynliga trådarne kunde upptäckas. 
<sec/>
Emellertid var han nu uppe. Hur många gånger hade han ej varit det förut, och så kommit ner igen. Hela livet var ju som en serie tentamina som aldrig togo slut, och ett misslyckande kunde annullera alla föregående framgångar. Han var således icke sangvinisk i sina förhoppningar att allting skulle gå glatt efteråt, utan han gick i en stilla förnöjelse som icke stördes av kamraternas avund, ty dessa gladde sig uppriktigt att åtminstone en av dem hade dokumenterat sig, och i skenet av hans framgång läste de ett gott förebud för deras egen. 
<sec/>
Det började våras redan i februari. Klostret var alltjämt samlingsplatsen, men den danske målaren, som ofta uteblev, envisades att icke medföra sin väninna, av vilken de flesta dock redan sett en skymt i gathörnen. 
<sec/>
– Jag är rädd för dig! roade han sig ofta med att säga åt den svenske. 
<sec/>
– Varför är du det? Jag är ingen Don Juan och har för övrigt icke lov att se åt kvinna förrän jag klarerat ut mitt upplösta äktenskap med dess förbindelser. 
<sec/>
– Jo, jag är rädd för dig ändå. Hon har läst dina skrifter och talar aldrig om annat än dig. 
<sec/>
– Låt bli att ta hit henne då, om du anser henne vara farlig för mitt lugn. 
<sec/>
Och så skedde! ty hon kom icke. 
<sec/>
Emellertid började teatersuccéns följder yttra sig i bjudningar för författaren, och en afton begav han sig till en mycket betydande litterat, där de yngre stjärnorna inom litteratur och konst samlades. Supén var lång och lysande, men några platser voro obesatta, ty man väntade flera gäster efter teatrarnes slut. Vid halvelva-tiden blev det rörelse vid bordet, ty de väntade kommo, och utgjordes av tre damer och två herrar, alla obekanta för den svenske gästen. Men en av de tre damerna hälsade bekant och räckte handen åt främlingen, som omedelbart viskande frågade värdinnan vem det var? 
<sec/>
– Vem det var? Fröken X ju som ni konverserade på supén hos Doktor E. 
<sec/>
– Verkligen? Tänk att jag som har ett så gott minne, ändock icke kan fasthålla fröken X:s utseende. Härom aftonen gick jag förbi henne i en teaterfarstu vid full belysning, och underlät att hälsa. 
<sec/>
– Ja, ni kvinnohatare kan naturligtvis inte se att hon är skön! 
<sec/>
– Är hon? 
<sec/>
Och han sträckte sig fram för att observera den unga damen, som tagit plats längst ner vid bordet. 
<sec/>
– Ja, hon ser inte illa ut! 
<sec/>
– Åh, skäms, hon är en berömd skönhet av Wiens vackraste typ. 
<sec/>
– Tja! Förr har jag verkligen svärmat för idel blonda, men de sista åren går min håg uteslutande åt de mörka. 
<sec/>
Därpå talades hit och dit om annat. Efter supén samlades man i salongen, och straxt suto de två, den sköna Wienerskan och kvinnohataren i en så djup konversation att en grupp herrar och damer med skälmska miner slogo en krets för att se på dem. Men de märkte intet, utan talade och talade tills värdinnan kom och avbröt med inbjudning till te. 
<sec/>
När slutligen sällskapet skulle gå, råkade han och hon på samma outrannsakliga sätt att befinna sig i varandras närhet så att han hjälpte henne med kappan. Och när hon frågade vem som följde henne hem, svarade han: jag naturligtvis, och blev accepterad. 
<sec/>
När de kommit ner för trapporna, hörde de ett ’god natt’ och ett klingande skratt uppifrån. Det var den unga charmanta värdinnan som stod där uppe lutad över balkongräcket. 
<sec/>
De gingo utmed Schöneberger-Stranden, förbi Lützow-bron. Samtalet gick sin gång utan pauser, och när de kommit till Courbière-strasse, var han inbjuden på supé hos henne till följande afton i sällskap med en ung skön målarinna. Men hon förberedde honom på att det skulle bli mycket enkelt i hennes flickrum, emedan hon bodde i ett pensionat som hölls av en sträng gammal fru. 
<sec/>
Därpå skildes de som voro de gamla bekanta och kolleger. 
<sec/>
När han nu ensam vandrade hem i natten och sökte rekonstruera aftonens tilldragelser, bemärkte han återigen det sällsamma i att han ej kunde framkalla ’hennes’ yttre; han som gammal referent var ju så van att med ögat fotografera människor och scener, landskap och interiörer, att han ej kunde fatta detta. Vidare hade han märkt huru hon denna kväll var en annan person än första gången de råkades. Ej ett spår av ’oavhängighet’ fanns där; endast mjuk undfallenhet, ett visst svårmod som klädde och väckte deltagande. Och när man talade om en människas olycksöde tårades hennes röst. Det var rösten han mindes, något djup, sorgsen, med små tonfall som drog en långt från storstad och väckte minnen från skogen och sjön, naturljudsreminiscenser, schäferhatt och höräfsa. Nu mindes han huru man egentligen behandlat henne som ett barn under aftonen; skämtat med hennes skriverier, anhållit om hennes protektion, varåt hon endast lett. Hon hade även den oturen att låta undfalla sig naiveteter, som varit ursprungligen allvarligt menade, men på vägen råkade grimasera. 
<sec/>
Den enda som tagit henne allvarsamt var han, främlingen, ’kvinnohataren’ som han med rätt och orätt kallades. Och han hade sett att där var intet barn, utan en kvinna, med vilken han kunde tala om allt som intresserade honom, om människor och böcker, och utan att ett ögonblick kommentera vad han sade. 
<sec/>
Följande morgon när han vaknade, sökte han utvilad, framkalla gårdagens händelser och personer. När han gjort en ny bekantskap, brukade han för att få fatt på karaktären, i minnet söka ’motsvarande talet’ han kallade det, genom att leta bland sina äldre kända vänner den som liknade den vars ekvation han sökte. Ofta utfördes denna psykiska operation av sig själv, så att när han sökte erinra den nya okände, bilden av en äldre bekant trädde fram och täckte mer eller mindre den nya. När han nu tänkte sig Fröken X från gårdagen såg han icke henne, utan sin egen äldsta syster, en tämligen lågväxt och mörk typ. Därmed hade allt erotiskt, om det funnits, blivit trängt tillbaka, och endast minnet av en kvinnlig god vän kvarstod. 
<sec/>
Det var således med fullkomligt lugn han på aftonen infann sig, och utan spår av det bryderi en man erfar då han går att göra sig behaglig för en ung dam. 
<sec/>
Han mottogs därför också helt frankt som en gammal bekant, och befann sig i ett flickrum, elegant möblerat med rikt försett skrivbord, levande växter, familjeporträtt, mattor och bekväma stolar. 
<sec/>
Som målarinnan fått förhinder, måste han hålla tillgodo med hennes ensamma sällskap, vilket han dock fann något stridande mot konvenansen. Men värdinnans rättframma, okonstlade sätt undertryckte hos honom begäret att göra några reflexioner, som skulle ha varit sårande. 
<sec/>
Så sutto de nu mitt emot varann och konverserade. Hon var klädd i en svart sidenklänning med blåa islag och i empirestil med mörka spetsar som föllo ner från axlarne likt ett slädnät. Detta gav henne ett något frulikt utseende, och när därtill kom hennes rutinerade världston, tänkte han ett ögonblick: Det är en frånskild! Hennes ansikte som han nu kunde granska i full belysning visade en platt panna som om den vore smidd, antydande stark bestämd vilja utan envishet; ögonen voro stora vältecknade som hos söderns barn, och näsan tycktes ha ändrat mening under uppväxande tiden, ty den gjorde en liten knyck mitt på näsbenet och blev ett tu tre romersk. Detta lilla oförmodade ’glättigt överraska’ gav en charm åt profilen som erinrade om en kamé. 
<sec/>
Samtalet förde sig ändå bättre i afton, ty man hade redan ett samlat litet material av gemensamma upplevelser, att belysa, bekantskaper att analysera, förslag att pröva. Man satt och liksom klippte silhuetter av sina vänner, och då ingendera ville ha färgen av att vara elak, klippte man vackert och icke med den spetsiga saxen. 
<sec/>
Under denna tankarnes oskyldiga lek hade han fått ögonen på en mycket stor blomsterkorg med praktfulla rosor. Hennes blickar hade redan läst ut hans tankar, och i samma stund en tjänare bar in en butelj vin och cigarretter, reste sig värdinnan och gick fram till rosorna: 
<sec/>
– Dem har jag fått av en vän när han reste, sade hon. 
<sec/>
(– Hon är förlovad! tänkte han, och kände sig överflödig.) 
<sec/>
Men för att visa det hon icke var förlovad, bröt hon med ovarsam hand en kvist, men som den var fästad med en metalltråd, måste hon söka saxen, och emedan den låg i syskrinet längst ner på etagèren, föll hon på knä och blev så på knä. I den ställningen förblev hon då hon fästade de två vackraste rosorna i knapphålet på hans rock, och så behövde hon bara räcka ut armen för att nå ett vinglas och dricka honom till. 
<sec/>
– Rosor och vin! har jag haft till omkväde i en ballad! sade han, som fann situationen något bisarr, men i sig själv betydelselös. 
<sec/>
– Åh! säg den balladen på ert vackra språk. 
<sec/>
Han hade glömt bort den! 
<sec/>
Hon reste sig och satt åter i sin stol, och han förmådde henne berätta ur sitt liv: att hon tidigt lämnade föräldrarne, som separerat utan att skiljas då de voro katoliker; att hon uppfostrats i klosterpensionat i London, Paris, Italien och flerestädes; att hon särskilt i Paris, hos English Ladies plågats med religion, så att hon slutligen kastat allt överbord, visserligen kände en tomhet ibland, men väntade som alla andra att nytt skulle komma i världen. Under tiden ägnade hon som de jämnåriga sitt intresse åt mänsklighetens lyftande ur paupertet och befrielse från förtryck. Nietzsche hade hon flyktigt passerat – som de andra – och lagt åt sidan sedan han avsatt ett litet korrektiv mot de för högt spända förväntningarne om allmän jämlikhet ... 
<sec/>
Under det hon talade, märkte han att det lyste genom en gardin som bakom hennes rygg skylde en dörr vilken sannolikt ledde ut till våningen. Som en blixt slog det honom, att han var utsatt för ett skämt; han, kvinnohataren, skulle kanske överraskas i någon löjlig tillbedjarsituation; eller var helt enkelt förbindelsen med våningen upprätthållen sålunda för anständighetens skull. Detta hälsosamma tvivel höll konversationen fjärran från all flirt, och när soupern bars in, gjorde han sig förebråelser över att ha misstänkt sin goda värdinna för onda anslag eller bristande förtroende. 
<sec/>
Vid halv nio-tiden ville han gå, men hon behövde endast yttra en misstanke om att han längtade till Klostret, så stannade han. 
<sec/>
Ville gå halv tio, men kvarhölls. 
<sec/>
– Ja, men det tillhör mig som äldre och förståndigare att icke förskaffa er obehag. 
<sec/>
Hon förstod ingenting; förklarade sig vara oberoende och att pensionatsfrun var van vid hennes soupers. 
<sec/>
Slutligen sade hans instinkt honom att detta var galet, så att han reste sig och tog avsked. 
<sec/>
När han vandrade hemåt sade han för sig själv: 
<sec/>
– Nej, människorna äro ej så enkla, gå icke att lösa på några formler, ty av denna afton och denna kvinna begriper jag inte ett spår! 
<sec/>
Nästa gång råkades de på Nya Museum. I ytterkläderna visade hon sig nu som en ung fru; och såg ut att vara trettio år eller mer. Hon hade ett trött drag kring munnen med små hårfina rynkor som de, vilka pläga skratta beständigt. Men hon var trist, antydde en brytning med sin far och en snart förestående avresa. Hon tog nu reda på sin väns förhållande till teatrar och förläggare, bad att få vara behjälplig med råd och relationer. Hon var idel moderlig ömhet, och en viss vårdslöshet i toaletten antydde att hon ej ville behaga som kvinna. 
<sec/>
Men, när hon föreslog att de skulle gå tillsammans på teatern, vägrade han, ty hans känsla sade honom, att hon icke borde komprometteras, och att han icke heller fick blottställa sig, då hans osäkra ekonomiska ställning icke tålde en misstanke om en kärlekshandel. 
<sec/>
Då föreslog hon i stället att de skulle gå ut och rumla tillsammans. Till den ändan anmodades han söka henne hemma, men i hennes nya bostad: hon hade nämligen flyttat. 
<sec/>
(– Alltså uppsagd ur pensionatet för min skull, tänkte han, men ville ej säga det.) 
<sec/>
Nu var hans nyfikenhet som författare väckt, och han ville veta denna kvinnas gåta, ty så som hon skiftade hamn hade han aldrig sett någon annan göra. 
<sec/>
När han på aftonen ringde på i hennes bostad, infördes han i en sal att vänta; och när fröken var klädd, blev han utsläppt i förstugan, där de råkades. Här var således en ny regim införd. 
<sec/>
De gingo ut åt Västern, en öde boulevard som ledde åt Zoologiska trädgården till, och trädde in på en ölstuga som hon syntes känna väl till. I sin päls och med en teaterduk om huvudet såg hon i mörkret ut som en gumma, och när hon gick något lutad, tyckte han att hon hade något häxartat över sig. Men när de inträtt i den ljusa lokalen och hon lagt av pälsen och duken, stod hon där i ett slag som den unga skönheten. En mossgrön enkel klädesklänning, tätt åtsittande, visade en adertonårings figur, och håret som hon strukit slätt kom henne att likna en vuxen skolflicka. Han kunde icke dölja sin rörelse inför detta trolleri, utan överfor hela hennes gestalt med ögonen som om han med en strålkastare ville upptäcka en dold fiende. 
<sec/>
(– Eros! nu är jag förlorad! tänkte han; och från den stunden var han det!) Hon såg mycket väl effekten, och hon fosforescerade, satt som omvärvd av ljus, segerviss, med en triumferande min, ty hon såg att kvinnohataren var besegrad. 
<sec/>
Och fruktan överföll honom. Hon hade hans själ i sin klänningsficka, kunde slänga den i floden eller rännsten, och därför hatade han henne på samma gång. Sin enda räddning såg han i att hans låga kunde genom influens väcka hennes, så att hon blev lika säkert fast vid honom som han vid henne. Och i denna halvdunkla avsikt gjorde han vad varje man i hans ställe skulle ha gjort; han smög sig in till henne, gjorde sig liten som ett barn, väckte hennes medlidande, men det stora barmhärtighetens medlidande med en söndergången människosjäl, en fördömd, som icke såg hopp om sällhet. Hon hörde och tog emot som en tribut, lugn, majestätisk, moderlig, men icke skadeglad som koketten. 
<sec/>
När slutligen efter en kall kvällsvard de skulle till att gå, reste han sig för att i en tidtabell se efter något tåg. Då han kom åter till bordet och ville betala, förklarade kyparen att det var betalt. Vem hade betalt? Fröken! 
<sec/>
Nu blossade han upp, och orättvist misstänkande att hon trott honom sakna pengar, anhöll han att åtminstone få göra upp för sig. 
<sec/>
– Jag känner icke ert lands seder, utbröt han, men här i Berlin och i mitt land är den man vanärad som låter en dam betala för sig. 
<sec/>
– Ni var min gäst! 
<sec/>
– Nej, vi gingo ut tillsammans; och hit kunna vi aldrig komma mer. Vet ni ej vilket rykte ni givit mig, vet ni ej vilket hiskligt namn denna kypare kan ge mig! 
<sec/>
Och när nu kyparen tillkallats för att få affären omgjord, uppstod nytt spektakel, så att han vred reste sig och lade sin andel av betalningen på bordet. 
<sec/>
Hon blev ledsen, men ville ej ge sig orätt. 
<sec/>
Det blev förstämning och han märkte nu att hon var tanklös man kallar, lika tanklös som då hon inbjöd honom ensam herre i sitt flickrum så sent på kvällen. Eller var det ett uttryck av den oavhängiga kvinnans fordran att få bli behandlad som mannens jämlike i allt; trots mot konvenans och förmenta fördomar? Kanske det senare, men han kände det som ett översitteri och var vred. 
<sec/>
Det höll på att bli en obehaglig tystnad på gatan, då hon räckte fram sin hand och sade med sin goda innerliga röst: 
<sec/>
– Icke vara ond! 
<sec/>
– Nej, icke det, men, men ... aldrig göra så mer. 
<sec/>
De skildes som vänner, och han skyndade sig ner till Klostret, där han icke varit på länge, dels av en viss motvilja mot tonen som icke längre harmonierade med hans stämning, dels därför att han lovat sin väninna vara måttlig. 
<sec/>
Han återfann sällskapet, men kände sig något främmande, och han fick det bestämda intrycket att hit skulle han aldrig föra henne. Därför gick han snart hem och försjönk i meditationer, som stundom drogo i de mörka färgerna, stundom i de ljusa. – När han tänkte tillbaka på det ögonblick då ur pälsens djurskinn den ungdomliga skönheten krupit fram, fann han däri något hemskt, olycksbådande. Det var icke den jungfruliga skönheten med reflexer från barnets paradis, utan en demonisk mörk fägring som blir mäns bane, mannaviljans grav, och bringar förnedring och ofärd, ärelöshet och köpslageri. Men som är oundviklig, oundkommelig som ödet. 
<sec/>
Följande dag var han bjuden till middag i sällskap med henne hos en konstnärsprofessor. 
<sec/>
Hon hade i dag anlagt en ny typ. 
<sec/>
Överlägsen världsdam, konverserande med en ton av visshet, sägande lyckade kvickheter, epigram, och aldrig svarslös då någon riposterade. Stundom indifferent, blaserad, grym. Professorn som kom direkt från ett jurysammanträde, berättade att han fällt en barnamörderska. 
<sec/>
– Jag skulle ha frikänt henne, invände Fröken X. 
<sec/>
Professorn som tillhörde Akademien, och var Kejsarens umgängesvän och porträttör, baxnade, men tillrättavisade icke. Han tog repliken som en caprice, och lät ämnet falla. 
<sec/>
Stämningen var eljes något tryckt och främlingen, som blivit bjuden av frun i huset kände sig så olämplig i detta hem där allt rörde sig om kejsaren och hovet. Sannolikt hade hans väninna ställt om denna inbjudning i den goda avsikten att göra honom bekant, och att få en anstrykning av världsman över honom med det halvt anarkistiska ryktet. Disharmonien yppade sig också snart, då talet råkade in på konst, och professorn satt ensam med sin mening och sina akademiska ideal. 
<sec/>
När därför vid desserten värdinnan frågade främlingen om han ville komma till dem på deras mottagningsafton då han skulle råka många berömdheter, erhöll hon en sådan skarp blick från sin man, att främlingen som uppfattat blicken tackade, fast besluten att icke antaga bjudningen. Skandinaverna voro nämligen särskilt illa anskrivna på högre ort emedan en norsk målare vållat en söndring i Akademien genom sitt nymodiga måleri. 
<sec/>
Återigen hade han låtit narra sig av sin väninnas tanklöshet, som fört honom i en krets där han ej hörde hemma, och där han var ogärna sedd. Hon syntes däremot intet märka, utan var lika hemmastadd och obekymrad som förut. 
<sec/>
Efter dinén blev musik och den sköna uppförde sig som om hennes vän icke fanns där, såg icke åt honom. Och när man bröt upp, tog hon avsked såsom av en obekant och lät en annan herre följa sig. 
<sec/>
Det var en söndagseftermiddag i februari och de vandrade i Tiergarten och de yttre boulevarderna på Västern där de voro säkra att ej träffa någon bekant. Slutligen gingo de in på en enslig vinstuga. 
<sec/>
Hon talade om sin förestående avresa, och han erkände att han skulle komma att sakna hennes sällskap. 
<sec/>
– Följ med! sade hon enkelt och ofraserat. 
<sec/>
– Ja, egentligen är mig likgiltigt var jag vistas. 
<sec/>
Det var en idé, som tycktes lätta vissa moln. Och nu kom beskrivning på München, utsikterna där vid teatrar och mera dylikt. 
<sec/>
– Men, invände han, jag kommer så långt bort från mina barn. 
<sec/>
– Era barn, ja; dem har jag så ofta tänkt på. Säg har ni deras porträtt, får jag se! 
<sec/>
Han hade verkligen porträtten på sig, och när hon vidhöll sin önskan, visade han dem. Flickorna intresserade henne mindre, men när hon fick se den åttaårige, blonde gossen med den uppåt riktade härliga blicken, föll hon i hänryckning. 
<sec/>
– Vilket ljuvt barnansikte! Är det icke en lycka att äga ett sådant barn! 
<sec/>
– Att äga i dag, och förlora i morgon! – – –   
<sec/>
Hon granskade nu porträttet och jämförde det med fadren och något närgånget så att han erfor denna blygselkänsla som en man kan känna inför en kvinna när hon tillägnar sig hans roll. 
<sec/>
– Det är ni, sade hon, men det är icke ni! 
<sec/>
Han begärde ingen förklaring, och hon bad att få behålla porträttet bredvid sig. 
<sec/>
Samtalet fortsatte och återknöts vid reseplanen, men hon var förströdd och lät blickarne esomoftast vila på porträttet. 
<sec/>
Vad som försiggick i hennes själ nu kunde han icke gissa, men han märkte att hon stred och var i begrepp fatta ett beslut. Och han kände huru ett nätverk av fina sugrötter klängde sig ut från hennes väsen och flätade sig in i hans; något ödesdigert förestod, han blev beklämd, längtade åter till sin manliga kamratkrets som han övergivit, och bad henne befria honom från det givna löftet att ej gå på Klostret. 
<sec/>
– Längtar ni tillbaka dit ner, sade hon, med sin modersstämma. Tänk på er lilla son! 
<sec/>
De gingo, ut, stumma i den mörka men stjärnklara kvällen. Han hade bjudit henne sin arm för första gången; och pelerinen på hans kappa vajade för vinden så att den slog henne i ansiktet. 
<sec/>
– Detta har jag drömt förut! sade hon. 
<sec/>
Men han svarade icke –  
<sec/>
När de kommo till hennes port, tog hon hans båda händer, såg honom i ögonen, och sade: 
<sec/>
– Gå icke dit! 
<sec/>
Därpå fällde hon floret, och innan han läst hennes avsikt hade hon – med fällt flor – tryckt en kyss på hans mun. När han sträckte ut armarne för att famna henne, var hon innanför porten, som låstes och han stod fullständigt handfallen, och utan att kunna förstå hur det gick till. Därpå följde: Hon älskar mig, och har icke lekt med mig! Men denna djärvhet; ja, men hon fällde ju floret, det var blygsamt, och hon flydde, häpen över sin handling. Det var originellt, men ej oblygt; andra länder, andra seder! 
<sec/>
Men för en man att icke ge första inseglet, utan mottaga det, var något förödmjukande. Och likafullt, han skulle aldrig vågat utsätta sig för en örfil och ett gapskratt ... Väl att det var skett, nu hade han visshet och det var till fyllest! 
<sec/>
Hon älskade honom! Att vara älskad var ju att säga sig: jag är då icke så dålig då, efter som någon kan se upp till mig, tro mig om gott. Och därmed vaknade självkänslan, hoppet, förtröstan, och han kände sig ung igen, färdig att börja en ny vår. Han hade ju visserligen endast visat henne sina goda sidor, men vanan att för tillfället undertrycka det dåliga hade lett till det godas framletande, och det var ju hemligheten i kärlekens förädlande makt, vilket icke var någon komedi. Genom att taga den ädelmodiges roll, kunde man mycket lätt så sätta sig in i rollen att den blev natur. Och enär deras tycke vaknat genom personlig sympati eller vänskap, visade den sig vara av rätta halten; att han senare upptäckte hennes skönhet och blev tjusad av henne som kvinna, var ytterligare en garanti för att allt här utvecklat sig i riktig följd, och att han ej endast dårats av ett fagert yttre. Han hade nog anat hennes brister och blundat för dem, men det var ju kärlekens plikt, och stora prövosten, ty utan överseende vore ju icke kärleken. 
<sec/>
Han åkte hem och skrev brevet som skulle skrivas. Det slutade så: »Nu lägger kvinnohataren sitt huvud i Ert knä till tecken att det goda hos Er får makten över hans onda; men missbruka icke Er makt, ty då har Ni att vänta tyranners vanliga öde.» 
<sec/>
Följande morgon hade han avsänt brevet med ett gångbud. 
<sec/>
Ilmarinen stod vid sänggaveln och såg hemlighetsfull ut. 
<sec/>
– Nåå, sade han, ska du sta igen, nu? 
<sec/>
– Ja! det ser så ut? 
<sec/>
– Och det vågar du? 
<sec/>
– Våga bli olycklig i värsta fall; olycklig är man ändå i alla fall! 
<sec/>
– Jaja! jaja! 
<sec/>
– Det är en förändring, och detta ensliga liv är intet liv! 
<sec/>
Emellertid, i stället för svar på det sända brevet kom ett telegram med anhållan om möte på aftonen tillsammans med en redaktör som kunde vara nyttig. 
<sec/>
Därpå svarade han med telegram: »kommer ej, förrän jag fått svar på mitt brev.» 
<sec/>
Åter ett telegram, däri hon ber om uppskov till morgondagen med svaret. 
<sec/>
Han fann hela upptåget meningslöst, men gick till mötet. Hon infann sig som om intet hänt; man åt kväll och talade om affärer. Redaktören var en gift gemytlig person utan som det syntes några anspråk på att vara tillbedjare. 
<sec/>
Men i afton fann han henne ful; slarvigt klädd, med bläck på fingerna, och hennes konversation var så affärsmässig, att han såg henne i en avskyvärd dager. 
<sec/>
Mycket hade han i sitt liv erfarit och många besynnerliga människor hade han råkat, men något så galet som detta hade han icke varit med om. 
<sec/>
Det var med en känsla av befrielse han gick hem till sitt, fast besluten att icke följa denna dam till München och icke närmare anknyta sitt öde vid hennes. 
<sec/>
Följande morgon ingick hennes brevsvar, vilket än mer stärkte honom i sitt beslut att draga sig tillbaka. 
<sec/>
Hon skrev: att hon tillhörde de kvinnor som icke kunna älska. (Vad är det för ena? Det här är litteratur! tänkte han.) Han trodde sig älska henne, men han var bara förälskad i sin kärlek – – –  (Alexandre Dumas fils, tror jag!) Hon bad dock alltid få vara hans vän, och anhöll om ett möte i dag. 
<sec/>
Därpå svarade han med ett farväl och tack. 
<sec/>
Nu haglade depescher och ilbud, och mot aftonen inträdde hotellets kypare och anmälde en dam som väntade därnere i en vagn. 
<sec/>
Först tänkte han säga nej, men då kunde han vänta henne på sitt rum, och då vore bandet knutet. Han gick därför ned, inträdde i vagnen och utan reflexion eller resonemang möttes de i en kyss, som föll sig helt naturlig. 
<sec/>
Och därpå uppstod ett stormigt samtal, som liknade väl mycket ett gräl. 
<sec/>
Hon fordrade att han skulle följa henne på resan denna natt redan; men han sade bestämt nej, ty blevo de synliga tillsammans, skulle det i morgon stå i alla Berlinertidningar om ’enleveringen’, och det hade han ej samvete till, både för hennes föräldrars skull och sina egna barns. Han var beroende ännu av andra människors hjälpsamhet, och i samma stund han vore känd som äventyrare skulle alla hjälpkällor stängas. 
<sec/>
– Då älskar ni mig icke! 
<sec/>
– Vov, vov, mitt lilla barn, äro vi nu där! 
<sec/>
Och han måste skratta åt henne. De stego ur droskan och fortsatte kalabaliken på en liten grön gata ner åt floden till. Ibland tog han henne om halsen och tystade hennes mun med en kyss. 
<sec/>
– Att ni är förryckt, det har jag sett, men jag är en halvgalen människa, ser ni och med mig kommer ni inte ur fläcken. 
<sec/>
– Jag går i floden! skrek hon! 
<sec/>
– Gott! Jag kommer efter och kan simma. 
<sec/>
Slutligen fick han henne att skratta, och så gingo de in på ett kafé för att söka komma till ett ultimatum. 
<sec/>
Nu hade han övertaget och behandlade henne som en okynnig flicka, och märkligt nog, när han anvisat henne rollen, så tog hon den och blev därvid. 
<sec/>
Älskade dessa människor varandra nu? Ja, säkert, ty han visste ju huru bunden han var, och hon hade redan, efter vad som sedan kom i dagen, i brev till sin mor bekänt sin kärlek, men han skulle icke få veta om det, »ty då vore hon straxt underkuvad». 
<sec/>
Emellertid stannade de vid följande: Hon skulle resa ensam; de lovade varandra intet. De skulle korrespondera, se tiden an, om de kunde råkas på sommaren, och sedan hans ställning blivit solidare skulle de tänka på förlovning och äktenskap. 
<sec/>
Därmed skildes de för att icke ses på länge. 
<sec/>
Genast styrde han sina steg ner emot Klostret. Där i sina vänners krets skulle han återfinna sig, ty under denna månadslånga isolering med en kvinna, hade han lossnat ut från sin miljö, förlorat fotfästet, byggt ett samliv på en så illusorisk grund som en ung flicka, vilken hans lidelse transformerat till en mogen kvinna. Hennes sista vredesutbrott hade visat en furie som trodde sig kunna skrämma honom till blind underkastelse, och hennes ansikte hade därunder antagit så skiftande drag från Polichinells breda grin till den fräsande kattens som visar de vita sylarne. 
<sec/>
Han andades lätt, erfor en befrielse, och inträdde i Klostret med en känsla av att ha lagt något besvärande bakom sig, något som var lyckligt överståndet och slut! 
<sec/>
Nu satt Dansken där, och troligen förledd av skvallret om Svenskens förlovning, hade han medfört sin dam. Det var en lång, kroppslös blond, som syntes utmagrad av sjukdom; och hon hade sorg och förtvivlan i rösten, släpande tonfall och hängande ögon. 
<sec/>
Som artist, utan namn dock, var hon ’frigjord’ som det kallades, men dock icke från den kvinnliga fåfängan att alltid kunna uppträda med ett påhäng av manfolk, som hon ville skryta med att ha erövrat. 
<sec/>
Kvinnohataren hade hennes tankar länge rört sig om, och när de nu råkades, var han ny, full med överraskningar, och därjämte medförde han hela den nytända passionens eld. 
<sec/>
Inom en halvtimme såg hon icke mer åt sin gamle vän, hörde ej på vad han sade, och när hon slutligen snäste honom steg han upp, och frågade om hon följde med. 
<sec/>
– Du kan gå, svarade hon –  
<sec/>
Och han gick. 
<sec/>
På mindre än en timme hade hon brutit med sin mångårige vän, vars profetia gått i fullbordan, och hon var lierad med Svensken, som för en och en halv timma sedan kysst sin brud till avsked. 
<sec/>
Huru detta kunde vara möjligt, frågade han sig, men gav sig ej tid reflektera. Hon erbjöd fördelen att kunna förstå hans eget språk; han fick tala ut efter en lång fängelsetid; han behövde endast antyda för att bli förstådd, och hon drack hans ordsvall, tycktes följa hans tankars krumsprång och fick sannolikt svar på många frågor hon länge burit på. 
<sec/>
Men hon var ful och illa klädd så att han ibland skämdes för att bli misstänkt vara hennes tillbedjare. Och då fick han ett outsägligt medlidande med henne, vilket hon uppfattade som hans underkastelse. 
<sec/>
De gingo ut i staden, vandrade från kafé till kafé, alltjämt talande. Ibland stack honom samvetet, och ibland avskydde han henne som varit trolös mot sin vän. Där råkades de, i trolösheten, och de kände något ödesdigert som drivit dem tillsammans att begå liknande brott på en afton. Och hon hade straxt i början frågat om hans förlovning, och han hade svarat först undvikande, men då hon med kamratlikt deltagande frågade vidare hade han givit hela historien. När han då fick tala om sin kärlek, blev han varm, och hon värmdes vid brasan och återstrålade »den andra». Och så föllo deras bilder på varandra, och den som skulle stå söndrande emellan dem, den frånvarande flickan, blev den som drog dem till varandra. 
<sec/>
Följande dag voro de åter samman, och hon tröttnade icke att upptaga ämnet igen, hans fästmö. Men i dag analyserade hon, tolkade, och började framkasta tvivel om hans förestående lycka. Men hon gick försiktigt tillväga, skonade ännu, och försökte sig blott i objektiv psykologisk analys. 
<sec/>
Och hon förstod i rätt tid taga tillbaka ett för hårt ord, för att icke skrämma bort honom. 
<sec/>
Nu ville olyckan att han vid middagstiden mottagit ett brev från sin käresta, och detta skulle utgöra svar på hans bestormande avskedsskrivelse. Hon talade endast om affärer, gav goda råd i en hög ton, med ett ord, det var pedantiskt, småsinnat, och icke ett spår av den unga flickan röjdes där. Detta förstämde honom och gav honom avsmak. Och till den grad att, när han nu råkade den nya väninnan, gick han åstad med ett gränslöst förstöringsbegär att analysera den andra under mikroskop; och hon var icke sen att med sin kvinnliga kännedom om kvinnans hemligheter giva den sämsta tydning åt alla små detaljer han berättat. Nu hade han kastat sitt lamm för varginnan, och denna slet sönder bytet, under det han såg på. 
<sec/>
I början av april, alltså tre veckor efter satt Svensken i Klostret en eftermiddag med Laïs, som hon kallades, sedan hon blivit sällskapets väninna utan att vara någon särskilds. 
<sec/>
Kvinnohataren satt där med en resignerad min, »beredd på allt», som vanligt. Hans förlovning hade visat sig svår att hålla livaktig per post, hade blivit ännu mera svävande sedan ryktet nått fadrens öron och gjort honom alldeles förtvivlad. Han var nämligen regeringsråd, gick på hovet, »hade tolv ordnar», skötte statstidningen, och ville hellre skjuta sig än bli svärfar till en känd nihilist. För att bli kvitt affären hade gubben dikterat sina villkor: vilka naturligtvis ej kunde uppfyllas: nämligen att alla skulder måtte vara betalda och en anständig inkomst garanterad. Som en teaterförfattare ju intet har garanterat, utan lever på publikens gunst, ansåg friaren sin kandidatur återtagen, och betraktade sig obunden, som han också var. Men denna förödmjukande korrespondens om penningsaker hade svalkat hans känslor, ty kärleksbrev bestående av siffror och moderliga råd, praktiska anvisningar om förläggare och dylikt, var icke lyftande för en litterär fribytare. Han ansåg sig nu då brevväxlingen tynat och befann sig döende, som lös och ledig. 
<sec/>
Laïs hade med sin vanliga fåfänga tillskrivit sig äran av brytningen, ehuru där icke förefanns någon grund. En för de kommande händelserna lycklig omständighet hade även inträffat de sista dagarne. Från Norden hade nämligen en äldre vän till Laïs anlänt, och som han befanns något förälskad var Laïs tillräckligt uppvaktad för att ej märka kvinnohatarens tilltagande ouppmärksamhet. 
<sec/>
Men för att fira den nykomne hade de sista dagarne utgjort en enda fest, och nu befann man sig i detta underliga upprivningstillstånd, då själen liksom lossnat i fogarne och släpper ut tankar utan åtskillnad och utan hänsyn. 
<sec/>
Laïs som var besatt av den icke ovanliga idén att hon var oemotståndlig, och gärna lät påskina att alla hennes manliga vänner voro avskedade älskare, även i de fall där hon själv fått avsked, ville nu visa sin resande vän huruledes hon var väl försedd, och började skärmytsla med kvinnohataren. 
<sec/>
Som han länge närt det hat till henne som framkallas av oförsiktiga förtroenden, grep han tillfället att åvägabringa en anständig brytning utan att bli fiende, med ett ord att placera henne så ingendera skulle se försmådd ut. 
<sec/>
Under någon förevändning eller kanske i känslan av att något förestod honom, tog han avsked och lämnade de tu ensamma. Men Laïs insisterade på att han skulle stanna, sannolikt för att hon skulle få tillfälle att lämna honom ensam kvar, när hon ginge med den andra. Där hade hon dock räknat fel, och med en inbjudande gest till främlingen, gick han! efter att ha kastat sortirepliken: 
<sec/>
– Nu lämnar jag er ensamna! 
<sec/>
När han kom ut på gatan, erfor han en viss oro som om han lämnat något oavslutat bakom sig och hade något oväntat framför sig. Han tyckte sig höra den kvarlåtnas väsande röst – hon öppnade nämligen aldrig läpparne, vilka voro skurna som en orms, när hon talade – utan frambragte orden med strupen som alltid var beslöjad genom nattvak, starka drycker och tobak. Han kallade en sådan röst hos kvinnor för ’porterstämma’, emedan den erinrade om den svarta nattdrycken och dess environger. 
<sec/>
– Det är vänskapen med kvinnor: antingen skall den sluta i kärlek eller i hat, alldeles som kärleken. 
<sec/>
Hemkommen till hotellet mottogs han av kyparen med ett lokaltelegram. 
<sec/>
– Det var detta som drog mig hem, sade han sig som av erfarenheten lärt sig tro på telepati. Till den grad, att han brukade säga i sällskapet när man ville skicka efter någon frånvarande: Ska vi telepatera efter honom? 
<sec/>
Innan han öppnade telegrammet, tyckte han sig känna innehållet, och när han läste det, tyckte han sig ha läst det förut, och blev icke förvånad. Depeschen innehöll detta: »Jag är här; sök mig hos Doktor * *. Viktiga nyheter. (Och på dålig svenska) Jag elskar Dig mycket.» 
<sec/>
Han blev stående två minuter för att fatta ett beslut. 
<sec/>
Därpå tvättade han sig, gick till sängs och ringde på kyparen. 
<sec/>
När kyparen kom, bad han denne telefonera efter vännen läkaren, en gift man, med egen klinik och oförvitligt rykte. 
<sec/>
Läkaren kom straxt! och fick situationen klar. 
<sec/>
– Du tänker alltså icke retirera? 
<sec/>
– Nej, men jag behöver samla mig, och sova i tolv timmar, ty jag har ej nerverna i min hand. Nu sänder jag telegram om att jag är illamående. Det tror hon ej, utan kommer själv; jag ber dig därför vänta en halv timme. 
<sec/>
Telegrammet gick, och om en halv timme hördes steg i korridoren. 
<sec/>
Hon steg in; var svartklädd och till en början full av misstänksamhet. Men att få konsultera och råda tillsammans med läkaren, gav henne ett övertag som behagade henne. 
<sec/>
Hon skulle komma igen i morgon i sällskap med läkaren, och därpå gick hon efter att ha smugit en kyss på den sjukes hand. 
<sec/>
– Du skall icke leka med dina känslor, sade doktorn, som stannat. Denna kvinna älskar dig och du henne! Det är att taga vara på! 
<sec/>
Han låg ensam den långa aftonen och försökte få ett sammanhang i detta sammelsurium, men fick intet. Vilket vildsnår var ej människosjälen! Ho kunde reda det! Från hat till förakt, över högaktning och dyrkan, och så tillbaka igen, med ett språng åt sidan, och så två framåt igen. Ont och gott, sublimt och lumpet, trolöshet på samma gång som evig kärlek, kyssar och slag, äreröriga tillvitelser och gränslös beundran. Med sin kännedom om människosjälen hade han bland sina få grundsatser uppställt: aldrig avräkna, aldrig gå till baks; nysta på bara. Och när hon i början av bekantskapen ville referera till vad han sagt en föregående gång, avklippte han med: inte gå till baks, nysta på bara! Man pratar ju så mycket, och det mesta är improvisationer. Jag har inga åsikter, bara impromptun, och livet bleve bra enformigt om man skulle tänka och säga detsamma alla dagar. Nytt ska det vara; hela livet är ju ändå bara en dikt, och det är mycket roligare sväva över sumpen än att sticka ner fötterna för att känna efter fast mark, där ingen finns! 
<sec/>
Detta måtte ha närmast motsvarat hennes egna föreställningar om livet, ty hon var straxt färdig att antaga rollen, och så funno de varandra alltid nya, alltid fulla av överraskningar, och kunde icke taga varandra på fullt allvar; utan när som en debatt uppstod, och den ena drog fram med den andras gårdagsmeningar i fullt hugg mot sina egna avlagda, måste de skratta åt sin dårskap. 
<sec/>
Därför fingo de aldrig reda på varann, så att de i riktigt allvarliga ögonblick kunde samtidigt utbrista: Vem är du? Vad är du för slag, egentligen? och båda voro svarslösa. 
<sec/>
När han nu skulle somna in, tänkte han som så: Jag fattar intet beslut, ty jag har aldrig sett något beslut leda till något. Händelsernas gång må styra mitt öde som hittills! 
<sec/>
Följande förmiddag kom hon, utan att vänta läkaren. Hon hade en liten förnumstig min, som om hon nog kände den där sjukan, men icke fäste sig vid småsaker. Ur en medförd korg tog hon fram ett ris ... 
<sec/>
– Vad är det? 
<sec/>
– Jo det är påskriset, ty det är Långfredag i dag. 
<sec/>
Och så planterade hon riset i sängen vid hans fötter. Sedan prydde hon hela sängkanten med sälgkvistar i blom. 
<sec/>
Som en liten fru gick hon omkring och pysslade i rummet, ställde i ordning och mönstrade. Slutligen slog hon sig ner i en bekväm stol. 
<sec/>
– Nåå? Den stora nyheten? 
<sec/>
– Att vi måste förlova oss, sedan tidningarne redan eklaterat. 
<sec/>
– Ha tidningarne gjort det? – Och den gamle? 
<sec/>
– Far är resignerad inför det ohjälpliga, men han är inte glad! Nå skall du icke gratulera mig? 
<sec/>
– Och du mig först, för jag är äldst ... 
<sec/>
– Och oförståndigast. 
<sec/>
– Jag har den äran att gratulera! Och en sådan man! 
<sec/>
Så jollrade de, och kommo snart över på kapitlet utsikterna. Han dikterade och hon skrev. Så och så många pjäser antagna till spelning ... Ett tusen! 
<sec/>
– Med trettio procents missräkningsavdrag, sade hon. 
<sec/>
– Trettio? Jag räknar alltid nittio procent missräkning, ibland hundra ... 
<sec/>
– Var förståndig nu, detta är allvarsamt ... 
<sec/>
Och så skrattade de! 
<sec/>
Det gudomliga lättsinnet! att se ner på livets rysliga allvar som om det bara vore att blåsa på; poetens sorglöshet att behandla ekonomien som poesi. 
<sec/>
– Hur skulle man kunna dras med livets elände, om man inte behandlade det som overkligheter. Om jag skulle ta det allvarligt, fick jag sitta och gråta hela dan, men det har jag inte lust med. 
<sec/>
Ett praktiskt förslag framkom dock: hon skulle lära hans språk och själv översätta hans arbeten, vilket redan vore en stor vinst. För övrigt stod själva giftermålet i fjärran, beramat först till hösten. 
<sec/>
Så kom middagen: Hon dukade på divansbordet; matade honom, och var särdeles sparsam med vinet. 
<sec/>
– Du har druckit nog nu, och du skall lova att aldrig gå i Klostret mer, aldra minst med Thaïs. 
<sec/>
– Med Laïs ..., rättade han, men rodnade. Det vet du också? 
<sec/>
– Wer drei und zwanzig Jahr alt ist, der weiss Alles! 
<sec/>
Glad att vara över en bedrövlig bekännelsescen, lovade han att aldrig mer besöka Klostret, och han höll sitt löfte, ty det var den enda penitens han kunde erbjuda för sin usla handling. 
<sec/>
De voro alltså förlovade, och han hade i hennes sällskap sitt enda umgänge under det hon fortsatte att gå i sina familjer, besöka teatrar och sådant som tillhörde hennes yrke som korrespondent. Hon hade således i en eventuell maktstrid fördelen på sin sida att äga en miljö, där hon hämtade moraliskt stöd och nya impulser, under det han fick leva på sig själv, sina äldre iakttagelser. Som lekkamrater levde de egentligen, ty han fick aldrig läsa vad hon skrev i tidningarne, och hon hade läst allt vad han skrivit, men fick icke låtsas om det, och gjorde det heller icke. Att han var den redan färdige och erkände författaren och hon den unge litteratur- och teater-kritikern märktes icke i umgänget, ty som man och kvinna råkades de, och som blivande makar hade han ställt sig jämfota bredvid henne, icke över. 
<sec/>
Som han emellertid endast umgicks med henne, kände han stundom sig infångad, isolerad och lämnad i hennes våld, ty skulle han nu bryta med henne stode han ensam i världen, sedan han vuxit ifrån sina förra vänner och fått hat till kroglivet. Även kände han sig redan så samvuxen med denna kvinna, att han skild från henne skulle tänka sig tvina bort. Oaktat sin kärlek kunde hon icke dölja att hon hade honom på nåd och onåd, och stundom lät hon honom märka det. Men då rasade han som ett lejon i buren, gick ut och sökte opp vänner oaktat han märkte det han vantrivdes bland dem, och hade ont samvete som över en otrohet. Hon tjurade en halv dag; kröp så upp till honom, föll på knä och fick nåd. 
<sec/>
– I botten, sade han en gång, hata vi varandra därför att vi älska varandra. Vi frukta förlora våra personer genom kärlekens assimilerande makt, och därför måste vi bryta ut oss ibland för att känna att jag icke är du! 
<sec/>
Det fann hon riktigt, men det hjälpte intet mot upprorsandan, jagets kamp för dess självberättigande. Hon älskade honom som kvinna älskar man, ty hon fann honom skön, oaktat han var ful. Och hon hade icke heller tillfälle glömma att han var en bemärkt, ryktbar person, ty han satt just modell för sin byst och tre olika färgporträtt, och hans succé-pjäs höll alltjämt affischen. 
<sec/>
Han å sin sida begärde varken respekt eller beundran, endast måttligt förtroende och ett vänligt sätt, och hon var i allmänhet sprittande munter, lekfull utan att vara retsam, mjuk, graciös. 
<sec/>
När han någon enda gång reflekterade över de många olika typer han i början av deras bekantskap hade iakttagit, kunde han knappt förstå huru hon mäktat spela så många roller. Den litterära oavhängiga damen med Madame Staëls öppna mun och flytande tunga var spårlöst försvunnen; den stora världsdamen med anspråk, och den trista Sappho, och fin-de-siècledamen med galgparadoxer och schavott-koketterier voro totalt utplånade. Hon såg hur anspråkslös han var, och hon blev som han. 
<sec/>
April månad gick in med full vår. Hans utsikter hade samtidigt ljusnat; pjäser voro antagna, en roman såld för en rätt betydlig summa, och så blev ett hans stycke uppfört i Paris. 
<sec/>
Rykten hade spritts att de flyttat tillsammans, vilket var osant. Föräldrarne blevo upprörda och tillstyrkte giftermål genast. 
<sec/>
– Vill du gifta dig nu? frågade hon. 
<sec/>
– Visst vill jag det! 
<sec/>
Och så var saken avgjord! 
<sec/>
Men så kommo svårigheterna. Hon var katolik och fick som sådan ej gifta sig med en frånskild man så länge förra hustrun levde. För att undkomma denna stötesten fanns en utväg: att låta viga sig på Helgoland, där gammal engelsk lag ännu var härskande. Och därvid blev det. Som vittne kom systern uppresande. Hon var gift med en berömd artist, var själv skriftställarinna och förstod därför att värdera talang utan jordagods. 
<sec/>
Och så anträddes bröllopsfärden. 
<sec/>
Det är en majmorgon på den lilla ön i havet. Han har vandrat ut med henne på yttersta udden där klippan störtar brant ner. Han vill fråga henne något mellan fyra ögon, men vågar icke; och därför stå de tysta stirrande ut i det blå intet, sökande ett mål som saknas. 
<sec/>
De ha nämligen uppehållit sig där i sex dagar utan att få vigsel, emedan hans skiljobrev genom slarv ej blivit löst förrän ett par månader efter domen, och sålunda var daterat så att jävstiden ej var förlupen. Nu hade telegram växlats med myndigheter; trassel och missförstånd hade vållat uppskov, och systern hade blivit otålig. 
<sec/>
– Tror du på mig? frågade han. 
<sec/>
– Ja jag tror på din ärlighet, men du är en olycksfågel. 
<sec/>
– Och din syster? 
<sec/>
– Vad skall hon tro? Hon känner dig ju icke, och hon har endast klart för sig att dina försäkringar om papperens giltighet ej voro tillförlitliga. 
<sec/>
– Hon har rätt, men jag är utan skuld. Vad ämnar hon nu? 
<sec/>
– Hon reser tillbaka i morgon och då måste jag med! 
<sec/>
– Alltså skiljas innan vi äro gifta; återgå till hotellrummet, krogen, nattkaféet! 
<sec/>
– Nej, icke det! – 
<sec/>
Och efter en paus! 
<sec/>
– Låt oss gå i havet! 
<sec/>
Han slog armarne om henne: 
<sec/>
– Har du sett ett människoöde som mitt! Och var jag kommer för jag olycka och fördärv med mig! Tänk, dina föräldrar? 
<sec/>
– Tala icke så! Med tålamod skola vi komma ut ur detta också! 
<sec/>
– För att råka i något annat! 
<sec/>
– Kom skall jag blåsa på’t! 
<sec/>
Och hon blåste bort molnet; det gudomliga lättsinnet sken åter och de sprungo i kapp hem över fästningsverken och minorna. 
<sec/>
På aftonen kom det avgörande telegrammet, och följande morgon skulle vigseln ske. 
<sec/>
Den skedde också, först hos den preussiske Borgmästaren; och under edens avläggande föll bruden i ett hysteriskt skratt, som höll på att göra hela akten om intet, då den allvarsamme mannen icke visste hur han skulle förstå en så dårhusmässig scen. 
<sec/>
Det var icke något lysande brudfölje som sedan samlades i prästgården på aftonen. Utom systern biträdde fyra okända lotsar som vittnen när trohetslöftet avlades »inför Gud». 
<chapter/>

<chaptername>3.</chaptername>

<chaptername>Bröllop och Gatlopp.</chaptername>

<sec/>
Fjorton dagar hava gått in i maj månad. De båda sitta utanför den hemtrevliga stugan och se huru flyttfåglarne vila sig i trädgården innan de gå vidare norrut. 
<sec/>
– Så lugnt! säger hon. 
<sec/>
– Huru länge? 
<sec/>
– Åtta dar till! – Men aldrig kunde jag tänka att äktenskapet var en sådan härlig inrättning. 
<sec/>
– Fastän man kallat mig för kvinnohatare, har jag alltid älskat kvinnan, och fastän man kallat mig osedlighetsvän, har jag hållit på äktenskapet. 
<sec/>
– Kunde du tänka dig att leva ensam numera? 
<sec/>
– Nej; den tanken kväver mig. 
<sec/>
– Vet du att jag är så lycklig att jag är rädd! 
<sec/>
– Ja, det är jag med. Det känns som om någon ligger och lurar på oss! Nemesis heter hon, och hon förföljer icke endast brottsliga utan även lyckliga människor. 
<sec/>
– Vad fruktar du mest? 
<sec/>
– Att vi skola bli osams. 
<sec/>
– Men det beror väl på oss. 
<sec/>
– Om så väl vore! Men ofriden kommer utifrån med vinden, med daggen, med för långvarigt solsken, med regn. Försök att utreda vem av oss som hade skulden till sista kalabaliken. 
<sec/>
– Det var ingen! 
<sec/>
– Ingen av oss två, alltså en tredje. Vem var den tredje? Han kallas missförstånd, för att något heta, men bådas vårt förstånd var alldeles orubbat; och där var full förståelse. 
<sec/>
– Skräm mig nu inte! 
<sec/>
– Nej, men var beredd på att samma äventyr kommer att upprepas, och att vi då liksom sist skylla på varann. 
<sec/>
– Ska vi gå och skriva nu? avbröt hon. 
<sec/>
– Jag kan inte skriva. 
<sec/>
– Och inte jag heller; min far är vred därför att han ej fått en artikel på två månader. 
<sec/>
– Och jag har ej fått en idé på ett helt år! Vart skall detta ta vägen? 
<sec/>
Förhållandet var, att de liksom neutraliserat varandra så att ingendera reagerade mer, och deras samvaro utgjordes numera endast av en stilla angenäm tystnad. Och behovet att vara i varandras närhet var så stort att den ena icke kunde gå utom dörren förrän den andra var efter. 
<sec/>
De försökte stänga in sig i var sitt rum för att arbeta, men efter en kvarts timma knackade det på dörren. 
<sec/>
– Vet du, detta är mycket härligt, men jag blir idiot! beklagade hon sig. 
<sec/>
– Du också? 
<sec/>
– Du också! 
<sec/>
– Jag kan varken läsa, tänka eller skriva mer, och knappt tala. 
<sec/>
– Det är för mycket lycka, och vi måste söka opp människor, ty eljes bli vi fåniga båda två. 
<sec/>
Sanningen var att de upphört tala; de voro skenbart så ense i alla frågor och tycken, och de kände varandras meningar så, att något utbyte ej behövde komma ifråga. Samma smak, samma vanor, samma olater, samma lätta skepsis hade fört dem tillsammans, och nu hade de smält ihop som två bitar av samma metall. De hade förlorat sig och sin form, och de voro ett. Men minnet av ett självständigt väsen av en egen tillvarelseform fanns kvar, och befrielsekriget stod för dörren; individens självupphållelsedrift vaknade, och när var och en skulle återtaga sitt, blev ett rivande om bitarne. 
<sec/>
– Varför skriver du inte? frågade han. 
<sec/>
– Jag har försökt, men det blir bara du och om dig. 
<sec/>
– Nå om det blir jag eller någon annan, kan ju vara lika gott. 
<sec/>
– Du menar jag icke har något själv? 
<sec/>
– Du är för ung att ha något själv; du är bara andra ännu, och jag kan vara lika god som andra. 
<sec/>
Detta kunde han saklöst ha låtit bli att säga, ty nu väckte han henne. 
<sec/>
Deras tystnad blev oroande och mitt i ett kärleksfullt bemötande visste man att den andra gick och slipade den kniv som skulle skära bandet. 
<sec/>
Så kom ett tidningsnummer med en notis om att hans sedan länge antagna pjäs skulle spelas i London – just i dessa dagar, och att ett band låg färdigt hos en engelsk förläggare. 
<sec/>
– Ska vi fara till London? sade hon. 
<sec/>
– Ja gärna, fastän jag icke tror på dessa notiser som jag läst så ofta. Det blir i alla fall en affärsresa, som kan betala sig. 
<sec/>
Resan blev beslutad och verkställd. Och man såg den lilla röda holmen försvinna med samma glädje som när man första gången sett den stiga fram ur töcknet. 
<sec/>
I Hamburg måste de stanna en dag på hotell. 
<sec/>
Hemkommen från en promenad fann han sin fru lackande sex paket alla av lika form och storlek. 
<sec/>
– Vad har du där? frågade han. 
<sec/>
– Jo det är din Italienska resa som jag sänder ut till mina bekanta tidningar i Tyskland. 
<sec/>
– Inte kan den styckas; du vet ju att den utgör ett sammanhängande helt. Har du läst den? 
<sec/>
– Nej, jag har sett på den! Och det blir alltid pengar. 
<sec/>
– Icke ens det, ty bitvis vill ingen trycka det, och endast i volym har arbetet värde. 
<sec/>
Det fäste hon sig icke vid. 
<sec/>
– Kom nu, sade hon befallande, så gå vi till posten. 
<sec/>
Där fanns välvilja, men en oklok; och fastän erfarenheten lärt honom huru farlig hon var som rådgiverska, lät han henne hållas, och följde med ut. 
<sec/>
I trappan visade det sig att hon haltade, ty hon hade köpt för trånga kängor, och av dessa högklackade vilka då för tiden endast begagnades av kokotter. 
<sec/>
När de kommo ner på gatan gick hon hastigt förut till posten och han efter. När han såg den lilla gestalten vanställd av de många paketen som hon själv ville bära, och hennes haltande på den snedgångna klacken – greps han av avsky. 
<sec/>
Det var första gången han såg henne från ryggen, och han tänkte ofrivilligt på skogsfrun som framifrån var en tjusande älva, men bakifrån ett tråg. 
<sec/>
Nästa sekund greps han av ånger och avsky över sig och sina tankar. I denna grymma hetta bar denna lilla kvinna den tunga bördan, och hon hade därtill skrivit sex långa brev till redaktörerna – allt för hans skull. Och hon haltade! Men hennes brutala sätt att behandla hans arbete, skära sönder ett manuskript, utan att läsa det; stycka ett litterärt verk som en köttmånglerska sina varor ... 
<sec/>
Avskyn steg igen ... och så ångern blandad med denna oförklarliga smärta en man erfar då han ser sin älskade ful, illa klädd, ömklig eller löjlig. 
<sec/>
Folk på gatan såg efter henne, i synnerhet nu då vinden fyllde hennes tunna sargekappa i stil av morgonrock, som svällde upp som en ballong och vanställde den vackra gestalten. 
<sec/>
Han skyndade fram för att taga paketen, men hon gjorde endast en avvärjande gest, och hastade framåt, glad, oförskräckt. 
<sec/>
När hon kom ut från postkontoret, ville hon gå och köpa nya skor som voro större. Han följde. Handeln varade en halv timme, och hon bad honom gå och vänta utanför. När hon slutligen kom ut, gick det bra ett stycke framåt gatan, men så upptäckte hon att de nya skorna också voro för trånga. 
<sec/>
– Tänk en sådan skomakare! 
<sec/>
– Ja, men han har väl inte gjort skorna för trånga, åt dig! Det fanns väl större! 
<sec/>
Det var en dålig början till konversation; och när de satt sig ner vid ett kafébord, blev tystnaden oroande. De sutto mitt emot varann och måste se varann i ögonen, men de försökte undvika det, kunde ej, och när de tvungos se på varann vände de sig bort. 
<sec/>
– Du skulle allt gärna vilja vara i Klostret nu med dina vänner, sade hon. 
<sec/>
– Det var rätt gissat! 
<sec/>
Och det var så, men hade han en sekund kunnat flytta sig dit, skulle han straxt längtat därifrån. 
<sec/>
Nervositeten tilltog, blickarne började gnistra, men som hon var intelligent förstod hon att det ingens fel var. 
<sec/>
– Gå du ut och spatsera, sade hon, vi behöva vara ifrån varandra något, och du skall se det blir bättre. 
<sec/>
Det var fullkomligt hans mening, och de skildes utan ondska. 
<sec/>
När han så vandrade utmed Alsterdamm kände han sina nerver ordna sig och lugna sig. Han återfann sig själv som något avslutat för sig; han strålade icke längre utåt utan koncentrerades; och han hade sig samlad inom sin egen hud. Hur väl kände icke han igen dessa symptom, som icke betydde något, utan trotsande alla förklaringsförsök kvarstod som ett konstant fenomen vilket visserligen liknade andra på andra områden, men ej voro av samma art. 
<sec/>
När han nu emellertid fann ett positivt välbehag i hennes frånvaro, smög sig den tanken lätt på honom att en beständig frihet från henne skulle vara åtföljt av ett ändå större behag, och när han kom ner till järnvägsstationen föll som en blixt den tanken ner i honom: 
<sec/>
– Om jag reser nu, så är jag på Klostret om sex timmar. 
<sec/>
Han satte sig ner och beställde ett glas öl; tände en cigarrett och mediterade. 
<sec/>
– Om jag far till England, tänkte han, så får hon övertaget emedan hon kan tala språket. Jag skall vallas omkring av henne som en dövstum och sitta som en fåne bland mina litterära vänner, vilka hon straxt stoppar i fickan. Detta behagar mig icke! Redan hennes protektion i tyska tidningar innebar en förödmjukelse! – Han hade mottagit en tjänst av henne ... 
<sec/>
Men mitt i detta dividerande avbröt han sig, ty han visste att om man börjar objektivera och analysera så: vem kan då varda beståndande? Och han visste även, att ingen tåldes ses på ryggen, eller bedömas i sin frånvaro. I detsamma kom ensamhetskänslan över honom, förnimmelsen att han varit trolös, otacksam; och han drogs tillbaka till henne; steg upp och gick raskt till hotellet. När han steg in, något uppskruvad och ej utan sentimentalitet, mottogs han av ett skrattande, långt ihållande och muntert som trädgårdssångarens aria. Iklädd en sidenkjol låg hon hoprullad som en angorakatt och åt på konfekt, samt luktade på en parfymflaska. 
<sec/>
Och så logo de, åt alltsammans, som om de sett något löjligt på gatan, vilket icke kom dem vid. 
<sec/>
Och nu sitta de i Pimlico, bortom Londons Westminster åt Chelsea till. En visit var gjord och så var det slut. Alla människor voro borta, teatern stängd. En fullkomlig afrikansk hetta rådde, så att själen ville lämna hyddan för att söka svalka högt upp och man kände sig döende från morgon till kväll. 
<sec/>
Den annalkande nöden hade tvungit honom slutligen att motvilligt sätta sig att skriva; men som han konsumerat det mesta av sina upplevelser, måste han tillgripa ett ämne, som egentligen var fridlyst. Han gjorde våld på sig, övervann alla hänsyn, och började. 
<sec/>
– Nu skriver jag, berättade han triumferande. – Vi äro räddade! 
<sec/>
Och frun kom in och såg huru första sidan var fylld med bokstäver. 
<sec/>
Om en timme kom hon igen; men då låg han på soffan, jämrande sig. 
<sec/>
– Jag kan icke! Hellre må vi förgås! 
<sec/>
Hon lämnade rummet utan att säga ett ord, och när hon smällt igen dörren, riglade han den. Tog sedan fram ur sin kappsäck en grön lärftspåse, vilken innehöll ett stort antal pappersark fullskrivna med siffror och bokstäver. Det var den bland hans vänner mycket omtalade Gröna Säcken. 
<sec/>
Redan i tidigaste skoltiden hade han börjat syssla med kemi och de andra naturvetenskaperna. Sedan hade han ett par års tid studerat till läkare, sedan alltjämt följt med naturvetenskapernas utveckling och särskilt nu de två sista åren systematiskt underkastat kemiens och fysikens grundsanningar en kritisk granskning och kommit till det resultat, att dessa vetenskaper ej kunde gå vidare framåt såvida icke en ny metod användes. Det var denna metod han trott sig ha funnit och som han vid prövning insett vara fruktbringande. Då han nu icke kunde författa, och ej heller vara sysslolös, utfyllde han tiden med sina spekulationer och kalkyler. Han hade dock alltid en förnimmelse att ur denna gröna påse skulle något fatalt framgå, antingen till hans olycka eller till hans framfärd i livet och därför höll han saken hemlig för sin hustru. 
<sec/>
När han arbetat ett par timmar, kände han den vanliga oron då han icke sett sitt andra jag och gick därför ned för att se henne. 
<sec/>
Hon satt och läste en bok, vilken hon gjorde ett lamt försök att gömma, då han trädde in. På hennes sällsamma min såg han att något ödesdigert inträtt i deras samliv. 
<sec/>
– Vad läser du? frågade han. 
<sec/>
– Din sista bok! svarade hon med ett särskilt betoningssätt. 
<sec/>
– Den har kommit nu då! Läs icke den boken, du förgiftar dig! 
<sec/>
Det var den hänsynslösa skildringen av hans första äktenskap, skriven i självförsvar och såsom ett testamente, emedan han då efter slutad skrivning ämnat beröva sig livet. I ett par år hade manuskriptet legat deponerat under sigill hos en släkting, och var aldrig ämnat att tryckas. Men nu på våren, under omständigheternas tryck, och sedan han varit utsatt för ett orättvist avlivande i tal och tidningar, hade han sålt boken till en förläggare. 
<sec/>
Och nu hade den kommit och fallit i den hand där den aldrig bort falla. Han tänkte först rycka boken från henne, men så återhölls han av den tanken: Det har skett; alltså skulle det ske! 
<sec/>
Och kav lugn som om han åsett sin egen avrättning, vilken ej kunde hindras, gick han ut ur rummet. 
<sec/>
Vid middagsbordet märkte han den oerhörda förändring som försiggått med hustrun. Där funnos nya drag i hennes ansikte; hennes blickar granskade hela hans person som om hon jämförde honom med den man vilken förekom i boken. Att hans lidanden icke skulle väcka hennes medlidande, det tog han för givet, då kvinnan alltid känner med sitt kön såsom parti. Men vad han icke kunde räkna ut, var att hon skulle känna igen sig själv i vissa drag hos hennes företräderska. Kanske fick hon även en del skarpa svar på sina hittills obesvarade satser i den frågan makarne instinktivt undveko: kvinnofrågan. Säkert är att hon fick reda på sin mans åsikter om hennes kön, och hon kände nog till dem, men här voro de så brutalt framlagda, att de måste såra henne dödligt. 
<sec/>
Hon sade icke ett ord, men han läste i hennes ansikte, att nu var hans frid ute; och att denna kvinna ingen ro mer skulle få förrän hon dödat hans ära, och tvingat honom förkorta sitt liv. Däremot kunde han endast sätta sitt: vara beredd på allt, i det längsta fördraga allt, och sist, när intet mer återstod, gå sin väg, och låta henne i ensamheten äta sig själv av brist på näring för sitt hat. 
<sec/>
Följande dag hade hon ruvat sitt ägg och det befanns innesluta en basilisk. 
<sec/>
Med en min som icke lyckades bli oskuldens, meddelade hon, att efter som han icke kunde arbeta, måste de vara betänkta på indragningar. 
<sec/>
– Gott! svarade han. 
<sec/>
Först skulle de inskränka sig till ett rum. Detta betydde att all möjlighet att rå sig själv, draga sig tillbaka, samla sig, var utestängd. Han skulle hädanefter vara inspärrad med sin plågoande i samma bur, ej rå sina tankar och tycken, och framför allt icke arbeta med Gröna Säcken. 
<sec/>
– Du kan ju ändå icke arbeta! anmärkte hon. 
<sec/>
När middagen kom, framsattes en tallrik med fläsk och ett bröd. 
<sec/>
– Du håller ju icke på soppan, sade hon, och varm mat i den här hettan smakar icke. 
<sec/>
Därpå satte hon sig att betrakta honom. 
<sec/>
– Skall du icke äta? frågade han. 
<sec/>
– Nej, jag är icke hungrig, svarade hon, och fortsatte att betrakta honom. 
<sec/>
Då steg han upp, tog hatten och gick ut. 
<sec/>
– Skall du gå ut? frågade hon; det skall jag med, så då få vi sällskap. 
<sec/>
Han gick före med långa steg, hon efter. För att pina henne sökte han solsidan utmed en vit vägg där hettan var enorm och det reflekterade ljuset kom ögonen att svida. Därpå släpade han henne ut till Chelsea, där inte ett hus fanns som kunde skugga. Hon följde som en ond ande. 
<sec/>
När de kommo till floden, tänkte han ett ögonblick knuffa henne i vattnet, men gjorde det ej. Han gick ner på stranden, där kalkskutor lossade, ångvinschar pustade stenkolsrök, trossar hindrade passagen. Han hoppades hon skulle falla och stöta sig, bli knuffad av hamnarbetare, önskade att en sjåare omfamnade henne och kysste, ja han trodde sig kunna med lugn åse hur en hamnbuse våldtog henne, så gränslöst var hans hat, och hennes. 
<sec/>
Förgäves klev han över tunnor och skottkärror, gick mitt igenom kalkhögar, ämnade ånyo hoppa i floden och simma till andra stranden, men återhölls av tanken att hon möjligen också kunde simma. 
<sec/>
Slutligen tog han en bukt som en av bromsen förföljd tjur, ner åt Westminster där bakgatorna vimlade av de besynnerligaste figurer, vilka liknade de hamnar man ser i skräckdrömmar; gick in i kyrkan för att liksom skubba av sig en ohyra, men hon var med, outtröttlig, tyst. 
<sec/>
Så måste han hem slutligen, och väl hemma satte han sig i en stol och hon satte sig mitt emot. 
<sec/>
Då förstod han hur en människa kunde bli mördare, och han beslöt att fly, sedan han först skrivit efter pengar. 
<sec/>
Natten kom och han räknade på att då få samla sina tankar, rå om sig själv. 
<sec/>
Han låtsades därför somna, men hon hörde på hans andedräkt att han icke sov. 
<sec/>
– Är du vaken? frågade hon. 
<sec/>
Han var nog oklok svara ja. Nu lågo de och spejade efter vem som skulle somna först. Och slutligen somnade han. 
<sec/>
Långt fram på natten vaknade han, lyssnade och hörde på hennes andedräkt, att hon sov. 
<sec/>
Då sträckte han ut sin själ, svepte sig i mörkret och njöt av att få tänka utan att observeras av de kalla, hotfulla ögonen. 
<sec/>
Men hon hade icke sovit, utan i mörkret hör han hennes stämma som förr: – Sover du? 
<sec/>
Han kände Vampyren som slagit fast på hans själ och övervakade till och med hans tankar. Varför skulle hon eljest bespeja honom, om ej därför att hon fruktade hans tankars tysta arbete? Hon kände kanske huru han låg och arbetade sig lös ur hennes nätmaskor, om han bara fick några timmars ro, men det skulle han icke få. Och hon försakade själv sömnen bara för att pina honom. Hon unnade sig icke att gå ut i staden, på bibliotek och museer, därför att hon icke ville lämna honom ensam. 
<sec/>
Följande dag, frågade han henne om hon fortfor att lära hans språk, emedan han eljes måste vända sig till sina gamla översättare. 
<sec/>
– Skulle jag översätta dig! sade hon föraktligt! Jag har väl bättre! 
<sec/>
– Varför skulle du icke översätta mig före dina struntförfattare? 
<sec/>
– Akta dig du, fräste hon; du är överskattad och ett förfärligt uppvaknande förestår dig, ur din inbillade storhets dröm. 
<sec/>
Detta sade hon med en ton som om hon haft Europas opinion bakom sig, och det gjorde ett visst intryck på honom, ty en författare även erkänd är ju ingenting inför sig själv, men allt genom den mening andra hysa om hans talang. Nu kände han att bandet brast; hon hatade och ringaktade hans verk som ju var hans berättigande, och när hon sökte att beröva honom mod och tillförsikt, så var hon fienden. Och mot en fiende fanns endast två metoder, antingen döda honom eller icke inlåta sig i strid utan tåga vidare. Och han beslöt sig för det senare. 
<sec/>
Ännu ett par dagar måste han hålla ut medan pengarne inväntades, och dessa dagar voro tillräckliga att utveckla hans avsky. Kall, beräknande elakhet, med skadeglädje över lyckade anslag; all kvinnans småsinthet, lumpenhet och svek fick han tillfälle se om igen, men i större skala. Och som hon visste att han av penningbrist icke kunde komma lös, lät hon honom förstå att han var hennes fånge; vilket han icke var. 
<sec/>
Rummet såg ut som ett svinhus och maten var enkom lagad så att den skulle vara vedervärdig. Oordning och snusk härskade, så att han kände sig vara i helvetet, och tänkte med saknad på sin ensliga vindskammare där alltid ordning rått, trots slarv i ekonomien. Två månader endast hade förflutit sedan bröllopet, och leendet hade upphört, allt samtal tillochmed, kärleken var förvandlad i ett orimligt hat, och han började tycka hon var ful. 
<sec/>
Sista dagen måste han sjunga ut för att icke spricka: 
<sec/>
– Du var skön så länge jag älskade dig, kanske min kärlek gjorde dig skön, icke blott inom mitt tycke. Nu är du den fulaste och den uslaste människa jag minns mig råkat i mitt liv. 
<sec/>
Därpå svarade hon: 
<sec/>
– Jag vet mig aldrig ha varit så elak mot någon som mot dig, utan att jag kan uppge något skäl. 
<sec/>
– Jag kan det, svarade han. Du hatar mig därför att jag är man, och din man. 
<sec/>
Han hade packat sin kappsäck och hon var beredd på hans avresa. Men nu när avskedet nalkades, och som hon trodde det vara för evigt, smälte hatet, och se kärleken var framme igen! Hennes ömhet och omtanke hade inga gränser; de talade om framtiden som om de skulle ses snart igen. Hon gav honom goda råd, moderligt, men undergivet, resignerat som inför ett oböjligt öde som vållat deras skilsmässa för stunden. Och när de nu åkte till stationen i den öppna kabben, mitt på solklara dagen på största gatan, kysste hon honom upprepade gånger. Folk skrattade, men när polisen började uppmärksamma det smeksamma herrskapet, blev han betänksam: 
<sec/>
– Akta dig, här i landet komma vi i fängelse för offentliga ömhetsbetygelser. 
<sec/>
– Det bryr jag mig icke om, svarade hon. Jag elskar dig så mycket! 
<sec/>
Han fann henne åter sublim i sin allt trotsande ömhet, och de skulle nu råkas igen senast om en vecka. Hans reseplan var att nå ön Rügen där hjälpredan Ilmarinen låg och badade. Denne skulle hjälpa honom med affärernas ordnande; så skulle han hyra en lägenhet, och senast inom fjorton dagar, aldrasenast skulle hon komma dit. 
<sec/>
– Ser du nu att det där hatet kan man icke lita på! 
<sec/>
– Nej, men på kärleken! 
<sec/>
– Det ser ut som om den vore segare! 
<sec/>
Avskedet på stationen var sönderslitande, och när han satt ensam i kupén, erfor han endast saknadens kval. Befrielsens lycka som han den sista tiden drömt om, infann sig ej. Allt minne om hennes elakhet var bortblåst. 
<sec/>
Han hade skaffat sig över från London till Hamburg i hopp att vid ankomsten kunna finna bekanta som skulle hjälpa honom vidare till Rügen. Men det var förgjort; alla voro på landet eller eljes borta. Och nu måste han sätta sig på ett hotell och telegrafera. Först till Ilmarinen på Rügen, men denne hade inga pengar. Liknande svar erhöll han från Berlin. 
<sec/>
Då kände han sig som lockad i en fälla och övermannad. Ty alldenstund koleran rasat året förut, väntade man få den tillbaka i år, om nämligen hettan infann sig, och det var just fallet. Alltså, komme han icke snart lös, hade han att vänta, icke döden, ty den var honom då likgiltig, men karantänen. 
<sec/>
Dagarne gingo, långsamt, ohyggligt, ty han hade ingen att tala vid, och med det hotande kolera-utbrottet över sig! Vanmäktig och i permanent raseri mot en osynlig som tycktes ha fattat agg till honom, blev han paralyserad och vågade icke mer lyfta ett finger för att ändra sitt öde, ty han fruktade misslyckande och svikna förhoppningar. För att fördriva tiden satte han sig att räkna ut molekylarvikter, och räknade från morgon till kväll. Men dagarne voro likväl ändlöst långa, och efter fyra dagar fick han den fixa idén att han aldrig skulle komma lös från denna rysliga stad där det bara köptes och såldes. Intrycket blev så levande att han skulle sluta sitt liv i det ohyggliga hotellrummet, att han packade opp sina saker och började pryda byrån med fotografier av sina barn och andra anhöriga. 
<sec/>
Ensamheten och kvalen töjde ut tiden, så att han fick illusionen av att han var hamburgare, glömde momentant sitt förflutna, att han var gift, att han levat annorstädes än här. Han betraktade sig som en fånge, med det hemska tillika, att han ej visste vad han förbrutit, vem som dömt honom eller vem som var hans fångvaktare. Men det svarta spöket Koleran låg osynlig ner i kanalernas smutsvatten och lurade på honom. Tre gånger om dagen frågade han kyparen om koleran, och erhöll beständigt svaret: säker är man icke! 
<sec/>
Så kom då äntligen ett brev från hustrun. Hon skrek högt av saknad, kärlek och oro; och ville veta var han var. Han svarade i samma tonart och röt av ursinne över ödet som skiljt dem. 
<sec/>
På femte dygnets morgon läste han i tidningen att hans vän Dansken från Klosterfolket bodde en halv timmes järnväg från Hamburg. 
<sec/>
Om han vetat detta förut, skulle han icke behövt dessa utståndna lidanden! Nu, alldenstund han icke kunde betala hotellräkningen, beslöt han att resa utan vidare, för att icke mer återvända. Vännen skulle ge honom pengar och han skulle sända dem till hotellet och låta sakerna komma efter. Så satte han sig på tåget med en utsläppt fånges känslor; kastade en medlidsam blick på Hamburg som han förlät dess oförrätter, men lovande sig icke mer i onödan hedra den med sina besök. 
<sec/>
En halvtimmes färd hade satt honom i gott lynne och det vattnades honom redan i munnen vid tanken på att få prata ut sin förargelse, kanske färglägga hela martyrhistorien som en komisk bagatell. Det gudomliga lättsinnet kom igen och han fann sig egentligen vara en lyckans guldgosse som kunde så oförmodat råka en av Klosterbröderna. 
<sec/>
Han stannade utanför det lilla trevliga värdshuset, där värden stod i dörren; hälsade och frågade om herr * * var inne. 
<sec/>
– Nej han har rest i dag på morgonen. 
<sec/>
– Vart har han rest? 
<sec/>
– Till Danmark! 
<sec/>
När han efter tre timmars väntan, under vilken han haft tid att känna slaget svida ut, åter satt på tåget, tänkte han: – Detta hänger icke rätt ihop; detta är icke naturligt, icke händelsernas logik. Detta är visserligen något annat! 
<sec/>
Så döko åter Hamburgs tornspiror fram, och det gamla hatet vaknade; men steg till en otrolig höjd då han vid stationen såg en sjukbår. 
<sec/>
– Nu är koleran här! tänkte han. Fjorton dagars karantän! 
<sec/>
Men koleran var icke där; det var ju redan en stor lycka, som han dock icke kunde njuta av, ty nu var han viss den skulle utbryta samma dag han fick pengarne. Och han hade därjämte räknat ut, att han aldrig skulle komma från Hamburg, och på följande sätt. Pengarne dröja så länge så att hotellräkningen, vilken växer i geometrisk progression, kommer att sluka beloppet så att inga respengar återstå, och så kan lätt ett perpetuum mobile uppstå som varar till världens ända. 
<sec/>
Att han räknat rätt i det hela visade sig två dagar senare, då pengar verkligen anlände. Han betalade räkningen, lämnade hotellet i droska och kom ner till stationen. Där skulle åkaren betalas; och en borstare som medföljt från hotellet begärde drickspengar samt hade en liten nota på utlägg, troligen falska som vanligt. När han kom till biljettluckan och frågade priset, fattades två mark. Därför återvände han till hotellet! 
<sec/>
För att giva läsaren en levande föreställning om mannens lidanden är säkert icke nödvändigt dröja vid alla detaljerna. 
<sec/>
Nog av, tysthetskuren varade ännu några dagar, och så kom han loss, utan att koleran hann utbryta. 
<sec/>
Avsikten med Rügenresan var dels att få manligt umgänge och komma ifrån kvinnan, dels att med Ilmarinen få affärerna i stånd, huvudsyftet kanske att få tala. Just därför, menade han, hade Ödet eller vem det var satt honom i absolut tystnad i Hamburg, ty ’Ödet’ letade alltid ut hans hemliga önskningar för att förinta dem. 
<sec/>
När han nu äntligen kom till Rügen och väntat sig få riktigt tala ur skägget en halv natt, fann han Ilmarinen förändrad, kylig och generad. Denne hade nämligen hört att vännen gift sig med en dam av rik familj, vilket ock var fallet, och därför kunde han ej förstå denna hastigt påkomna misär. När nu den nykomne frågade om de skulle supera tillsammans, ursäktade sig Finnen med att han var bjuden till en födelsedag. 
<sec/>
– Jag bor nämligen tillsammans här med Laïs äldsta vän, du vet, Svensken som var förälskad i henne och kom på slutet. 
<sec/>
– Är han här? 
<sec/>
– Ja, han bor här, sedan Laïs förlovat sig med Ryssen, som övergivit sin kvinna och sitt barn. 
<sec/>
– Bor han här? Han hatar väl mig också? 
<sec/>
– Ja, uppriktigt sagt, nog kommer din närvaro att plåga honom. 
<sec/>
Och så fick han gå ensam första kvällen. Ensam efter en lång ensamhet på tu man hand med en kvinna, och sedan ensam med sig själv! 
<sec/>
Han kände sig som om han vore under någon förbannelse. Denna obetydliga, obildade Ilmarinen som han ur intet dragit upp, infört i sin krets, fött och härbärgerat, för de små ärender han gick till teatrar och förläggare, vilket dels var en heder för den okände ynglingen författaren, dels en fördel, emedan han därigenom själv skaffade sig inträde med sina arbeten. Nu övergav famulus sin lärare, emedan han icke trodde där var mer att vinna! och emedan han ansåg sig kunna reda sig själv. 
<sec/>
De dagar som nu följde voro så ohyggliga att han återigen kom på den tanken att detta icke kunde gå naturligt till utan att den svarta handen ingrep i hans öde. 
<sec/>
Som det endast fanns ett värdshus vid denna tredje klassens badort, måste han sitta till bords med sin landsman som tillskrev honom förlusten av Laïs, och med Ilmarinen som tagit en hög ton emedan han trodde vännen förlorad. 
<sec/>
Därtill serverades ett slags urkokt svinmat, så att man gick hungrig från bordet och hungrig hela dan. Allting var förfalskat, till och med ölet, och köttet hade värdens familj först kokt ur åt sig; gästerna fingo muskeltrådarna och benen – alldeles som man fodrar hundar. 
<sec/>
Halvhätska blickar från den olycklige landsmannen gjorde icke bordets inbillade njutning större. 
<sec/>
Han hade varit där en vecka, utan att något från hustrun i London låtit höra av sig. Livet på ön hade i början såsom kontrast till Hamburgerhotellet förefallit honom uthärdeligt, men när han en dag vaknade upp och reflekterade över sitt läge fann han det rent infernaliskt. 
<sec/>
Han hade fått en vindskammare med solen brännande på plåtarne som med en fots avstånd lågo över hans huvud. För sexton år sedan hade han som ungkarl lämnat sin blykammare fem trappor upp för att inträda som gift man i en våning. Sedan hade bland hans skräckdrömmar varit den att han tyckte sig krypa opp för de fem trapporna till sitt gamla ungkarlsrum, där allt den ogifte mannens elände och smuts väntade på honom. Nu var han på vindskammaren igen – och ungkarl, fastän gift. Det var ju som ett straff efter mottagna varningar! Men vad han brutit, det kunde han ej säga! 
<sec/>
Därtill kom att hela trakten där de bodde utgjordes av ljus lös sand, som nu av högsommarsolen var så uppvärmd att den ej svalnade om natten. Detta ledde tankarne först på de heta sandpåsar bönderna bruka i lunginflammation; senare och sedan han länge letat i minnet, uppdök tavlan ur Dantes Helvete där gudsförsmädare ligga utsträckta på het sand; men efter som han ej trodde sig känna någon god Gud, tyckte han smädelserna kunde vara ogilda. 
<sec/>
Efter en veckas vandringar i den djupa sanden märkte han helveteskvalen i att taga ett steg fram och ett halvt tillbaka, att behöva lyfta foten ett kvarter för att komma fram, och mest kanske att känna sig liksom sjunka genom jorden likt flickan som trampade på brödkakan. Aldrig finna en fast punkt, icke kunna löpa ut fritt i kapp med tankarne, utan släpa sig fram som en åldring, det var helvetet. Och en hetta som aldrig avtog; luften i hans vindskammare brann om dagen, och naken om natten i sin säng hettades han av takplåtarne. 
<sec/>
Nu skulle havets närhet ha tyckts kunna släcka branden, men även det var utstuderat i stil med det andra – Han brukade nämligen alltfrån ungdomen vid badning kasta sig med huvudet förut, emedan han ej kunde krypa i vattnet. Och även här spelade en viss ohygglig, återkommande dröm sitt elaka spel. Han plägade nämligen drömma att han var upphettad och måste i sjön: Sjön var där, men så grund att han ej kunde hoppa i, och när han kröp ut var det ännu så grunt att han icke kunde doppa huvet. 
<sec/>
Precis så var badstället här! 
<sec/>
– Har jag då kommit hit att få alla mina onda drömmar sannade, och satta i scen! frågade han sig. 
<sec/>
Och med skäl! Ilmarinen blev närgångnare med var dag; frågade när frun skulle komma, och trodde efter gångna fjorton dagar, att hon övergivit honom. Detta gladde naturligtvis Laïs’ vän, och helvetet var fullkomligt. Ty det låg ju något mycket vanärande i hans ställning som avdankad. 
<sec/>
Relationerna till England hade även antagit en så hotande karaktär, att han icke visste själv om han var gift ännu eller om han var skild. Ett brev förkunnar en aldrig slocknande kärlek, skilsmässans kval och längtans marter. De voro Hero och Leander på var sin sida om havet, och kunde hon simma skulle hon snart vara hos Leander med risk att flyta upp som lik på hans ö. Nästa brev talar om att hon ämnade öppna en teater i London och nu sökte kapital, under det hon ej kunde finna kapital till en ångbåtsbiljett. 
<sec/>
Ett tredje brev berättar att hon ligger sjuk. Det är fullt av förebråelser mot mannen som lämnar sin sjuka hustru i nöd i främmande land (att hon var rik själv, nämnes icke!). 
<sec/>
I ett fjärde är hon i kloster, hos English Ladies, där hon uppfostrats, och där hon återfinner sin ungdom och oskuld, bannar över världens uselhet och äktenskapets helvete. 
<sec/>
Att svara förnuftigt på detta var ej möjligt, ty breven haglade och gingo om varandra på vägen, så att när han avsänt ett ömt erhöll han ett ovettigt svar på ett föregående skarpt, och tvärtom. Det var fullständigt vanvettiga missförstånd, och när han avbröt underhandlingarne, började hon med telegram. 
<sec/>
En månad varade detta häxkök, under vilken tid han med saknad såg tillbaka på stunderna i Hamburg såsom sköna minnen från en obeskrivligt ljuv tid jämförd med denna. 
<sec/>
Då kom som en nerskärning ur galgen ett brev från hans svägerska med inbjudning till fadrens villa utanför Salzburg. Frun i London hade mottagit likalydande och därnere skulle således återseendet äga rum. 
<sec/>
Beredd på allt, till och med det värsta, anträdde han denna del av gatloppet, där han hade att motse den mest kuriösa av alla sina metamorfoser. I från att vara far och make skulle han bli barn igen, ympas in på en familj, och få far och mor åter, dem han förlorat för många år sedan. Vad som bidrog att öka oredan i detta var, att hans svärfar och svärmor varit separerade i sju år, men nu i anledning av dotterns gifte skulle råkas. Han hade således blivit ett bindestreck där, men då även dottern, hans hustru, varit oenig med fadren, hade man således i familjemötet att motse en flerdubbel försoningsfest. 
<sec/>
Hans eget förflutna talade dock icke väl om familjeförsoningar, och då han själv icke hade rena papper, började idyllen vid Månsjön att hägra för honom som en ormgrop. Hur skulle han förklara denna abnorma skilsmässa från bruden efter åtta veckors äktenskap? Att förebära dålig ekonomi var det sämsta, ty en måg med dåliga affärer vore ju en bedragare, eller en arvspekulant. 
<sec/>
När han nalkades mötesplatsen, blev han nervös, men i sista stund räddade han sitt mod som vanligt med författarens synpunkt: får jag ingen ära av det, så får jag ett kapitel i min roman! 
<sec/>
Han hade även en annan synpunkt på det som hände honom, och det var den oskyldige martyrens: Jag vill se hur långt ödet kan gå i gemenhet, och jag vill se hur mycket jag tål! 
<sec/>
När tåget stannat på den lilla eleganta bibansstationen, såg han sig helt naturligt om efter ansikten som sökte hans. 
<sec/>
En ung dam med ett fint barn vid handen nalkades också, frågade om namnet, och föreställde sig som fransk guvernant hos hans svåger, kommen i uppdrag att ledsaga honom. 
<sec/>
En vacker vit by, där husen hade höga tälttak och gröna luckor, låg i en dalkittel omgiven av små alper och inneslutande en täck insjö. I utkanten av byn åt sjöstranden låg villan. På vägen under lindarne kom en barhuvad vithårig kvinna honom till mötes, tog honom i famn och bad honom välkommen – Det var hans bruds mor; och i ett ögonblick kände han vilken mirakulös överföring av känslor den för honom så enkla akten som ett äktenskap mäktat frambringa. Det var hans mor och han var hennes son. 
<sec/>
– Jag har känt dig långt innan du sett min dotter, sade den gamla med en religiös fanatikers darrande röst. Och jag har liksom väntat dig! I dina skrifter är mycket ont, men din sedeslöshet är barnslig, dina meningar om kvinnan riktiga och din gudlöshet är icke ditt fel, ty Han ville icke göra din bekantskap, men snart skall du se Han kommer. Du har gift dig med ett världens barn, men du skall icke länge hålla ut med henne, när du ser hur hon drager dig ner i livets banaliteter. Och när du blir ensam så skall du återfinna din ungdoms första kallelse. 
<sec/>
Detta talade hon som en Sibylla och med en obesvärad min som om en annan talade genom henne, och därför utan fruktan att ha sagt för mycket. 
<sec/>
När nu samtalet kom ner på jorden igen, passade han på och frågade om svärfadren, vars frånvaro förundrat honom. Han var icke här, men skulle komma i morgon kväll. 
<sec/>
Svägerskan uppenbarade sig nu, men kall, olycksbådande, konventionell. På hennes närvaro som han trott finna vara sin vän, hade han byggt ett stöd, men såg nu att detta ramlat, i synnerhet som hon skulle resa innan fadren kom. 
<sec/>
Om hans hustru talades icke vidare, och ingen visste om hon skulle komma eller ej. 
<sec/>
Var han lockad i ett bakhåll? frågade han sig, och skulle här bli ståndrätt? Hade frun i England anklagat honom? Eller hur skulle han fatta situationen? En svärmoder som nästan råder honom till att skiljas och säger ont om sitt barn, det var högst originellt! 
<sec/>
Emellertid fördes han in i villan som befanns vara ett präktigt stenhus i två våningar med oändligt många rum, fyllda med antika möbler, fajanser och bijouterier. Och detta hus som ledigt rymde två stora familjer begagnades endast sex veckor om året av husets herre under hans semester; eljes stod det ledigt. Detta antydde sålunda rikedom och ingav mågen den föreställningen att här åtminstone man sluppe tala om fattigdomen, dess orsaker och botemedel. 
<sec/>
Dagen gick under samtal med svärmodren som var otröttlig i uppmärksamhet och välvilja. Hon kunde därjämte leda samtalet när som helst in på höga frågor, var religiös mystiker och såg överallt försynens ledande hand, vilket förlänade hennes världsåskådning en viss tolerans då hon ansåg människors handlingar så gott som förutbestämda. 
<sec/>
För att begagna den vanligaste vägen till att vara ämabel, ställde han sig på hennes ståndpunkt försöksvis, och letade upp ur sitt förflutna några förebåd till det som kommit. 
<sec/>
– Vet du, sade han, att Österrike flera gånger spökat för mig. Så kom jag en gång för flera år sedan till Appenzell i Schweiz på besök hos en vän. Hur vi sutto där insnöade och sågo ut genom fönstren framträdde alltid en svartblå bergvägg i fjärran. Slutligen på tredje dagen drev mig nyfikenheten att fråga: Vad är detta svartblå för slag? som förföljer mig; jag må se ut genom vilket fönster som helst? – Det är Österrike! svarade man. – Är det Österrike? Och jag sökte något bakom den mörka väggen, jag drömde något vackert, längtade att få se vad som fanns där, ty där måste gömma sig något som kunde äga inflytande på mitt öde. Och när det drog ihop till regnväder närmade sig den svarta väggen. 
<sec/>
Men jag bodde också en gång i Bayern, nära Bregenz. Min morgonpromenad under ett halvt års tid gick fram till en bro, vars ena hälft var målad vit och blå och den andra gul och svart. Jag förstod snart att det var gränsen, och när jag kom hem frågade man var jag varit. – Jag har varit i Österrike. Så ville barnen följa med och se »var vipan bodde». Vi ha nämligen ett barnrim så här: »Var bor vipan? I Österrike! Vad gör hon där? Värper ägg! Hur många kullar? Skäpporna fulla!» Och så gick jag med barnen till bron, som de stormade. Och så ställde de sig med ett ben i vardera riket: Nu är jag i Bayern; Nu är jag i Österrike! Men längre än till gränsen kom jag icke den gången – Nu vet jag emellertid var vipan bor, och har sett vad som fanns bakom det svarta berget. Så underligt, jag är ju på visst sätt österrikare, en av de Kejserliga mot vilka svenskarne stredo i trettioåriga kriget! 
<sec/>
– Ja, svarade den Gamla, jag sade ju att jag väntat dig; en av dessa vilda folkslag som jag aldrig sett, skulle komma och taga min dotter. Men du kan tro att min man icke var glad; han är nu en mycket våldsam herre, men i grunden god. Du får nog en hård dust med honom, men det går snart över bara du inte svarar honom. Det är i alla fall en lycka att din hustru icke är kommen, ty henne har han också en gås oplockad med ... 
<sec/>
– Också? 
<sec/>
– Nå jag menade inte så illa, förstå mig rätt! Det skall nog bli bra, bara han får rasa ut! 
<sec/>
– Det skall rasas i alla fall, men jag förstår inte varför? Jag har handlat på god tro, men varje människa har rättighet bli utsatt för oförvållade olyckor. 
<sec/>
– Nåja! det blir nog väl. 
<sec/>
Slutligen blev det afton och han kom på sitt gästrum. Detta var försett med fönster åt tre håll; rullgardiner saknades och de andra gardinerna kunde ej dragas ihop. Han kände sig som under bevakning eller i observationskarantän, och när han kom i säng hade han svärfadrens byst att betrakta: Ansiktet såg icke snällt ut, snarare tvärtom; och i belysningen underifrån antog det alla möjliga oroande uttryck. 
<sec/>
– Och i morgon skall jag få tillrättavisning av denne främmande man som jag aldrig sett; skrubbas som en skolpojke därför att jag haft olyckor. Nå, så får jag taga det också med allt det andra! 
<sec/>
Följande morgon vaknade han med det bestämda intrycket av att han befann sig i en ormgrop, dit Satan lockat honom. Alltså fanns ingen möjlighet att fly, och därför stannade han; gick ut att botanisera och se på landskapet; dyrkade opp sig i en lättsinnig diktarstämning och tänkte på det spännande i situationen. – Detta är en ’scen’ som ingen haft förr! Den är min, om det ock ska svida i skinnet. 
<sec/>
Det blev middag. Muntert var det icke vid bordet, där svärfadrens tomma plats stod hotande. 
<sec/>
Efter middagen gick han upp till sig för att ordna sina nerver, och strax efter anmäldes hovrådets ankomst. 
<sec/>
Han gick ner, log omväxlande med att han frös. 
<sec/>
På verandan stod en till utseendet fyrtioårig man, ungdomligt klädd, med spelande unga ögon. 
<sec/>
Vilken min mågen antog, kunde han ju icke veta, men den måtte hans instinkt totat till fördelaktigt, ty den gamle hälsade honom aktningsfullt, ursäktade sitt dröjsmål, sade artigheter om hans skriftställen och bad honom sitta, dock alltjämt brukande ordet Ni. Därpå talade han om politik; han kom just från Kejsaren i Ischl (Kejsaren! O!), talade länge hit och dit, synbarligen i avsikt att observera svärsonen, som satt stum och uppmärksam. Därpå vände han sig till sin hustru, frågade om hon haft något att traktera gästen med, och återkom slutligen till honom, frågande om han hade någon önskan. – Utan att hesitera steg denne upp, gick fram till den gamle och sade: 
<sec/>
– En önskan har jag: att min hustrus far kallar mig Du. 
<sec/>
Då blixtrade det i gubbens ögon; han öppnade sin famn, och nu kände skeptikern detsamma som vid mötet med svärmodren; släktbandet som var osynligt hade knutits, och han blev rörd uppriktigt och stod där transformerad till ett barn. 
<sec/>
– Du är en god karl, sade gubben, ty jag har sett dig i ögat; och han kysste honom på kinden. 
<sec/>
– Men, fortfor han, nu har du fått Maria, och du vet vad du fått, hör jag. Håll till godo och kom aldrig och klaga för mig. Kan du inte tukta henne, så får du dras med henne. Din vilja har skett! Väl bekommet! 
<sec/>
Därpå dracks kaffe och konverserades som mellan släktingar och riktigt gamla bekanta; varpå gubben ville gå att fiska. Han klädde om sig; kom igen iförd en vit sommardräkt av kashmir som gjorde honom ännu yngre. Byxorna hade visserligen hört till hans hovuniform så att man såg spår efter guldränderna, men det imponerade på Bohemaren från Klosterlägret. Och så bjöd han på cigarrer som han fått av Kejsarn! 
<sec/>
Detta hovråd hade ätit middag med Kejsarn och nu gick han att fiska foreller med anarkisten, som kände sitt samvete litet sjukt då han för icke så länge sen tyckt det var stil på Wieneranarkisterna när de sprängt några kassakistor. Så komiskt! Men den gamle talade själv så sympatiskt om Ibsen, om de moderna rörelserna, om den skandinaviska litteraturen i allmänhet; och mågens rysliga verksamhet kände han i botten, så att denne icke behövde genera sig. Särskilt dock gillade han dennes ställning i kvinnofrågan, vilket han formulerade så: 
<sec/>
– Ja, du har skrivit allt det jag velat skriva! 
<sec/>
Det var nog icke fulla allvaret, men han sade så! 
<sec/>
Därpå voro de framme vid bäcken. 
<sec/>
– Har du fiskat forell förut? frågade den gamle –  
<sec/>
– Nej! 
<sec/>
– Ja, då är det bättre du hjälper mig. 
<sec/>
Hjälpen bestod i att passa på ta upp fisken i en håv; klara kroken utan att skada den artificiella flugan. Som allt fordrar sin övning, befanns mågen fumlig och fick snubbor. Men han var så inne i sin nya ställning att han fann det helt naturligt, lika naturligt som när han förr fiskade tillsammans med sina barn. 
<sec/>
När solen sjönk upphörde sporten och nu fick mågen äran bära hem metspöna, håven och fiskarne. 
<sec/>
Aftonen var glad och gubben sände ett telegram med respengar till London och order att unga frun genast skulle infinna sig. 
<sec/>
– Det är för din skull, sade han till mågen. 
<sec/>
Med andra ord, hon var icke efterskickad, och han hade lockats dit som när man fångar sångfåglar. 
<sec/>
– Det kom jag gott ifrån! sade han till svärmodren, när han tog godnatt. 
<sec/>
– Det värsta är nog över, men det är inte slut ännu. 
<sec/>
– Är det meningen vi ska ha stryk båda två? 
<sec/>
Det var på långt när icke slut; ty följande morgon erhöll han ett brev från London, vari hon sade honom farväl för evigt (Lord Byron!) emedan han i valet mellan henne och hennes föräldrar föredragit, dem. 
<sec/>
Som intet val förelagts honom var detta ett nonsens, men dolde något. 
<sec/>
Ett annat brev till modern sade i våldsam ton liknande, med ett »lycka till!». Detta förklarade modren så: 
<sec/>
– Hon är svartsjuk, rädd att du skvallrar på henne och får stöd här; hon är så härsklysten att hon icke tål föräldrar över sig en gång; blir du nu god vän med hennes far och mor, så blir hon barnet, även för dig! 
<sec/>
Detta fann han antagligt, men icke fullt normalt, ty hon borde ha glatt sig åt att han erövrat hennes föräldrar och därigenom åstadkommit försoning. 
<sec/>
Fadren blev ond och allvarlig samt telegraferade ett ultimatum med anhållan om svar. Nu började det mulna och löjet slocknade. 
<sec/>
Fruktande en sammanstötning här, telegraferade mannen: »Jag reser till Berlin och om Du ej kommer, söker jag skilsmässa.» 
<sec/>
Men nu skulle svar inväntas och därför dröjde han. 
<sec/>
Denna natt sov han ej, ty situationen var rent förtvivlat barock. Antog hon skilsmässan, så, huru kunde man i ett ögonblick klippa släktbandet som uppstått! Vem var han då som nyss inträtt i egenskap av släkting och fått familjens förtroenden? Och vad skulle de gamle mena? Det måste ju finnas ett motiv till en så hastig brytning. 
<sec/>
Morgonen därpå anlände telegram från den unga frun ifrån Holland. Men som allt måste vara förryckt, var detta telegram så illa stiliserat att det kunde betyda: Jag kommer till er; men det kunde även tolkas: Jag reser till Berlin för att träffa dig där. 
<sec/>
Denna depesch blev ett Erisäpple, och i tre dagar tolkades det av svärföräldrarne och mågen, framlänges och baklänges, hit och dit, men ingen fru kom. Man lyssnade efter ångvisslorna, gick ner emot tågen, kom igen och tolkade ånyo. Man hade ingen ro mer, kunde icke föra ett samtal utan att vrida på huvet och lyssna. 
<sec/>
På andra dygnet var fadrens tålamod slut; ty det fanns en biomständighet av vikt för honom: skandalen! Hela byn visste att mågen var där, och att frun var ’bortkommen’ och eftersöktes per telegraf. 
<sec/>
Han var därför inlåst hela dagen och kastade sig utan hänsyn in på den ekonomiska frågan. 
<sec/>
– Har du pålitliga inkomster? frågade han. 
<sec/>
– Så opålitliga som en författare kan ha. 
<sec/>
– Gott, då får du göra som jag och skriva i tidningar. 
<sec/>
– Ingen tidning vill trycka mina artiklar. 
<sec/>
– Skriv då så att de bli tryckta. 
<sec/>
Detta var mer än en skeptiker och kvietist hade rätt att tåla, men han tålde det, och teg, fast besluten att taga en gitarr på armen och draga omkring som dålig gatsångare, heldre än att sälja sin själ. 
<sec/>
Den gamle som själv varit romanförfattare och poet i sin ungdom men givit tappt i kampen för brödet åt familjen, kunde ju vara berättigad säga: gör du som jag fått göra. Men å andra sidan förstod gubben efter egen erfarenhet hur svår en sådan strid var, och han greps straxt av medlidande, talade vänliga uppmuntrande ord. Men i nästa ögonblick vaknade åter hans berättigade misstänksamhet och minnet av hans offerakt en gång gjorde honom bitter, så att han behövde trampa ner en olycklig, vilken råkat komma under hans fötter. Och då han såg huru denna teg och tog emot, sade väl honom hans onde genius att denne man som så kunde tåla, endast förmådde det i hoppet om att en gång sitta som arvingen till detta hus, vilket han skrivit ihop. Och då talade han om Kung Lear, otacksamma döttrar som läto sjuttiåringen sitta ensam och väntade livet ur honom; under det de berövade honom äran. 
<sec/>
Så gick dagen, och när mågen drog sig undan, skickades han efter att slita nya spön. 
<sec/>
Som han förstod att tänka och lida med och i andra, gjorde han icke en min att försvara sig, drömde sig själv som gammal och undansatt, föraktad och övergiven av sina barn. 
<sec/>
– Du har rätt! sade han, men jag känner mig likafullt utan skuld. 
<sec/>
På tredje dagens afton efter Londontelegrammets avsändande, kom svärmodren upp till mågen. 
<sec/>
– Du måste resa i morgon tidigt, ty han kan icke se dig mer! 
<sec/>
– Väl! jag reser. 
<sec/>
– Och kommer Maria, blir hon ej emottagen. 
<sec/>
– Har du sett en människa i en sådan situation som jag befinner mig i? 
<sec/>
– Nej, och det erkänner min man också; han lider av att se en förtjänt person som du är i en sådan förödmjukande ställning; han lider på dina vägnar, och han vill icke lida. Mina tankar känner du; detta är ingen människas fel, inga omständigheters; utan du strider mot en annan som jagar dig, jagar dig tills du blir så trött att du tvingas söka ro på det enda ställe där ro finns. I mig har du alltid en vän, även skild från min dotter, och jag följer dina öden med välönskningar och mina böner! 
<sec/>
Ensam på sitt rum kände han en viss munterhet i sinnet över att det i morgon var slut på detta elände som dock var bland det värsta han upplevat. 
<sec/>
För att tänka på annat tog han ett tidningsnummer i handen. Det var svärfadrens officiella eller hovtidningen. Hans öga flög över första sidan ned åt följetongen där en litteraturartikel ådrog sig hans uppmärksamhet. Och han läste i tanke att detta hade den gamle skrivit. Han märkte straxt en stor beläsenhet, tvärsäkra omdömen, en mättad raffinerad stil. Och, vad som förvånade honom; en fientlighet mot allt modernt, skandinavism inbegripet, under det att tysk litteratur (som då nästan saknades) med särskilt eftertryck framhölls som den tongivande, och på höjden, i den civiliserade världen. Tyskland alltid i täten! Men när han läst slut såg han sin hustrus signatur under! 
<sec/>
Nu var saken den att han lovat henne aldrig läsa hennes artiklar och han hade hållit detta löfte för att slippa litterär diskussion i äktenskapet. Att hon nu visade sig ha andra meningar än dem hon i dagligt tal affischerade, kunde väl icke ha annan grund än att hon måste skriva så »att hon blev tryckt». 
<sec/>
Vilket dubbelliv måste ej denna kvinna föra, då hon i Berlins radikala kretsar uppträdde som anarkist, och i Wiens hovtidning var gammalkonservativ! Hur kunde man åstadkomma sådan generationsväxling, det begrep han inte, och var för trött att söka begripa det. Men det förklarade varför hon icke begrep huru han kunde vara sysslolös då det fanns papper och pennor till i världen. 
<sec/>
Och denna rutin, denna världsklokhet, denna gammalmansstil som visade en kal hjässa och glasögon, och icke en ung skön skrattande flicka som kunde ligga på en kanapé och äta konfekt som en odalisk! 
<sec/>
– Tänk att människorna kunna vara så invecklade! menade han. Intressant, i alla fall! Skall komma ihåg det till nästa gång! 
<sec/>
Och han somnade, tyckande sig betydligt visare efter den erfarenheten. 
<sec/>
Klockan sju steg han upp, väckt av en karl som skulle föra hans saker. Som tågets avgång uppgivits till närmare åtta av svärmodren, gjorde han sig ingen brådska, utan klädde sig lugnt och gick ner i trädgården där han mötte svärmodren. 
<sec/>
De stodo just och talade om hans förestående öde, då en brutal, rytande röst hördes uppifrån fönstret i första våningen. Det var den gamle! 
<sec/>
– Har du inte rest än! 
<sec/>
– Nej, tåget går ej förrän tre kvart till åtta! 
<sec/>
– Vilken idiot har sagt dig det? 
<sec/>
Nu hade svärmodren sagt det och följaktligen kunde han icke upplysa om vilken i–t som givit den oriktiga uppgiften. 
<sec/>
– Tag då och gå ner till stationen och läs på tidtabellen när nästa tåg går! 
<sec/>
När han dröjde, föll ett kort: Så! som en pisksläng åt en dragare. 
<sec/>
Han var nu alldeles klar med vad han skulle göra, tryckte svärmodrens hand och gick! 
<sec/>
Det måtte emellertid ha märkts på hans fasta steg att de i motsats mot dem som ledde till lejonets kula, förde utåt, bort, men icke skulle leda tillbaka, ty straxt hördes den gamles röst, i en smeksam, klagande ton: 
<sec/>
– Axel! 
<sec/>
Det klack i den avtågandes bröst, men han var i gång och gick, gick utan att vända sig om. 
<sec/>
Gick ner till stationen, låtsade se på en tabell, frågade om nästa tåg utan att höra svaret, gick ut, såg på solen var nordväst låg, och tog så nästa landsväg. Allt detta så lugnt som om han länge överlagt planen. 
<sec/>
Han befann sig snart ute på landet; ensam utan ett hem, utan bagage, utan överrock, endast med en käpp i handen. 
<sec/>
Han var icke ond på någon människa; den gamle hade haft rätt, och hans sista rop ljöd ännu som ett rop om förlåtelse för elakt lynne. Ja han kände endast skuld mot denna man som han tillfogat skymf och sorg. Men han kunde ändå icke erkänna sig skyldig, ty han hade endast handlat som han bort och kunnat. 
<sec/>
Han var fri emellertid, hade lämnat det svåraste helvetet bakom sig; solen sken, landet låg grönt och öppet; han hade hela världen för sig. Skakade av barnkostymen som han burit i åtta dagar; kände sig vara man igen och marscherade. 
<sec/>
Planen var att till fots uppnå en station; där taga Salzburgtåget; i Salzburg telegrafera efter sitt bagage och så resa till Berlin. 
<sec/>
– Det är egentligen komiskt, sade han sig själv, om det ej vore tragiskt för de gamle. Svårt ser det ut, men jag har klarat värre saker. Landsvägsriddare är jag, gott, därmed ha alla pretentioner på ära och heder och sådant upphört. Det är lugnt i alla fall att intet ha att förlora. Hej! 
<sec/>
I nästa by drog han in som en gammal svensk från trettioåriga kriget; befallde vin och cigaretter. Blev lustig så han måste språka med värden. Och så marscherade han igen! 
<sec/>
Men då och då föll han ner i sentimentalitet; tänkte på svärmodrens ord om vilda jakten; måste bekänna att detta icke gick rätt till, ty en sådan otur hade han ännu aldrig sett; och när andra människor märkte den, måste den finnas där. Men det gjorde ingenting, ty otur hade han haft sen han var barn. »Driv ut tjänstekvinnans son!» hörde han i öronen! »Hans hand mot alla och allas mot honom.» – – –   
<sec/>
I alla fall: försätta en människa i ett sådant läge! det kunde endast Satan. Han skulle själv icke ha misshandlat en fiende med en sådan helvetisk grymhet, alltså var den som styrde hans öde sämre än han, och han ansåg sig ha rätt att spotta efter den. 
<sec/>
Emellertid, han nådde Salzburg, han kom till München och hastigt nog till Berlin. 
<sec/>
Det var afton, och han sände ett stadsbud till den familj där hans hustru brukade ta in. Efter som hon icke kommit till Månsjön, skulle hon ju vara i Berlin. På visitkortet han avsände hade han endast skrivit: »En något sällsam fråga: Var är min fru?» –  
<sec/>
Den av människor född som icke vandrat väntande en och en halv timme på en trottoarkant har intet begrepp om hur lång den tiden är. Men hans tid förkortades i hoppet att efter åtta dagars tysthetskur i Hamburg, fem veckors enkelt fängelse på Rügen och en veckas sjunde helvete vid Månsjön, få återse sin hustru. 
<sec/>
Nåväl efter sex kvart återkom budet med ett annat visitkort på vilket stod skrivet: »Hon reste i morse till Månsjön för att råka er!» 
<sec/>
Bom! Bom! Bom! 
<sec/>
– Nu tycker jag det börjar bli tråkigt, även som intrig betraktat, sade han sig! Om detta skulle behandlas som romanmotiv måste läsaren slänga bort boken och säga: Nej, det är för tjockt! Och som fars icke roligt nog! 
<sec/>
Och likafullt: Så var det! 
<sec/>
Nästa tanke blev den: 
<sec/>
– Stackars, olyckliga min fru som skall gå rätt in i lejonkulan! Nu får hon stryk! 
<sec/>
Fadrens raseri hade nämligen inga gränser och svärmodren hade sista dagen sagt: 
<sec/>
– Kommer hon nu, så slår han henne! 
<sec/>
Därför gick han och telegraferade till gumman, förberedde ankomsten och bad om förskoning. 
<sec/>
På fyra dagar kunde hon icke komma. För att slippa gå i Berlin och få sin bröllopstripp refererad i tidningarne, satte han sig ner i en by utanför staden där Wildmannen bodde med familj. 
<sec/>
På värdshuset började nu denna samma svinmatsregim som på Rügen, vilken nedsätter krafterna på två dagar som om man legat i en tyfusfeber. Man tuggar tills käkarne tröttna och går man hungrig till bordet, går man trött och hungrig därifrån. 
<sec/>
Wildmannen var icke densamme som förr. Hypokonder av felslagna förhoppningar var tillfället honom gynnsamt att få en skenbar upprättelse genom att se den erkände författaren i en så ömklig belägenhet; och hans medlidande antog de mest hjärtliga och på samma gång sårande former. Och när Axel ville berätta sina äventyr på bröllopsresan, stirrade hans åhörare så på honom att han gjorde ett hastigt slut på berättelserna för att icke bli tagen som lögnare. 
<sec/>
Byn var sumpig, av urgamla trän igenvuxen, där man blev trist utan att veta varför. Och när han vandrade en bygata framåt, förvånades han att få se människor stå vid fönstren och med vilda, förvirrade blickar betrakta främlingen i smyg och straxt därpå skyggt dölja sig bakom gardinerna. Detta oroade honom och han undrade om något falskt rykte gått runt att han var galen. 
<sec/>
Då han frågade Wildmannen härom svarade denne: 
<sec/>
– Vet du inte var du är? 
<sec/>
Frågan lät så underlig och kunde innebära ett spörsmål om frågaren var så virrig att han förlorat medvetandet. 
<sec/>
– Jag är i Pankow? svarade han för att icke röja sin misstänksamhet. 
<sec/>
– Nå, vet du inte vad Pankow är? 
<sec/>
– Nej! 
<sec/>
– Jo, det är en enda asyl, där innevånarne leva på att vakta dårar i sina hem. – Och han skrattade. 
<sec/>
Han frågade icke mer; men han sporde sig själv: har man lockat mig hit, i en fälla att observeras? Och han hade skäl att misstänka dylikt, då fallet förut inträffat i hans liv. 
<sec/>
Nu blev hela hans tillvaro en enda ansträngning att visa sig så vardaglig i tänkesätt, så borgerlig i sitt beteende att intet ’ovanligt’ skulle märkas. Han vågade icke slänga fram en originell tanke, icke säga en paradox, och var gång han frestades berätta något om bröllopsresan, nöp han sig i knät. Och denna beständiga ångest att vara observerad, nedtryckte honom så att han såg vakande ögon överallt, trodde sig märka snärjfrågor där inga funnos. Och sensitiv som han var tyckte han att hela byn utstrålade dårarnes sjuka fluidum, blev beklämd och fruktade bli galen. Men han ville icke flytta, dels emedan han väntade bli gripen på stationen, dels därför att han givit Pankow som mötesplats åt sin hustru. 
<sec/>
Brev hade nämligen anlänt från Månsjön, däri svärmodren berättade om deras oro och sorg efter hans försvinnande. Svärfadren som nog vetat vad han skulle gjort i den olyckliges ställe, tänkte straxt på självmord, och hade storgråtit. Man hade sökt i sjöstranden och i skogarne – – –   
<sec/>
Här avbröt han läsningen och kände samvetskval. Den gode Gamle hade gråtit! Hur förfärligt måtte icke hans öde då vara, när andra sågo det så. 
<sec/>
Nu var Maria kommen, och snart skulle de se varandra igen, om han endast höll sig stilla i Pankow, ty hon älskade honom. 
<sec/>
Det var en ljuspunkt, och den gav honom kraft att uthärda i detta helvete, där alla människor sneglade på varandra för att se efter om den andra var klok. Men de två sista dagarne förde med sig nya tortyrmedel. Ryssen, Popoffsky från Klostret skulle komma på middagen. Glad gick Axel B. ner till tåget att ta emot sin bäste vän, den som förstått honom bäst, som själv fattig lagt sig ut för honom hos rike män för att få den hjälp åt vännen som han själv ej kunde få. 
<sec/>
Och nu råkar han en främling som med kalla blickar behandlade honom som en främling. Intet igenkännandets leende, inga frågor om befinnandet, och framför allt intet vidrörande av det förflutna. 
<sec/>
Efter middagen tog han Wildmannen avsides och frågade: 
<sec/>
– Är Ryssen ond på mig? 
<sec/>
– Ond? Neej! Men du förstår att när han nu är gift med Laïs ... 
<sec/>
– Gift? 
<sec/>
– Ja! så vill han ju icke bli erinrad om att hon varit din väninna! 
<sec/>
– Det förstår jag, men jag kan ju ej rå för att jag var hennes vän innan hon anade att Ryssen fanns till. 
<sec/>
– Nej, visserligen, men du har pratat om henne ... 
<sec/>
– Detsamma som alla andra pratade, då det ingen hemlighet var, och då hon i synnerhet affischerade sina erövringar så att de måtte komma till den största offentlighet. 
<sec/>
– Javäl, men nu är det en gång så ... 
<sec/>
Ryssen stannade, och därför måste Svensken gå ensam. 
<sec/>
För att fördriva tiden begagnade han traktens flora för att studera växternas biologi. Till den ändan medförde han på sina vandringar en morfinspruta för att se huru pass känsliga växterna visade sig för detta nervgift, varav han ville sluta sig till befintligheten av ett sensitivt nervsystem hos dessa. 
<sec/>
En eftermiddag satt han vid ett glas vin i en trädgårdsrestaurang i byns utkant. Ovanför hans bord hängde grenarne av ett äppelträd med små röda frukter. Detta passade för hans ändamål: Därför steg han upp på stolen, gjorde ett stick med morfinsprutan i fruktskaftet, och tryckte till. Men för hårt, ty äpplet föll! 
<sec/>
I detsamma hörde han ett skrik och hojt i skogsbacken, såg en ursinnig man åtföljd av hustru och barn, komma rusande med lyftad käpp. 
<sec/>
– Nå, så fick jag fatt i honom ... 
<sec/>
Honom? Det skulle vara någon efterspanad äppeltjuv. 
<sec/>
Han tog hela sin buddhism till hjälp, steg ner och satte sig, beredd på att bli avförd av gendarmer såsom gripen på bar gärning, och utan möjlighet att kunna förklara sitt beteende, ty ingen preussisk myndighet skulle godkänna något så barockt som att man ville spruta morfin i ett äppelträd. 
<sec/>
Den vrede mannen behövde emellertid en minut för att gå långs ett staket och komma in. 
<sec/>
Som en livdömd satt Svensken och väntade ett käpprapp i förskott, och fast besluten dö som en krigare, brådskade han ej med några lönlösa förklaringar, utan tänkte endast: 
<sec/>
– Detta är det djävligaste jag upplevat i hela mitt rysliga liv. 
<sec/>
Sextio sekunder äro långa, men de gå också! 
<sec/>
Vare sig nu hans mycket vårdade och dyra habit; vinet och cigarretterna av prima, eller något helt annat verkade uppmjukande; den vrede mannen, som säkert icke haft en så fin kund, blottade huvet och frågade endast om Herren var serverad. 
<sec/>
Vid ett artigt svar, såg han värden stirra på morfinsprutan, pulverasken och vattuglaset. 
<sec/>
Med en världsmans lätta ton sköt han genast fram med förklaringen på det otrevliga i situationen: 
<sec/>
– Jag är botanist och skulle just göra ett experiment, då jag överraskades i en högst tvetydig ställning ... 
<sec/>
– För all del Herr Doktor, var som hos er, fullkomligt ogenerad. 
<sec/>
Och efter några ord om väderleken gick värden in; mumlade något åt uppasserskan, som gästen tyckte sig höra, och vilket föranlät honom bryta opp, dock utan brådska. 
<sec/>
– Han trodde jag var en av galningarne! Det var räddningen. Men hit kan jag icke komma mer. 
<sec/>
Sextio sekunders förödmjukelse och den lyftade käppen kändes ännu flera timmar efter. 
<sec/>
– Detta är icke otur; detta är Satan var hans ultimatum som vanligt! 
<sec/>
Frun skulle komma om aftonen, men kom icke. Ryssen hindrade honom att söka Wildmannen, och därför satt han ensam. 
<chapter/>

<chaptername>4.</chaptername>

<chaptername>Återseendet.</chaptername>

<sec/>
Följande morgon gick han sin promenad i skogen och tänkte över sitt öde. 
<sec/>
– Varför har du inte skjutit dig? Ja säg det, den som kunde. Därför att slutligen alla svårigheter rett sig, och erfarenheten visat att det omsider gått väl. 
<sec/>
Detta kallades hoppet. Och med det varpade man sig fram; tog in en pall i spelet och skred framåt en halv aln. Andra påstod att nyfikenheten uppehölle människan. Man ville se hur det gick, alldeles som vid romanläsning eller åseendet av en pjäs. Något ändamål med livet hade han ej funnit. Religionen hade visserligen sagt att man skulle förbättras härnere, men han hade bara sett hur man tvangs in i lägen ur vilka man utgick sämre. Litet tolerantare mot medmänniskorna blev man visserligen, men denna tolerans liknade bara moralisk slapphet, ty när man kom så långt att man log, överseende, åt andras brott, var man icke fjärran från brottet. När talet ofta kom på kärleken och det där att han skulle älska människorna, hade han slutligen formulerat sitt slutpåstående så: Jag varken älskar dem eller hatar dem: jag s–r i dem såsom de ha s–t i mig! 
<sec/>
Vad som emellertid gjorde att han aldrig fullt kunde nedtryckas av en sorg, var det, att han hyste en dunkel åsikt att livet saknade full realitet, var ett drömstadium, och att våra handlingar även de uslaste voro utförda under inflytande av någon utanför stående stark suggestiv makt. Han kände sig därigenom i viss mån oansvarig, förnekade icke sin dålighet, men visste också att innerst in i honom fanns en högt strävande ande som led av förnedringen att vara iklädd kroppslig människogestalt. Denna inre personlighet ägde det känsliga samvetet och kunde ibland till hans förskräckelse tränga fram och bli sentimental, gråta över hans eller sin uselhet; vilketdera var svårt att utröna! Då log den andra åt den förres narraktighet, och detta han kallade det gudomliga lättsinnet räddade honom bättre än det sorgsna rotandet i eländet. 
<sec/>
När han nu kom hem, fann han sin dörr stängd. Anande, knackade han och sade sitt namn. När dörren öppnades, hade han sin unga Vildkvinna om halsen, och han fann det lika naturligt, enkelt som om han lämnat henne på två minuter. Glad, yngre, skönare hade han henne igen, och icke ett ord av förebråelse, av efterfrågan, av förklaringar förekom, utan endast detta: Har du mycket pengar eller litet? 
<sec/>
– Varför frågar du det? 
<sec/>
– Jo, därför att jag har mycket, och vill äta festmiddag i Berlin. 
<sec/>
Därom voro de ense; och det var återseendet. Och varför icke? Två månaders tortyrer glömda, utplånade, som om de aldrig varit; vanäran av en eventuell redan omskvallrad skilsmässa var bortdunstad. 
<sec/>
– Om man skulle fråga mig varom vårt gräl handlat, sade han, vore jag ej i stånd att minnas det. 
<sec/>
– Inte jag heller! Men därför ska vi aldrig, aldrig skiljas mer. Inte vara ifrån varann en halv dag, ty då blir det straxt galet! 
<sec/>
Det var visdomen själv! menade han, och ... hm! här uppdök ett minne från Helgoland och här ett från London, där de icke voro ifrån varann en minut, och just därför blev det splitt galet. Men det var inte så noga. 
<sec/>
– Kan du tänka dig, jag har fått mitt första författararvode från Italien. Femtio lire! Den arma nationen som har en så stor statsskuld skickar mig pengar! Vi måste naturligtvis gå på Cantina Italiana och återställa medlen. 
<sec/>
Frun hade också goda nyheter. En pjäs hans var antagen på Wiens Hofburg. 
<sec/>
– Det ha vi far att tacka för! 
<sec/>
– Ack den gode Gamle! 
<sec/>
– Ja, han tyckte så bra om dig, att jag blev svartsjuk. 
<sec/>
– Jag märkte det! Nå, hur tog han emot dig? 
<sec/>
– Ja, vet du, det vill jag inte tala om! Men det var för din skull, så jag förlät honom! 
<sec/>
Och även det kunde de le åt! och för övrigt åt allt annat. 
<sec/>
– Alltså: fest i dag, och i morgon arbetet! 
<sec/>
Hösten inbragte vad våren lovat, men ej hållit. De bodde i ett vackert pensionat, högt upp visserligen men med utsikt över Schiffbauerdamm och Spree. En var på sitt håll hade lätt kontakt med forna vänner, så att ett på-tu-man-hand med varandra ej mer kom i fråga. Solen sken, inkomster funnos och livet var lätt. 
<sec/>
Det varade två månader, två oförgätliga, utan ett moln. Obegränsat förtroende, icke ett spår av svartsjuka. Han hade också sagt henne vid ett symptom då hon ville uppväcka hans jalusi, på okynne bara: 
<sec/>
– Lek icke med vansinnet! Och var övertygad att du endast väcker min avsky med den leken, och mitt hat på samma gång då du inför i mina föreställningar om dig bilden av en man. 
<sec/>
Men hon själv var svartsjuk, avundsjuk på hans manliga vänner till och med; och Ilmarinen körde hon ut. Vid pensionatets bord funnos damer och var gång han tilltalade dem blev hon illamående och steg upp från bordet. 
<sec/>
Det fanns ingen anledning misstänka hans trohet, men hennes härsklystnad var så gränslös att hon icke kunde fördraga det hans tankar meddelade sig åt en annan, man eller kvinna. 
<sec/>
Vid uppgörandet av vissa förlagsaffärer för hans räkning hade hon överskridit sin befogenhet och i stället för att vara hans hjälpare uppträtt som förmyndare. 
<sec/>
– Minns vad jag sagt: missbrukar du den makt jag givit dig, så störtar jag dig som en tyrann. 
<sec/>
Hennes välvilja betvivlade han ej, men hennes brist på insikt och hennes höga tankar om sin obegränsade förmåga, vållade honom obehag, till och med penningförlust. Och när han fråntog henne mandatet, gjorde hon som ett elakt barn, trasslade till allt och kastade det ifrån sig som värdelöst. 
<sec/>
Det var sålunda förberett vad som skulle komma. 
<sec/>
En söndagsmorgon hade gnabb förekommit om viktiga frågor dock, med påföljd att han stängt dörren mellan deras två rum. Därpå gick han ut. Vid hemkomsten låg ett skriftligt meddelande från frun att hon rest ut på landet till en bekant familj, och skulle vara hemma till kvällen. För att då låta henne känna hur det var att sitta ensam gjorde han opp parti för aftonen med några vänner. Och aftonen kom. Han gick ut; men mot tiotiden fann han det grymt vara ute längre och gick hem. 
<sec/>
När han skulle öppna sin dörr fann han den låst inifrån. 
<sec/>
– Jaså, tänkte han; med denna intrig vill hon tvinga mig till att höra en alkovpredikan i sitt rum. 
<sec/>
Han ringde på uppasserskan: 
<sec/>
– Är frun hemma? 
<sec/>
– Nej, frun kom hem klockan nio, och gick ut att möta herrn. 
<sec/>
– Gott! öppna dörren till fruns rum –  
<sec/>
Den öppnades, men dörren till herrns rum var stängd sedan han själv stängt den på morgonen. 
<sec/>
Då tog han sitt parti; stängde dörren till korridoren och satte sig i besittning av rummet. 
<sec/>
Efter en stund knackar den unga frun. Herrn svarar genom den stängda dörren: 
<sec/>
– Du får ta mitt rum; hoppas du själv kan öppna. 
<sec/>
När hon icke heller kunde öppna, fattas hon av underliga tankar. Tror i sin häftighet att han är instängd med ett fruntimmer, men vill naturligtvis icke stå med vanäran, utan skickar efter polis, förebärande att en tjuv varit och kanske ännu vore i rummet. 
<sec/>
Polis kommer. Herrn klär sig och släpper in polisen som bryter upp dörren mellan rummen. Samtidigt öppnas dörren åt korridoren. 
<sec/>
En piga tror sig ha hört steg därinne. Framför öppna fönstret står en stol, men så placerad att det syntes som om någon stigit på densamma för att komma ut på taket. 
<sec/>
Det var således en tjuv (eller ett fruntimmer) som sprungit ut på taket. 
<sec/>
Poliserna gå ut på taket med lyktor, ljus; pensionatets herrar följa. En skugga av en skorsten rör sig. 
<sec/>
– Där är han! ropas. 
<sec/>
Poliserna förklara sig oskickliga att klättra på det branta skiffertaket, och anbefaller brandkårens alarmerande. 
<sec/>
– Men det kostar femtio mark. 
<sec/>
Frun undertecknar en fullmakt, som herrn river sönder. 
<sec/>
Under tiden har folksamling bildats på gatan; angränsande hustak äro fulla med folk. 
<sec/>
Ett skrik hörs: 
<sec/>
– Här är han! 
<sec/>
Man har gripit en gesäll som hyllat sig till de belägrande i den goda avsikten att gripa tjuven. 
<sec/>
En piga erinrar sig att på eftermiddagen anlänt en resande som nu sover i ett vindsrum bredvid, och vilken lätt kunnat vandra emellan rummen. 
<sec/>
Polisen tränger in i mannens rum, visiterar hans papper, och finner intet. 
<sec/>
Vindarne undersökas, utan resultat. 
<sec/>
Och vid midnatt går polisen. 
<sec/>
Då ville unga frun börja en serie explikationer, men herrn var trött på hela galenskapen och kunde intet explicera; därför, och då intet annat fanns bar han in frun i hennes rum, och stängde dörren för andra gången samma dag! 
<sec/>
Detta demoniska äventyr blev aldrig uppdagat. Herrn trodde icke på någon tjuv, ty intet saknades i rummen; han trodde att unga frun som sett många teaterpjäser, stuckit något i låset, alldeles som i ’Ett grått hårstrå’ och att sedan djävlarne spelat komedien vidare. 
<sec/>
Vad frun trodde det brydde han sig icke om att utröna, ty där skulle han fastnat i en härva nödlögner. Strök därför ett streck över alltsamman, och följande morgon voro de lika goda vänner; dock icke fullt som förr. 
<sec/>
Huru oenighet mellan makar kan uppstå är väl ännu oförklarat. De älska varandra, trivas endast i varandras sällskap, äga inga olika meningar, lida när de äro ifrån varann, och hela deras förenade egoism bjuder dem hålla frid, emedan ofrid mellan dem är det de mest lida av. Och likafullt; en molntapp stiger upp, man vet icke varifrån, alla förtjänster förvandlas i fel, skönhet blir ful, och de stå som väsande ormar mot varandra; önska varandra så långt långt bort, oaktat de veta att endast de avlägsna sig ett ögonblick börjar saknadens lidande som är större än de största livet kan bjuda på. 
<sec/>
Här strandar fysiologi och psykologi, och Swedenborg är kanske den enda, i sin Amore Conjugali, som närmat sig frågans lösning, men han har också från början insett att härtill fordrades ekvationer av högre grader vilka äro obekanta för hopen. 
<sec/>
Därför kunna två makar som älska varandra sitta i evighet och undra varför de hata varann, det vill säga fly varann fastän de söka varann. Makar med elementarbildning i Ganots fysik kunna nog tillgripa likheten med de elektriserade flädermärgskulorna, men bli icke slugare för det och icke lyckligare heller. 
<sec/>
Kärleken har ju alla vansinnets symptomer; hallucinationer eller se skönhet där ingen finns; melankoli så djup som aldrig, omväxlande med yster munterhet; utan övergångar; oresonlighet i hat, vanföreställningar om den andres verkliga meningar (eller s. k. missförstånd), förföljelsemani där den andre tros spionera på en, utlägga snaror och förfölja en; till och med stå en efter livet särskilt med gift. Allt detta har sina djupare grunder och frågan är om icke genom samlevnaden den enes onda tankar innan de äro fullgångna uppfattas fullt klart av den andre och förnimmas som redan utträdda på det medvetna och med bestämd avsikt att söka aktualitet. Nu såras människan knappt så mycket som av andras läsande av hennes innersta, och detta kunna endast makar göra. De förmå ej dölja sitt mörka inre, och taga varandras intentioner i förskott, och få därför lätt den föreställningen att de spionera varandra, vilket de faktiskt göra. Därför frukta de ingens blickar som makens; därför äro de värnlösa mot varandra. De finna en domare vid sin sida som dömer själva det spirande onda begäret i fröet, och för sina tankar är man ju ej ansvarig inför borgerlig lag. Här har man således inträtt i ett förhållande som står ett trappsteg högre än det vanliga livet, med strängare fordringar, djupare krav, till och med opererande med finare utvecklade andliga förmögenheter. Det var därför också kristna kyrkan gjorde äktenskapet till ett sakrament, och betraktade det som en liten skärande koleld och icke ett lustläger. Och ditåt strävar även Swedenborgs förklaring. 
<sec/>
Makarne äro eniga, men de få icke vara eniga, utan till straff skola de känna törnena när de vilja plocka rosor. Och Omnia vincit Amor utsäger att Kärlekens makt är så gränslös att om den fick grassera fritt skulle den bli farlig för världsordningen – Det är ett brott att vara lycklig, därför skall lyckan näpsas. 
<sec/>
Detta måtte våra lättsinniga gynnare ha anat, ty när de varit oeniga, försonades de utan explikationer och utan motiv, liksom om de varit utan skuld i missämjan, och någon annan, okänd, ställt till allt trasslet. 
<sec/>
Så även denna gång. Men det varade icke länge. Några dagar efter eklaterades nämligen ett obestridligt faktum som i vanliga äktenskap mottages som avgjord sak med blandade känslor, men här med avgjort missnöje. Frun blev alldeles utom sig: 
<sec/>
– Nu har du förstört min bana; nu skall jag nedsjunka till amma, och varmed skola vi nära oss? 
<sec/>
Så vaknade personlig ovilja mot mannen, vilken urartade till hat. Det var den oavhängiga kvinnan som resonerade över naturens förmenta orättvisa då den tilldelat kvinnan allt obehag, förglömmandes att denna korta tid av smärtor skulle följas av den högsta långvarigaste fröjd som alltid bleve okänd för mannen. 
<sec/>
Här hjälpte inga förnuftsskäl naturligtvis, och då löjet upphört blev situationen allvarsam. Scenerna antogo en tragisk karaktär, och mitt i alltsammans fick han åtal för sin sist utgivna bok, som tillika konfiskerades. 
<sec/>
Hösten föll på, och man kände att solen var borta; den glada vindskammaren förvandlad till ett alltid ostädat sjukrum blev trång. 
<sec/>
Och alltjämt växte hennes hat. Hon kunde ej gå i sällskap och på teatrar, knappt ut på gatan. Vad som mest retade henne var att läkaren, vilken tillkallats, för att konstatera en livsfarlig sjukdom hittills okänd, endast log och sade att det skulle så vara, samt ordinerade sodavatten. 
<sec/>
I stället för en förstående väninna hade han fått ett elakt, bortskämt oförnuftigt barn vid sin sida, och han längtade ut ifrån eländet. Samtalen upphörde och man meddelade sig endast genom skrivna papperslappar. 
<sec/>
Men det finnes ett slag av elakhet som kallas gemenhet eller infami och är svår att definiera men lätt igenkännlig. Det är det uronda hos människan, det positiva begäret att skada utan anledning, och utan hämndens eller vedergällningens berättigande. Och det är svårt att förlåta. 
<sec/>
Han fick en dag en lapp med något skrivet på, som gjorde att han icke mer besökte hennes rum. 
<sec/>
Därpå kom hennes ultimatum: att hon i morgon ämnade resa hem till sina släktingar. 
<sec/>
– Lycklig resa! svarade han. 
<sec/>
Den mörka morgonen stod en vit gestalt vid hans bädd; räckte ut armarne till bön om förlåtelse. Han rörde sig icke utan lät gestalten stå. Den föll till golvet, och han lät den ligga som en störtad staty. 
<sec/>
Var den veka mannen som alltid var färdig att förlåta, fick denna fasthet från, denna omänskliga hårdhet; det begrep han ej, men han tyckte den kom utifrån som en plikt, eller ett eldprov han måste igenom. 
<sec/>
Han somnade om. Vaknade, och klädde sig. Gick ut i det tomma rummet. Då kände han vakuum: Allt var oåterkalleligt slut! Slut! 
<sec/>
Blodet tycktes rinna av öppnade ådror: livet flydde, långsamt men säkert. Och så kommo samvetskvalen att han ej förlåtit henne! 
<sec/>
Här behövdes en våldsam omskakning för att hans jag skulle kunna komma ovanpå igen; och han beslöt att ta en dryck som i bitterhet överträffades av ingen. Han for hem till sitt land, där han var förbannad. 
<sec/>
På ångbåten mellan Stralsund och Malmö, halvvägs skrev han ett sista brev till kaptenen, gick upp på däck med revolvern, och tänkte få Östersjön till sin grav, sin Östersjö ... 
<sec/>
Varför han ej utförde handlingen? Ja säg den som kan! 
<sec/>
Slutligen befann han sig på ett hotell i en småstad. Men varför skulle det just vara den, där Laïs släktingar och väninnor bodde och härskade tongivande i de kretsar där han måste umgås? Det kunde han icke fatta som annat än en gemenhet av ödet, ty han hade icke där någon skuld. 
<sec/>
Emellertid satt han i en myrstack, i en främmande fientlig miljö; och han frågade sig tre dagar: Vad skall jag göra här? – Och svarade: Här eller annorstädes, vad skall du göra överhuvud? Och så stannade han. 
<sec/>
I tre dagar frågade han sig: Vad har du i livet att göra? Frågade: vart, varifrån, varthän? under det revolvern låg på bordet som svar! 
<sec/>
Hamburg, London, Rügen började hägra som ljusa minnen mot denna förvisningsort. Den var så ryslig att han förvånades över att ödets uppfinningsförmåga kunde räcka till att hitta på pinorum i en jämnt stigande ryslighet. Hans hotellrum var ett självmordsrum, det vill säga en komplikation av vantrevnad, obekvämlighet, hemskhet, och han fick åter den gamla vanliga föreställningen: ur detta rum kommer jag aldrig med livet. Här måste jag sluta mina dagar. 
<sec/>
Förmågan att hoppas var uttömd; det bar endast nedför mot det tomma intet som började sluta sig omkring honom som det sista mörkret. 
<sec/>
På fjärde dygnet mottog han ett brev från svägerskan med underrättelser om lilla fruns välbefinnande; och därjämte ett förslag att hon och han skulle över vintern bo i en liten stad i Mähren, en timme från Wien, för att släktingarne skulle få tillfälle då och då se till hans hustru som så väl behövde råd och hjälp under nuvarande förhållanden. Etc. 
<sec/>
Det var då icke slut! Och dessa döendets kval förgäves utståndna, ty icke behövde han dem för att lära sig sakna henne –  
<sec/>
Det var icke slut! Och han fick livet igen! 
<sec/>
Som bevis på hur fullkomligt utgången han varit, må nämnas att tidningar i samma dagar innehållit en notis om att han var död, varpå han skrev ett genmäle i en galghumoristisk stil. 
<sec/>
Men ännu tre dagar måste han pinas med att springa omkring och söka respengar. 
<chapter/>

<chaptername>5.</chaptername>

<chaptername>Klangåret.</chaptername>

<sec/>
När tåget slutligen stannade på den lilla stationen i Mährens huvudstad, såg han först av allt sin hustrus bleka ansikte, visserligen något medtaget av lidanden, men omstrålat av detta förklarande sken som moderskapet förlänar; och när hennes ögon upptäckte honom gick som en solstråle över dragen –  
<sec/>
– Hon älskar mig! Sade han sig! 
<sec/>
Och han fick livet igen, bokstavligen, icke figurligt. 
<sec/>
– Har du det gott? frågade han blyg nästan. 
<sec/>
– Ja, nu har jag det gott, viskade hon och som en barnunge borrade hon näsan i hans stora pelerin och kysste sedan dess fåll. 
<sec/>
– Vad gör du? Vad gör du? 
<sec/>
Och hon gömde sitt huvud under hans kappa för att icke visa sin rörelse, för vilken hon alltid blygdes. 
<sec/>
De hade hyrt en dubblett, mycket tarvlig; det ena rummet var mörkt, och det bästa var otrevligt med utsikt åt en fabriksstad. Frun gick i köket, var undergiven sitt öde, ty moderskänslorna hade börjat vakna, men voro icke utslagna ännu. Han led av att se henne träla hela dagen och syssla med spis och diskar, och känslan av skuld tryckte honom ibland. Då han ville hjälpa henne med att bära något tungt, vägrade hon mottaga hjälpen, ty hon höll strängt på att han ej skulle synas i befattning med något kvinnligt göromål, och hon led icke heller att han passade henne eller gjorde henne en liten tjänst. 
<sec/>
Det var utstormat; ett stilla lugn rådde, och den ena dagen gick efter den andra, alla lika. På tu man hand, utan umgänge eller förströelser. 
<sec/>
Men fattigdomen kom; hans process hade skrämt förläggare och teatrar; och värst av allt – han kunde icke skriva! 
<sec/>
Och det han kunde skriva ville han icke, ty motivet rörde en familj, till vilken han stod i tacksamhetsskuld. Men nu när han snart skulle ha två familjer att försörja bävade han för framtiden med dess ökade plikter, ty en stigande olust han redan länge märkt vid sitt författaryrke, växte ut till avsky. 
<sec/>
– Vilken sysselsättning: att sitta och flå sina medmänniskor och sedan bjuda ut skinnen, med anspråk på att de skola köpa dem. Jägarn lik som i sin hungersnöd hugger svansen av hunden, äter själv köttet och ger hunden bena, sina ben. Gå och spionera ut människors hemligheter, förråda sin bästa väns födelsemärke, begagna sin hustru som vivisektionskanin, fara fram som en kroat, hugga ner, skända och bränna och sälja! Fy fan! 
<sec/>
I sin förtvivlan satte han sig ner och skrev efter anteckningar en översikt över de kemiska elementens förhållande till reaktionsämnena, troende sig eller i sin nöd inbillande sig genom detta arbete kunna slå sig igenom, och spåra in på en ny bana, naturvetenskapens, vilken varit hans första ungdoms innan han blev författare. 
<sec/>
Hans hustru visste vad han skrev, visste att det ej skulle ge pengar, men betvang sig; kanske hans brinnande tro övertygat henne att det fanns något däri. Hon klagade ej, uppmuntrade honom tvärtom och erbjöd sig översätta till tyskan. 
<sec/>
En månad förflöt, stilla, fridfull men trist. De kände att de icke räckte för varandra i ensamheten, ensamheten på tu man hand. De sörjde däröver, men sökte icke sällskap. Han med större erfarenheter hoppades på barnets ankomst såsom det naturliga umgänget vilket kunde tillfredsställa båda. 
<sec/>
Under tiden hade fattigdomen ryckt närmare. Inga pjäser spelades, intet såldes, icke en av vårens förhoppningar såg verkligheten. Hans barn i första giftet ropade på pengar, och det började tryta mat i huset. 
<sec/>
Då kom räddningen! i form av inbjudning att på en lantgård hos hustruns morföräldrar tillbringa vintern. 
<sec/>
En decemberafton ha de stigit av vid en liten station söder om Donau, och åka i vagn neråt floden, genom skogar och vilda marker. 
<sec/>
Det var så nytt och underbart allting. Och nu skulle han leva in i ett sällsamt förhållande som barnbarn i det huset, liksom han förleden sommar varit barnet under åtta dagar. 
<sec/>
De nådde färjstaden i halvmörker och isgången hade börjat, men även lågvattnet, så att mitt i floden låg en sandbank där en ny båt väntade. Därifrån syntes en stor vit byggnad i tre våningar som såg ovänlig ut, hemsk nästan med sina framskjutande flyglar och höga fönster där ljus lyste. 
<sec/>
De nådde land och han var straxt inne i spökslottet, fördes genom vitkalkade trappor med mörka oljemålningar i kolsvarta ramar. Och så stod han i en varm, ljus sal mitt ibland släktingar av vilka han icke kände mer än svärmodren. 
<sec/>
Med sin otroliga smidighet i sinnet var han genast inne i sin ställning och uppförde sig som den unge fränden, vilken under alla omständigheter var skyldig de gamle vördnad. 
<sec/>
Här upphörde hans självbestämmelserätt inomhus; och andras tycken, vilja, vanor måste han lyda. För att bespara sig obehag hade han i förväg bestämt sig för att ej längre ha några egna tycken, utan tycka om allt som erbjöd sig, hur främmande eller motbjudande det än kunde förefalla. 
<sec/>
Den gamle morfadren var en notarie och advokat som dragit sig tillbaka med en stor förmögenhet och endast drev lantbruket till husbehov och nöje. Mesta jorden låg i jaktmark och egendomen hade råkat i det slags förfall som en stadsbo tycker är pittoreskt. Över sjuttio år både han och hans maka, tycktes de endast gå och vänta sitt slut, men med den glada resignation som godmodiga, sorglösa, rättroende katoliker. De hade redan byggt sig en mausolé i trädgården där de skulle vila, och de brukade förevisa den som andra visa sitt sommarnöje. Det var ett litet vitkalkat kapell, kringplanterat med blommor, vilka sköttes som om de redan stodo där till åminnelse. 
<sec/>
I huset fanns överflöd på världens goda, och från halvsvälten i Mähren var här åter motsatsen så att det gällde komma ifrån frosseriet utan att såra. Fasaner, harar, rådjur voro stående vardagsrätter, och blev slutligen som ett straff. 
<sec/>
– Det ha vi för att vi klagade på mannan; nu få vi vaktlar som de knorrande Israels barn, så att det står opp i halsen. 
<sec/>
Ett lugn, ett ålderdomens lugn hade inträtt utan bekymmer, utan omtanke, i ett hus där tjänarne voro lika många som de betjänade. De gamle, som vuxit ifrån intressen, åsikter och passioner, voro lätta att umgås, och de unga som hade egen våning behövde endast synas vid måltiderna. 
<sec/>
Den unga frun var nu fullständigt inne i sitt moderskap, gladdes och hoppades, talade om och vid den ofödde som en bekant; var mild och kvinnlig; ödmjuk till och med och tacksam mot mannen vars känslor voro oförändrade trots hennes vanställda gestalt och bleknade skönhet. 
<sec/>
– Är livet skönt! sade hon. 
<sec/>
– Jo, det är; men hur länge skall det räcka! 
<sec/>
– Tyst! 
<sec/>
– Jag skall tiga! Men du vet, lyckan straffas! 
<sec/>
Ingen frågade efter vad han gjorde, tvärtom hörde han blott: Du skall göra ingenting och vila dig efter dina vilda jakter. 
<sec/>
Därför skickade han efter sina kemiska och fysikaliska instrument vilka han för ett par år sedan fått av en rik man, och som han måst lämna efter sig hemma i sitt land. Och så började han en serie undersökningar systematiskt bedrivna; experimenterade och antecknade. Då kände han ett nytt liv och stora intressen vakna; och när han nu med syntes och analys såg sina förra hypoteser och beräkningar verifierade, erhöll han visshet att han befann sig arbeta med en säker metod, och att han funnit rätta vägen. Detta gav honom en tillförsikt så att han kände sig berättigad, men då han icke för olärde kunde tydliggöra sina forskningars innebörd, uppstod en osäkerhet i hans ställning. Man måste taga honom på god tro, och det gjorde man så länge frid rådde, men vid första skymt av antipati vore han försvarslöst överlämnad åt sin omgivnings löje eller medömkan. 
<sec/>
Den gamle som var väldig jägare och fiskare hade mycket observerat naturen och även studerat naturvetenskap. Han var därför nyfiken på vad som förehades däruppe i våningen. När han frågade erhöll han svävande svar, men som han varit domare och advokat, fordrade han tydlighet. Då han fick höra vad undersökningarne gällde, slog han ner dem med läroböckernas auktoritet. Hans yngre frände lät honom tro sig ha rätt, för att få slut på de sterila kiven; men den gamle retade fram vederläggningar, tog en hög min och blev närgången. Men det fick han tillsvidare vara. 
<sec/>
– Intet för intet! menade Axel B., och hans hustru tackade honom för hans undfallenhet och beundrade hans självbehärskning. Men det var skrivet att oenighet måste komma, och den kom. 
<sec/>
Processen i Berlin sträckte sina verkningar utom landets gränser, och en dag kommo rättstjänare med stämning till närmaste stad, där den anklagade skulle förhöras. 
<sec/>
Som han redan från början jävat forum, enär en svensk författare icke var skyldig svara inför preussisk rätt för en översättning, och då han med skäl ansåg hela processen olaglig, vilket den var, vägrade han infinna sig. Den Gamle däremot höll fast på att han skulle infinna sig hos domaren, mest därför kanske att han icke ville se gendarmer löpa i sitt hus. 
<sec/>
För att få ett slut, beslöt Axel B. verkligen en morgon gå in till domstolen och anmäla sitt jäv. 
<sec/>
Han gick därför vid åttatiden och följde den vackra vägen längsmed Donau. Men på halva vägen mötte han brevbäraren och fick en efterkravsförsändelse innehållande det så länge väntade Palladiumblecket. 
<sec/>
Saken var den att han under sina analyser av svavlet funnit att det som enkelt ansedda ämnet höll kol. Men för att utfå kolet hade han av analogier slutit att ett Palladiumbleck som ecraserade lågan måste utskilja fint fördelat kol. 
<sec/>
Men ett dylikt bleck var dyrare än guld, och som han inga pengar hade, måste han uttänka medel att skaffa dem. Efter en månads grubbel hade han erinrat sig äga några värdesaker i en kista, på en vind långt upp i Sverige. Han skrev därför till en vän och bad honom sälja sakerna till ett pris motsvarande det dyra blecket; växla sig till österrikiska sedlar och sända dem orekommenderade, så att ingen finge reda på det. Ty han fann detta vara en stöld från huset och barnen, men en stöld som måste begås, då ett så viktigt problem därmed skulle lösas. 
<sec/>
När han nu fick det efterlängtade redskapet i sin hand, ljungade det i själen, och utan betänkande vände han om hem. 
<sec/>
– Hej! nu slår jag slaget; må gendarmerna komma efteråt! 
<sec/>
När han kom hem på gården stod den Gamle och styckade en råbock som han skjutit. Axel B. försökte göra sig osynlig, men det lyckades icke. 
<sec/>
– Nå, har du redan varit hos domaren? frågade gubben tvivlande. 
<sec/>
– Nej! svarade den anhållne, brutalt, och slank in genom husporten. 
<sec/>
Sprang upp för trapporna, in i sitt rum och riglade. 
<sec/>
Därpå rustade han till med svavel i en digel; hade tänt spritlampan för att värma. 
<sec/>
– Om en halv timme, sade han sig, är det största problemet i nytid löst! 
<sec/>
Det knackade på dörren. 
<sec/>
Nu skulle svavlet tändas! 
<sec/>
Det knackade igen, hårt bestämt. 
<sec/>
Han måste öppna för att få ro; och han öppnade. 
<sec/>
– Varför går du inte in till domaren? 
<sec/>
– Det rör dig inte! blev svaret, och därmed small dörrn igen som ett skott. Men nu var hans frid ute! Han kände att hans öde var ändrat och han hörde röster nerifrån. Handen darrade, han blev som lam och släckte av lampan, ty han hade även i samma ögonblick förlorat tron, och vågade icke nu se ett misslyckande. 
<sec/>
Om ett par minuter kom svärmodren. Hon var icke ond, men besvärad av att framföra underrättelsen om att han och hustrun måste flytta ut i denna dag; genast, innan middagen. De skulle få hennes lilla envåningshus som låg bortom trädgården, och maten finge de hämta från stora huset. 
<sec/>
Lilla frun kom tillstädes, och dansade av glädje att de skulle få eget hus, och det huset till, med egen trädgård och park. 
<sec/>
Utflyttningen skedde, och nu började just i vårningen de två skönaste månader i deras samliv. 
<sec/>
Deras stuga av gråsten, med sandstensfattningar kring de små glugglika fönstren med smidda järngaller var en fullkomlig idyll. Den liknade en klosterbyggnad och var klädd med vinstockar. Väggarne i rummen voro vitlimmade utan tapeter och de låga taken visade kraftiga bjälkar som svartnat av ålder. Han hade fått ett litet rum i form av en verklig munkcell; smalt och långt med ett enda litet fönster på ena kortsidan. Murarne voro alnstjocka och därför kunde blommor stå både utanför och innanför fönstret. Möblerna voro gammaldags och i stil med det övriga. 
<sec/>
Här slog han nu opp sitt laboratorium och sitt bibliotek och hade aldrig känt sig så väl förr. 
<sec/>
Men nu skulle här putsas till den lillas ankomst. Herrn och frun målade fönsterposter och dörrar. Rosor och clematis planterades vid porten. Trädgården grävdes och besåddes. 
<sec/>
Och för att fylla de stora vita väggarne ini målade han tavlor. 
<sec/>
När allt var färdigt, sutto de och beundrade sina händers verk. 
<sec/>
– Härligt är det! Och nu kan vi ta emot den lilla. 
<sec/>
– Tänk vad hon skall bli glad att få se så mycket målningar på första dan. 
<sec/>
– Men du får inte röka med svavel på henne. 
<sec/>
– Jag skall sälja Palladiumblecket och köpa henne häst och vagn, och förridare och löpare. 
<sec/>
De väntade och hoppades; i långa vårkvällarne talade de endast om henne (eller honom), gissande vilketdera, diskuterade namnet, undrande över dess framtid. Men fruns tankar rörde sig mest om huruvida hon skulle bli blond och lik hans gosse som hon älskade. 
<sec/>
Det fanns nämligen hos henne och hennes släkt en underbar dyrkan av de blonda; om därför att de liknade ljuset, under det de dunkelhyade erinrade om mörkret, vore svårt att säga. De trodde alla blonda om gott, talade illa om judarne oaktat lilla fruns farmor varit judinna; och på mödernesidan som var av böhmisk bondsläkt begagnades ordet jude som ett förklenande tillmäle. Svärfadren var till och med antisemit, men när Axel B. skämtade över det bisarra häri, svarade frun: 
<sec/>
– Du får inte skämta med det; ty det vilja vi göra själva. 
<sec/>
Slutligen en dag i maj då solen sken, anmälde sig den okända resande, och efter tolv förfärliga timmar befanns det vara en flicka som icke var mörkhårig åtminstone. 
<sec/>
Därmed skulle idyllen varit fullständig, men det tycktes i dess ställe som om den tagit slut, 
<sec/>
Den lilla syntes nämligen icke trivas i jämmerdalen, utan skrek, natt och dag. Ammor antogos, och ammor avskedades. Fem kvinnor fyllde det lilla huset och alla voro av olika mening rörande barna-vård. Fadren gick som en brottsling och var alltid i vägen. Frun tyckte sig märka att han icke älskade sitt barn och det kränkte henne så djupt att han led därav vid att se det. 
<sec/>
Men samtidigt var hon själv transformerad till moder och intet annat. Hon lade barnet i sin egen säng, och kunde tillbringa större delen av natten sittande på en stol och försjunken i beundran av den sköna sovande. Ibland måste han in och beundra, men han fann modren skönast i dessa ögonblick, då hon glömmande sig själv endast med ett överlyckligt leende försjönk i betraktande av sitt barn. 
<sec/>
Men det drog opp till oväder utifrån också. Befolkningen i bygden var mycket religiös; och barnets beständiga skrik hade givit anledning till tal. Frågat hade man därför om det var döpt. 
<sec/>
Nu skulle barnet lagligen följa fadrens religion, men som både han och modren voro indifferenta, uppsköts dopet som något oviktigt, helst ingen protestantisk präst fanns på långa håll. 
<sec/>
Barnets skrikande var verkligen icke normalt och när bygdopinionen började taga sig uttryck, kom mormodren och anhöll att dop skulle ske. 
<sec/>
– Folket sorlar, och man har redan hotat att stena ert hus. 
<sec/>
Det trodde icke de unga otrogna; utan logo. Men sorlet ökades; en bondkvinna hade sett den onde i trädgården, och den främmande herrn vore svensk Kättare. 
<sec/>
Någon grund fanns nog i ryktet om upphetsningen, ty folk som mötte kättaren på vägarne, korsade sig. 
<sec/>
Slutligen kom ett ultimatum från de gamle: 
<sec/>
– Barnet döpes katolskt inom tjugofyra timmar eller familjen sändes över Donau. 
<sec/>
Alltså: Driv ut tjänstekvinnan och hennes son, återigen. 
<sec/>
Därpå svarade han: Vi protestanter äro rätt toleranta i vår tro, men när den göres till penningfråga äro vi lika fanatiska som några katoliker! 
<sec/>
Ställningen var hotande, ty de unga ägde icke ett öre att resa med. Och hans brev besvarades med ett enkelt: Ut då! 
<sec/>
– Att bli martyr för en tro som man icke äger, är dock något barockt. Och att vi skulle börja leka om trettioåriga kriget härnere väntade jag icke. Men akta er, ni: Svensken kommer! och tar sin dotter med sig på trossen, ty hon är svensk undersåte. 
<sec/>
De kejserliga i Stora huset började vekna, men rådplägade nu om en krigslist. 
<sec/>
Barnet förkunnades sjukt. Blev sjukare med var dag. Slutligen kom mormodren med svit och meddelade barnafadren att den lilla icke kunde leva länge. 
<sec/>
Det trodde han icke på. 
<sec/>
Men efter en längre skogsvandring samma dag kom han hem och mottogs av sin hustru, som berättade att barnet mottagit nöddop av barnmorskan i läkarens närvaro. 
<sec/>
– I vilken tro döptes barnet? frågade fadren. 
<sec/>
– I den protestantiska, förstås. 
<sec/>
– Nej det förstår jag inte hur en katolsk barnmorska kan döpa protestantiskt. 
<sec/>
Men som han såg att hustrun varit med i komplotten, teg han. 
<sec/>
Följande dag var barnet friskt, och det talades icke mer om utvräkningen. De kejserliga hade segrat. 
<sec/>
– Jesuiter! 
<sec/>
Barnet som man väntat sig skola binda makarne ändå fastare, tycktes vara kommet för att söndra. 
<sec/>
Hustrun fann sin man kallsinnig mot den lilla. 
<sec/>
– Du älskar icke ditt barn! 
<sec/>
– Jo, det gör jag, men som en far. Du skall älska henne som en mor. Det är skillnaden. 
<sec/>
Saken var den att han fruktade binda sig vid den nyfödda, ty att en slitning med modren förestod, det kände han i luften. Och att då vara bunden genom barnet föreföll honom som en boja. 
<sec/>
Hon å sin sida visste icke fullt hur hon ville ha det. Älskade han barnet, så kunde det inträffa: att han tog barnet från henne, när han gick; älskade han icke barnet, gick han helt enkelt ifrån henne. Ty att han skulle gå, det anade hon. Han hade nämligen haft en teatersuccé i Paris på våren, och en andra pjäs var annonserad till hösten. Han ville således dit, och det ville hon med; men barnet hindrade hennes rörelser, och reste han ensam till Paris, finge hon aldrig se honom mer. 
<sec/>
Nu kommo ofta brev med franska frimärken till honom, och dessa väckte hennes nyfikenhet, i synnerhet som han straxt brände dem. 
<sec/>
Denna senare omständighet, så stridande mot hans vanor, blev för henne en anledning till misstankar och hat. 
<sec/>
– Du förbereder en resa? sade hon en afton. 
<sec/>
– Ja, naturligtvis, svarade han. Jag kan icke leva i denna osäkerhet att bli kastad ut på landsvägen. 
<sec/>
– Du tänker lämna oss? 
<sec/>
– Först måste jag lämna er för att göra mina affärer i Paris. En affärsresa är icke ett övergivande. 
<sec/>
– Ja, då kan du gå! avbet hon, därmed röjande sig. 
<sec/>
– Jag skall gå, bara jag får pengarne jag väntar. 
<sec/>
Nu trädde Furien fram igen! Först måste han flytta upp i en vindskammare; och oaktat hon och barnet sutto i två rum, förstörde hon med avsikt det återstående tredje rummet som var matsal, och särdeles vackert möblerat. Hon rev ner gardinerna, tog undan tavlor, belamrade med barnkläder och mjölkflaskor, endast i avsikt att visa vem som var herre i huset. Rummen sågo nu ut som om demoner grasserat; matvaror, kökssaker, barnplagg lågo i sängar och på soffor. 
<sec/>
Därpå serverade hon skämd mat, bränd mat och slutligen en dag satte hon fram en tallrik ben som hundarne tycktes ha gnagt på. Därjämte en karaffin vatten. Detta senare var ett uttryck av det största förakt, ty källarne voro fulla med mostfat, och ingen tjänare tog städsel utan att betinga sig most till måltiderna. Han ställdes under husets pigor och drängar. 
<sec/>
Men han tålde och teg, ty han visste respengar skulle komma. Detta hindrade icke att hans avsky steg i jämnhöjd med hennes hat. 
<sec/>
Han levde nu i smuts, nöd, elakhet; och hörde endast kiv och skrik mellan frun och amman, frun och pigan, frun och modren, allt under det barnet skrek. 
<sec/>
Så föll han sjuk i feber som förenade sig med en halsinflammation; och blev liggande till sängs uppe på vindskammaren. Hon trodde icke han var sjuk, och lät honom ligga. 
<sec/>
På tredje dygnet sände han efter läkaren, ty han kunde icke svälja vatten ens. Då visade sig hans Furie i dörren. 
<sec/>
– Har du sänt efter läkarn? Vet du vad det kostar? 
<sec/>
– Det blir alltid billigare än en begravning, och för övrigt kan det vara difterit som ju är farligt för barnet. 
<sec/>
– Tänker du på barnet? 
<sec/>
– Ja lite! 
<sec/>
Om hon nu kunnat förflytta honom i Donau, hade hon gjort det. Men hon behandlade honom som en pestsmittad bara. Barnet, barnet var i fara! 
<sec/>
– Mycket har jag upplevat, sade han viskande, men aldrig har jag sett ondskan så stor hos någon människa! 
<sec/>
Och han grät, för första gången kanske på tjugo år; grät över uselheten och kanske även över sitt öde och sin förnedring. Han fann det vid objektivt betraktande så onaturligt att han en framstående man i sitt fack skulle utan eget förvållande leva så uselt att till och med pigan ömkade honom. Och det fanns sedan han kom i frändernas hus intet att anmärka på hans uppförande; han drack inte ens, även av det skäl att där icke fanns något annat än most att dricka. Han hade sedan sin ditkomst haft framgångar på teatrarne, i Italien och i själva Paris; men i stället för att hjälpa honom som framgången brukar höja vanliga dödliges anseende, bidrog det endast att stegra hatet och det konstlade föraktet. 
<sec/>
Att han mottagit gästfrihet hos stormrika släktingar behövde väl icke han känna tungt, då han ju var laglig arvinge till halva härligheten, men nu när hatet rasade, fick han veta att han kostade, och man slog fram om betalning. 
<sec/>
Åter intog honom den äldre tanken att detta icke kunde gå naturligt till, utan att en osynlig hand låg över hans öde. –  
<sec/>
Även det att respengarne på ett oförklarligt sätt ej kommo, fann han särskilt tillställt för att förlänga hans lidanden. 
<sec/>
Att andra brev som han väntade ej kommo fram, började han misstänka såsom härrörande från sin hustru. Och nu börjar ett spionerande på postväskan hos färjkarlen; skrivningar till postkontoret; naturligtvis utan annan påföljd än blamage och smälek. 
<sec/>
Utan att tro på något föll han i ett slags religiös kris. Han kände hur han sjönk i denna miljö där allt rörde sig om materien, och där det animala framträdde ohöljt; näringsmedel och exkrementer, ammor behandlade som mjölkdjur, köksor och ruttnande grönsaker; diskussioner om och förevisningar av kroppsliga företeelser som man plägar dölja. Ett störtregn hade tillika satt en korridor och ett par rum under vatten som ej kunde avledas, utan stod och unknade. Trädgården förföll när han ej ansade den mer. 
<sec/>
Då längtade han ut, bort, men långt, till ljus och renhet, till frid, kärlek och försoning. Han drömde sin gamla dröm om klostret, där inom murarne han vore skyddad för världens frestelser och smuts, där han kunde glömma och glömmas. Men tron fattades, och lydnaden. 
<sec/>
Denna idé om klostret hade redan då spökat länge i litteraturen, och man hade talat i Berlin om grundandet av konfessionslösa kloster för de intellektuella, som i en tid, då industri och ekonomi trängt sig fram i första planet, ej kunde finna sig i den atmosfär av materialism som de själva låtit förleda sig predika. Och nu skrev han till sin rike vän i Paris om grundandet av ett sådant kloster; kastade opp plan för byggnaden, författade regeln och gav detaljer om brödernas samliv och uppgifter. Detta skedde år 1894 i augusti! Målet var uppfostran till Übermensch genom askes, meditation, och övandet av vetenskap, litteratur och konst. Religion nämndes icke, emedan man icke visste vilken religion som skulle komma, eller om det skulle vara någon alls. 
<sec/>
Hustrun märkte hur han löstes ifrån henne, men hon trodde att hans tankar gingo till Paris med dess flärd och nöjen, teatrar och kaféer, galanta äventyr och guldtörst. Och hon fruktade och avundades hans tankar. Vad hans naturvetenskapliga studier angår, hade det överlägsna löjet från kvinnosidan slocknat sedan han emottagit uppmuntrande ord från en stor tysk och en mycket namnkunnig fransk auktoritet och naturligtvis för att skydda sig måst visa breven. Men när man nu icke kunde kritisera hans idéer så flyttade man striden över på en annan ruta och började plåga honom med lömska frågor om huru mycket han förtjänade på kemien. 
<sec/>
Därpå hetsade man en läkare av släkten för att examinera och stuka honom. Gamla käringar kommo frågande om han snart gjorde guld. Frun själv gick och rubbade hans under observation varande apparater och förstörde därmed många dagars arbete. 
<sec/>
När hon var vred gick hon och förrådde alla de små och stora hemligheter makar kunna ha sig emellan, och talade om vad han i uppretade stunder kunde ha sagt om de gamla. Hon ångrade sig efteråt, men då var det för sent. Ofriden var väckt och stormen kunde icke mer besvärjas. 
<sec/>
När han hade pengar vågade han erbjuda bidrag till husets gång, men då blev man upprörd över en sådan råhet som att bjuda rika släktingar betalt för en inbjudning; hade han inga pengar, då kom man med tydliga jeremiader över alltings dyrhet och skickade läkarens räkning på honom. Med ett ord, oregerliga människors oefterrättlighet var icke möjligt strida emot. 
<sec/>
Ofta tänkte han gå till fots till Wien och där söka landsmän för att med deras hjälp skaffa sig vidare; men vid alla försök vände han om, såsom om han vore förhäxad och bunden vid den lilla udden där hyddan låg. Han hade haft goda dagar där, och minnet av dessa höll honom fast, även tacksamheten för det förflutna jämte kärleken till barnet, vilken fanns där men ej fick synas, emedan den lilla då skulle blivit limspöt, på vilket han fastnat med vingarne. 
<sec/>
En dag hade han gått en längre promenad i de härliga Auen eller översvämningsängarne, där rådjuren lekte; där fasanerna flögo upp som raketer ur buskarne, visande sina lysande metallfjädrar som stjärnregn; där hägrarne fiskade i träsket och gyllingarne visslade i popplarne. Här fann han sig väl, ty det var ett öde landskap där ingen människa vågat sätta sitt bo av fruktan för den stora floden. 
<sec/>
Här hade han nu gått ett trefjärdedels år, ensam, varje morgon. Icke ens frun fick följa honom, ty han ville äga detta landskap för sig själv, se det uteslutande med sina ögon, icke höra någons stämma där. Så att när han återsåg denna horisont icke ett minne väcktes av någon annan person än hans. 
<sec/>
Här brukade han således återfinna sig, sig själv och ingen annan. Här fick han sina stora tankar, här höll han sin andakt. Den sista tidens obegripliga händelser och det djupa lidandet hade kommit honom att ändra ordet Öde till Försyn, därmed antydande att ett medvetet personligt väsende styrde hans bana. Han kallade sig numera Providentialist för att något namn ha, med andra ord: han trodde på Gud, utan att nogare kunna angiva vad därmed menades. 
<sec/>
I dag drog ett vemod genom honom, liksom om han sade farväl till dessa ängar och snår. Något förestod som han anade, men även fruktade. 
<sec/>
Hemkommen fann han huset tomt. Frun var borta, barnet borta. 
<sec/>
När han frågade pigan som slutligen infann sig, var frun var, svarade hon näsvist: 
<sec/>
– Frun har rest. 
<sec/>
– Vart? 
<sec/>
– Till München. 
<sec/>
Han visste icke om han trodde det, eller ej. Endast ett stort behag fann han i tystnaden och tomheten. Han andades oförgiftad luft, njöt av ensamheten, och med ett buddistiskt orörligt lugn gick han till sitt arbete. Kappsäcken var redan snörd och respengarne skulle komma som i dag. 
<sec/>
Eftermiddagen gick. När han såg ut genom fönstret märkte han en ovanlig stillhet omkring stora byggnaden; inga av släktingarne syntes. Däremot sprang hans piga fram och tillbaka liksom om hon avlämnade rapport. 
<sec/>
En gång frågade hon om Herrn önskade något. 
<sec/>
– Jag önskar intet! svarade han. 
<sec/>
Och det var sanningen, ty hans sista önskan: att bli fri från hela kladdet var uppfylld, och utan att han tagit ett steg. Han åt kväll ensam och befann sig väl därav. Blev sittande vid bordet och tände tobak. Hans själ intog detta vågbalansens lyckliga läge, färdig att sjunka ner åt vilken sida som behagades. Han aktade sig att önska något, av fruktan att se sin önskan korsad. 
<sec/>
Men han väntade något. 
<sec/>
– Om jag känner kvinnorna rätt, så kunna de icke sova i natt förrän någon deputerad gått och sett efter att offret lider efter beräkning. 
<sec/>
Och mycket riktigt, svärmodren kom. 
<sec/>
– God afton! hälsade hon. Du sitter ensam här, min gosse. 
<sec/>
Med en indians köld framför elden som skall steka honom, svarade han: 
<sec/>
– Ja; här sitter jag ensam. 
<sec/>
– Och vad tänker du nu göra? 
<sec/>
– Resa naturligtvis. 
<sec/>
– Du tycks ta denna sak väl lugnt. 
<sec/>
– Varför icke? 
<sec/>
– Maria ämnar söka skilsmässa. 
<sec/>
– Det kan jag väl tro! 
<sec/>
– Då älskar du icke henne! 
<sec/>
– Du önskar att jag gjorde det, för att jag skulle pinas riktigt. 
<sec/>
– Kan du lida du? 
<sec/>
– Det skulle roa dig om jag kunde. 
<sec/>
– När tänker du resa då? 
<sec/>
– När jag får respengar. 
<sec/>
– Det har du sagt så länge. 
<sec/>
– Ni vill väl icke köra ut mig på landsvägen i natt heller? 
<sec/>
– Mormor är mycket uppretad ... 
<sec/>
– Då skall hon läsa sin aftonbön med lite uppmärksamhet ... 
<sec/>
– Ja, med dig kommer man ingen vart. 
<sec/>
– Nej, varför skulle jag tillåta det. 
<sec/>
– God natt med dig! 
<sec/>
Och så gick hon. 
<sec/>
Han sov gott och tungt såsom efter ett resultat på vilket man länge väntat. 
<sec/>
Följande morgon vaknade han med en bestämd idé: Hon har icke rest; hon uppehåller sig här i närheten. 
<sec/>
Utkommen på backen såg han pigan ge sig av i färjbåten med saker hörande till barnets utstyrsel. 
<sec/>
– Haha, förstod han; hon sitter där på andra stranden. 
<sec/>
Pigan kom snart igen, sedan han genom kikaren sett henne manövrera på andra sidan floden. 
<sec/>
– Om vi nu äro lugna, menade han, så äro de kejserliga slagna. 
<sec/>
Svärmodren kom och såg orolig men vek ut. 
<sec/>
– Ja, nu är du ensam, min gosse och henne får du aldrig se mer. 
<sec/>
– Är hon så långt borta då? 
<sec/>
– Ja då! 
<sec/>
Nu skrattade han och tittade över floden. 
<sec/>
– Nå, sade den gamla; efter du vet det, så: res efter henne! 
<sec/>
– Nej, det gör jag inte. 
<sec/>
– Men hon kommer icke först. 
<sec/>
– Först eller sist, är mig lika. 
<sec/>
Båten gick med rapporter fram och åter, hela dagen. 
<sec/>
På eftermiddagen kom svärmodren igen. 
<sec/>
– Du måste ta första steget, sade hon. Maria är sig över given och faller sjuk, om du ej skriver till henne och ber henne komma igen. 
<sec/>
– Hur vet du att jag vill ha henne igen? En fru som ligger borta en natt, har förverkat sin äkta rätt, och sårat sin mans ära. 
<sec/>
Detta var en oväntad parad och svärmodren fick brått. Satte över med färjbåten och blev borta till aftonen. 
<sec/>
Han satt på sitt rum och skrev då hustrun trädde in, med en min som om hon förbarmat sig över hans sorg och hörsammat hans enträgna kallelse. 
<sec/>
Nu skulle han kunnat stöta ner henne, men han gjorde det ej, ädelmodig mot den besegrade. 
<sec/>
När han nu hade hustru och barn åter i huset, tyckte han det också var bra, lika bra som när de voro borta, kanske dock litet bättre. 
<sec/>
På aftonen kommo respengarne. Därmed inträdde han i en annan position och hade nycklarne till fängelset. 
<sec/>
Och i samma stund får hustrun en ny synpunkt på saken. 
<sec/>
– Vet du att detta liv dödar mig! Jag har icke läst en bok sen barnet kom och jag har icke skrivit något på ett år. Jag följer med dig till Paris. 
<sec/>
– Låt mig fara först och rekognoscera landet. 
<sec/>
– Då kommer jag aldrig lös. 
<sec/>
Han övertalade henne att stanna, utan någon bestämd plan att övergiva henne; blott längtande att känna sig fri till en början. 
<sec/>
Men hon var nu färdig att lämna sitt barn, huvudpersonen hon kallade det, för att få komma ut i världen och spela en roll – Hon visste väl att han icke gick ut för att söka en oviss lycka utan att skörda frukterna av en redan vunnen framgång. Den äregiriga kvinnan och den oavhängiga stack fram ånyo; kanske även den avundsjuka konkurrenten, ty hon hade ögonblick då hon behandlade sig som den honom överlägsne skriftställaren. Det var då hennes väninnor i brev kallat henne geni, och vilka brev hon lät ligga framme att läsas. 
<sec/>
Men nu fanns lyckligtvis ingen möjlighet för henne att resa, emedan de Gamle hindrade, och hon måste finna sig i att han, vilken kunde betraktas som utvisad, lämnade henne. 
<sec/>
Hon blev vek, känslofull och känslosam, så att avskedet blev rätt smärtsamt. 
<sec/>
Och så for han åter ut i världen. När ångbåten arbetade sig upp mot strömmen i den vackra höstaftonen såg han ännu en gång det lilla huset där det lyste i fönstren. Och nu utplånades allt ont och fult han där sett, och han erfor knappt en flyktig glädje att vara fri från fängelset där han lidit så oerhört. 
<sec/>
Endast känslor av tacksamhet och vemod grepo honom; och ett ögonblick drog bandet vid hustru och barn så att han tänkte kasta sig i vattnet. Men så togo skovelhjulen några kraftiga tag framåt, bandet töjde sig, sträcktes – och brast! 
