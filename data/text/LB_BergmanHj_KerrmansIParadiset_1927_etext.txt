<title>KERRMANS I PARADISET</p><title>KERRMANS
<partenumeration>I.</partenumeration>

<chaptername>EN FALLEN ÄRKEÄNGEL</chaptername>

<chapter/>

<chaptername>Pater familias. </chaptername>

<sec/>
Husfadern är att förlikna vid hälleberget. På honom skall och kan allting med trygghet byggas. Hans makt är en utstrålning av Gud Faders makt. Han bryter det dagliga brödet. Vid bordet skär han steken: begär den lystna lilla tungan mer av söndagsefterrätten, ses mamma själv vädja till högsta makten: Ska hon få? Nåja, så ge henne då – för den här gången – om hon lovar att – Någonting måste hon lova, till exempel att utöva en eller annan närmre bestämd dygd: flit, renlighet, varsamhet. I den gode fostrarens händer blir även den luftigaste efterrätt en hörnsten till det moraliska bygget. Han är all god gåvas givare. Man ber, man får. Hans makt är mystik, han har välde över tingen. Naturligtvis får man inte alltid vad man ber. Han kan säga: Nej, min unge, det får du inte, det är onödigt. Därmed är dock icke allt förlorat. I likhet med den gode Guden har han svårt att motstå den, som ber flitigt och på det rätta sättet. En annan avslagsformel lyder: Pappa har inte råd. Den är allvarligare, den för i tankarna den tunga möda, som är grundvalen för husfaderns makt. Även antyder den att sagda makt trots allt har sin begränsning. Sunda förnuftet, en smula eftertanke klargör att det måste vara så. Men uppriktigt sagt och i själ och hjärta tänkt så tror man inte mycket på den där begränsningen. Om pappa bara ville, så –! 
<sec/>
Ty hans makt är dock obegripligt stor. Mamma själv lyder honom blint! Efter vad hon på förfrågan meddelat. Blint! Underkastelsen förklaras av hans klokhet, rådighet och mod. Då alla andra tappa huvudet, då hela lilla flocken skälver hopskrämd kring honom, till synes värnlös i en väldig och vrång värld, då bevarar han ensam lugnet och styrkan. Man erinre sig blott den förfärliga olyckan med Pil – dryckenskap, slagsmål, polis. En värld rämnade, allt var natt och förintelse. I köket viskades att mamma själv dånat – inte den där en smula fåniga fast välmenta dåning, varmed hon stundom ger uttryck åt ett övermått av glad överraskning. Nej, dånat riktigt! Och pappa? Nästan som om världen inte rämnat alls. Allvarlig, förstås, sträng – fast inte ens det så värst. Varken stut eller örfil! Bannor, begrips, och vissa stränga, delvis hemlighetsfulla åtgärder. Därefter ingenting vidare. Skammen avtvådd, olyckan utplånad som om den aldrig funnits. Till och med utfärdas förbud mot att reta Pil med polisen. Vilket visserligen i och för sig är retligt. Men sådan är lagen – det väl avvägda straffet utplånar förbrytelsen. Husfaderns myndighet är omutlig, hans makt orubblig, hans godhet outtömlig, hans vishet ofattbar. Den som bygger på honom, bygger på hälleberget. 
<sec/>
Men! 
<sec/>
Desto hemskare är det, om han sviktar. Redan en obetydlig men oförklarlig förändring i hans sätt väcker samma oro som en mindre jordbävning. Kan ett ändras, kan allt ändras – det grundfasta är ej längre grundfast. Då Jonas Kerrman »så gott som körde ut» doktor Möbius mittför sin hustrus näsa, var han då Jonas Kerrman, hennes Jonas, den lugne, faste, aldrig överilade? Vad hade hänt ? Vad gick åt honom ? 
<sec/>
Själv visste han nog, vad som gick åt honom. Likvisst hade även för honom dagen ett hemlighetsfullt tycke av trolleri och fanstyg, onda ögon, vrånga viljor, illvilliga makter, smådjävlar i luften och fan och hans mormor på baluns lite varstans. Inte nog att de stora slagen träffade honom ett efter ett mitt i pannan och vart och ett tillräckligt starkt att fälla sin man – allting vägrade att gå i lås, stort som smått. Telegram försenades, telefonapparater blevo plötsligt ålderssvaga och orkade knappt viska fram viktiga meddelanden, maskinskriverskan fick kramp i armen och måste vila. I än vidare virvlar for fanstyget! Just denna andlöst bråda och dovt ångestfulla dag skulle hela stans befolkning gripas av en masspsykos och demonstrera för allmän rösträtt! Själva saken intresserade honom obetydligt (möjligen skulle han ha demonstrerat mot den rösträtt som redan fanns) men det intresserade honom i allra högsta grad att oförhindrad komma fram på gatorna. Men nej – just hans gator voro spärrade. För att öka trevnaden flög nu dumhetens demon i en av konstaplarna. Då Kerrman gjorde ett försök att passera gatan, la han vante på honom och anmodade honom att följa med till vaktkontoret. Det otroliga inträffade! Kerrman uppgav sitt namn, sin adress – men slapp icke loss ur den besattes grepp. Alltså – under det att firmans och hans och hans familjs öde avgjordes, skulle han, bankir Jonas Kerrman, sitta ensam och allena timma efter timma på polisstation (ty befälet var givetvis ute och »rände på gatorna»). Tanken tog hans besinning, förståndet svartnade. Den värdige pater familias förnam en stigmans känslor, hälleberget vacklade. Han såg sig sinnesförvirrat omkring efter något tillhygge, han hade för ögonblicket en enda lust, vansinnig och syndig – att dräpa konstapeln. Själva världsordningen syntes hotad. 
<sec/>
Väl kan den hotas och rubbas, dock icke helt förintas. Det otroliga kan inträffa men icke det omöjliga. Bankir Kerrman kan molesteras men icke arresteras, än mindre kan man tänka sig någonting så bisarrt som bemälde bankir i slagsmål med en polis, vore än den senare besatt av dussinet dumma demoner. I det ödesdigra ögonblicket sände Försynen givetvis ett ridande befäl, som dundrade: Vad är det för dumheter! Släpp genast fram bankir Kerrman! – Försynen hade alltså icke nöjt sig med hans befrielse utan ock sörjt för en upprättelse. Polisbefälet hade nämnt hans titel och namn samt för hans del upphävt om inte lag och förordning så åtminstone givna order. Med andra ord: han var en känd och betydande man. Hälleberget förnam åter sin fasta struktur: pater familias skred med återvunnen värdighet över den för hopen avspärrade gatan. Den lilla episoden, först obehaglig, beredde honom nu en nästan löjlig tillfredsställelse. Han skulle önskat, att han haft Helen och barnen med sig! Denna rörande fromma önskan och puerila fåfänga visar bäst, hur svårt dagens händelser rubbat det välkända – eller snarare kanske ökända – kerrmanska självförtroendet och självkänslan. 
<sec/>
Emellertid skulle hans förbättrade sinnesstämning snabbt åter försämras. Återvändande till sitt hem på »olaga» tid (som för att överraska), fann han i tamburen sin hustru, Helen, samt doktor Möbius, den senare i färd med att taga avsked. Åsynen av doktorn väckte hans harm, men även hustrun retade honom. Hon var sannerligen ej olik en ertappad brottsling! Ansiktet blossade, ögonen gnistrade av oro och missnöje, hon tycktes honom utstråla någonting hemlighetsfullt och obehagligt, förställning, bedrägeri, komplott. Han granskade henne en sekund, rynkade pannan, trutade missbelåtet med munnen. Plötsligt och häftigt vände han sig mot doktorn, utbrast: Vad tusan gör du här? Det händer stundom läkaren-familjevännen att han hälsas med slika utrop, präglade av en viss ovilja. Han tar det med ro, han vet att det är yrkets makabra sida hälsningen gäller. Läkare i huset, för tusan hur är det nu fatt! Doktor Möbius ögon logo genom de blänkande brillorna, han sa: Vad du är vänlig, käre Jonas! Fru Helen däremot syntes alltmera upprörd. Hon bombarderade Jonas med tämligen fräsande och snäsande frågor: Varför hade han kommit? Hade han inte ett viktigt sammanträde? Hade han inte sagt att han skulle komma hem tidigast klockan fem? Skulle sammanträdet fortsättas senare? Varför hade det avbrutits om det inte var avslutat? och så vidare. Kerrman svarade kärvt: Sammanträdet avbröts, därför att jag avbröt sammanträdet. Svaret var på sätt och vis tillfyllestgörande men knappast lugnande. Kerrman vände sig åter till doktorn, sa: 
<sec/>
Du borde inte spilla din dyrbara tid hos min hustru. Din praktik måste vara alltför lönande för att försummas. Hur mycket tjänar du till exempel på att skriva falska sjukbetyg och liknande manipulationer. 
<sec/>
Redan som skämt betraktad var frågan osmaklig. Tyvärr tillät tonen icke ens att man tog den som skämt. Både doktorn och fru Helen hajade till inför en så oerhörd förolämpning. Leendet i de glittrande brillorna slocknade. Innan Möbius hunnit sansa sig, hade Kerrman avfyrat en ny salva. Han hängde upp sin rock och hatt, och gick därpå med händerna i byxfickorna långsamt fram mot doktorn. Han sa: 
<sec/>
Möbius, vill du göra mig en tjänst? Stå då inte längre här och skräpa. Jag finner det obehagligt. 
<sec/>
Förolämpningen kunde knappt göras påtagligare, men den hade fått en tillsats av naiv, pojkaktig drumlighet som på sätt och vis gjorde den mindre hårdsmält. Den gode doktorn samlade sina tankar så gott han kunde, begrep ingenting men sökte finna någon sorts reträttparad och fann den. Med lugn fast något skrovlig röst sa han: Käre Kerrman, du skrämmer mig. Jag tycker mig spåra de första symtomen av någon spirande sinnessjukdom. Sinne för hövlighet och anständighet hör ofta till de först angripna. Men jag tröstar mig med att fru Helen säkert finner det rätta botemedlet. Tog avsked och gick. 
<sec/>
Sedan den okäre främlingen fördrivits, borde man haft rätt att hoppas på lugnets återställande och ett värdigare uppträdande av husfadern. Tyvärr blev det icke fallet. Kerrmans besynnerliga upphetsning fortfor och stegrades. Han fann tjogtals lapprisaker av olika slag att ondgöra sig över. Fru Helen handlade som den vise i regnväder – hon lät det regna. För resten insåg hon att hennes kloke, besinningsfulle Jonas måste ha fått en försvarlig törn för att till den grad förlora jämvikten. Hon var oroligt fiken att få veta något om törnen men gjorde inga frågor. Än mindre mötte hon förebråelse med förebråelse. Att Jonas för en gångs skull bar sig dumt åt inför henne betydde ingenting. Det odrägliga var att han burit sig åt som en tölp inför Möbius. Odrägligt inte för doktorns skull utan för hans egen. Däri stod dock ingenting att ändra och den kloka frun valde för stunden en huslig politik, som kan kallas den »opersonligt-sakliga»: hon konstituerade sig som expeditionsministär, skötte löpande ärenden, och var saligt fri från alla åsikter. Först då Jonas tillkännagav att han ämnade äta middag hos svärfar Bourmaister och stanna borta hela kvällen, föll hon sorgligt i synden och gav en liten dolkstöt som svar på det hela. Med upphöjd mildhet yttrade hon ett enda litet ord: 
<sec/>
– Tack. 
<sec/>
Kanske trodde hon att motsättningen mellan den milda tonen och det försmädliga lilla ordet skulle bryta spänningen, framkalla ett leende, ett skratt, en försonande omfamning. Hon handlade som en alltför slentrianmässig läkare, hon hade försummat diagnosen. Kerrmans upphetsning pyrde fram ur en känsla av att vara övergiven, illa sedd, föraktad, förrådd. Ordet stack – en liten tagg men med förmåga att alstra bulnad. För stunden åstadkom det blott en halv förklaring av hans sinnesstämning. Han sa: 
<sec/>
Efter middagen fortsätta vi sammanträdet fast helt och hållet privat. Vet du, vad svärfar ämnar göra? Han avgår som verkställande. 
<sec/>
I och för sig tedde sig händelsen icke besynnerlig. Född någon gång på trettiotalet hade bankir Fabian Bourmaister redan länge förtjänat en hedersam vila. De facto hade han åtnjutit den i växande utsträckning under de sista tio åren. Jonas Kerrman hade ridit för rusthållet. Orsaken till detta långa chefskap pro forma låg i den för varje år alltmera brännande successionsfrågan. Vem skulle efterträda gubben – någon av hans båda söner eller hans måg, Jonas Kerrman? Beslutet hade uppskjutits från stämma till stämma: nu hade det helt plötsligt fattats. Kerrman fortsatte med en art bitter högtidlighet: 
<sec/>
Kan du nu gissa, min söta, vad din vördade far anför som skäl? Sjuklighet! Han är andligen och kroppsligen totalt nedbruten. Jag antar att man måste tugga maten åt honom. Om man får tro ett sjukbetyg som din vän Möbius svamlat samman. Denne kärnfriske gubbe pådyvlas all världens skröplighet. Nåväl – det kallar jag medvetet bedrägeri vad Möbius beträffar samt feghet och falskhet från svärfars sida. Jag har haft nöjet öppet uttala min åsikt inför vederbörande. Det var därför sammanträdet bröts. 
<sec/>
Oje, va är nu det här för en dag? tänkte fru Helen. Och med vilken fot har du, stackars Jonas, stigit ur sängen? Hur många fadäser har du begått och vad är det egentligen som fördunklar ditt klara förstånd? Sannerligen – jag har mitt att tänka på. Och visst är det viktigare saker än dina. Just nu. Men jag får väl i alla fall lov att reda upp dina begrepp. Så tänkte hon och sa: 
<sec/>
Medgiv, lille Jonas, att somligt folk stundom är vad Pil kallar korkis. Och jag kan precis säga dig, när du är korkis. Så snart din misstänksamhet väckts! Då blir du dum som tjurn framför röa laggårsväggen. Vem i herrans namn skulle kunna hindra pappa att avgå vilken dag och stund honom lyster? Vartill skulle han behöva ett läkareintyg, vare sig riktigt eller oriktigt? Vem befaller över honom? Kanske du? 
<sec/>
Utan tvivel kunde Kerrman på goda grunder besvarat den sista frågan jakande. Men orden fastnade honom i halsen. Eller rättare: hustruns otroliga enfald satt där som en propp. Han nästan kippade efter andan. Äntligen rensades strupen av ett skratt, som vi trots termens nötning nödgas kalla diaboliskt. Därpå utbrast han: 
<sec/>
Jag vill ha en dusch! Jag kvävs! 
<sec/>
Så förnuftigt! utbrast i sin tur fru Helen. Men tag den sval, lille Jonas, riktigt sval. 
<sec/>
Snabb och beskäftig svassade hon ut i badrummet för att högst egenhändigt ordna allt för proceduren. Vad Jonas tänkte om firman Arnfelt, Bourmaister &amp; C:o, dess chef och delägare, vad han tänkte om världsmarknaden och sina egna vidlyftiga affärer, det var förvisso av stor vikt och betydelse – kunde likvisst i vikt och betydelse ej mäta sig med de tankar han hyste om fru Helen och hennes sätt att sköta hus och hem, barn och tjänstefolk och framför allt honom själv. Så valdes då med omsorg rätter lakan och rätta dukar, rätter tvål och rätta borstar. Under tiden tänkte hon: Ifall han frågar mig om Möbius – vad ska jag svara? Ska jag bara tala om Pil? Eller också om mig? Om Pil måste jag i alla händelser tala. 
<sec/>
När hon så tänkte, skiftade hennes ansiktsuttryck rätt egendomligt mellan oro och bedrövelse genomslagna som blixten genomslår molnen av små, snabba, skygga, flyktiga glimtar av glädje. 
<sec/>
Nu inträdde emellertid Jonas till hälften svept i badrocken lik romaren i sin toga. Sträckande ut den högra nakna armen i en retors patetiska åtbörd (och alla ska veta att den alstrades av ett verkligt patos) utbrast han: 
<sec/>
Alltså – trots din partiskhet och relativa enfald inser till och med du det löjliga i att bankir Bourmaister kommer släpande med ett sjukbetyg. Du finner det orimligt men frågar dig inte varför han gör det orimliga. Din kvinnliga logik har givetvis inte behov av fakta. Men nu ska jag säga dig en sak eller rättare tre. För det första: svärfar är kry som ett vinterny men hans samvete är sjukt. Två: sjukbetyget är avsett att imponera på en enda person – mig. Tre: i hela styrelsen fanns det blott en person som in i det sista hölls okunnig om svärfars beslut – jag! 
<sec/>
Nej Jonas, svarade fru Helen ödmjukt, jag är nog för dum. Jag begriper ingenting. 
<sec/>
Den retoriskt utsträckta handen föll plask mot låret: dess ägare yttrade: Behagade du låta mig duscha i fred? 
<sec/>
Ja visst, sa fru Helen, och lycka till en angenäm och svalkande dusch. 
<sec/>
Sade, neg vackert och gick. 
<chapter/>
paradiset. 
<sec/>
Det Bourmaisterska husets förnämligaste rum kallades Paradiset, stundom även gobelängrummet ehuruväl väggarnas haute-listebonader icke vävts i Les Goubelins utan i Bruxelles. Vävnaderna, sju till antalet, bilda en svit. De härstamma från slutet av sextonhundratalet och kartongerna ha sannolikt målats av någon tämligen obskyr norditalienare. (Skäligen enkla italienska mästare importerades vid den tiden av de flandriska väverierna.) Första vävnaden i sviten framställer situationen omedelbart efter Evas skapelse. Gud reser den efter revbensoperationen starkt medtagne Adam, som med öppen mun ses ge luft åt smärtan. Den nyfödda är däremot icke buskablyg – med ett kraftigt grepp i makens arm hjälper hon till att få honom på benen. Andra väven visar oss Adam och Eva då de vid Guds högra och vänstra hand göra en orienterande vandring genom Paradiset. Deras anleten med klotrunda kattögon uttrycka snarare förvåning än glädje: endast Skaparen synes helt nöjd med agremangerna, vilket ju ock är historiskt riktigt. Praktfullast är den tredje väven. Här sitta Adam och Eva på var sin grönskande sten mittemot varandra, knä mot knä, händerna behagfullt lyftade. Man frestas tro att de ämna fördriva någon långsam paradistimme med den kända barnleken »smi spik». Skönt är att skåda den ödmjuka beundran som markens vimmel av djur och luftens fåglar och till och med vattnens fiskar (en bäck ringlar förbi) visa Guds beläte med maka. Friden är fulländad men ren i fjärde väven spinnes intrigen: Ormen har sitt bekanta samtal med Eva och över hennes huvud mognar det fatala äpplet. Sjätte väven förbereder katastrofen – äpplet delas. Eva har tagit en bra bit för egen del och räcker återstoden till maken, i det hon samtidigt på ett halsbrytande sätt vänder bort sitt anlete från den snart förförde. Maxi Bourmaister påstår att den listiga kvinnan spottar ut sin bit över skuldran för att längre fram i något kritiskt ögonblick kunna utbrista: Ha, ha, du åt av äpplet men icke jag! Emellertid ge ju urkunderna intet stöd åt Maxis uppfattning. 
<sec/>
Numro ett, två, fyra och fem av dessa vävar kommo mot slutet av sjuttonhundratalet i kommerserådet Bernt Bourmaister den äldres ägo. Han köpte dem av en Viskingeholm-Lilja och likviderade med en låda holländskt socker. Lilja åter ska ha fått dem av generalfälttygmästaren Bernhusens änka som tack för det han vid en isfart räddat gumman från att drunkna. Den snåle och häftige Lilja lär ha blivit så lite nöjd med gåvan att han utbrustit: Gack hon ned i vaken igen, s-tkärring! Vad värde den äldre Bourmaister satte på bonaderna är okänt. Hans brorson och arvinge, Bernt Bourmaister den yngre, tycks däremot ha uppskattat dem att döma av följande: Anno 1816 gjorde Bourmaister bankrutt. (Under de »hundra dagarna» hade den smarte köpmannen upphandlat stora partier kolonialvaror. Som så många andra trodde han på Napoleons seger och därmed ock på ett återställt och skärpt kontinentalsystem. Waterloo blev ödesdigert för många Napoleoner borti bygderna.) Bourmaister lyckades slutligen förnöja sina kreditorer till sista öret dock med förlust av nästan allt sitt timliga (som han likväl snart skulle återvinna.) Det enda han smusslade undan var just »Paradiset», varvid han hade hjälp av en ung och klipsker dräng, som dolde dem bland buntar av kasserade säckar. Drängpojken, som hette Ahlmark, blev senare hans förste bokhållare och till sist hans kompanjon i firman Bourmaister &amp; C:o. Vidare grundade Ahlmark jämte greve A. O. Arnfelt Wadköpings Enskilda Bank. Till sist visade dock den »klipske drängen» det övermått av klipskhet, som fört så många finansgenier tvärsöver Atlanten till en ny och bättre värld. 
<sec/>
Kommerserådet Bourmaister lämnade dukarna i arv åt sin son, bankir Fabian Bourmaister i firman Arnfelt, Bourmaister &amp; C:o. (Det där C:o betecknade den förrymde »drängen» och hängde kvar ännu femtio år efteråt – en sorts minnestavla på hans sociala grav.) Man förstår att bonaderna, som redan »gått i släkten» betydligt mer än ett halvsekel, tilldelats släktklenoders namn, heder och värdighet. En händelse av utpräglat symbolisk karaktär förvandlade detta första äktepar till ett slags lares familiares. Fabian Bourmaister gifte sig i mitten av femtiotalet med fröken Cecilia Loewen. På bröllopsresan kom paret en afton till den vackra staden Gent. Man skulle spisa middag. Bankiren röstade för hotellets gedigna matsal, unga fruns romantiska sinne tilltalades mer av ett litet värdshus, som var »fullständigt Brueghelskt». Bankiren var ren ett stycke läckergom men dolde sina gurmetiska farhågor bakom mera solida ekonomiska, sägande: Du ska inte tro att man äter billigt på dessa små ställen, tvärtom blir man ofta skamligt uppskörtad. – Unga frun fann argumentet svagt och steg utan vidare in i värdshussalen, följd av den orolige läckergommen. Ack, hur snabbt förflyktigades ej den grova matlustan när nu blodet plötsligt hettades av konst och mystik i förening! På salens väggar mittemot varandra hängde tvenne bonader inramade i förgyllda lister. Dessa bonader tillhörde utan tvivel Bourmaistersviten »Paradiset»! Bruxellesmärket betydde föga och än mindre ämnesvalet eller vävtekniken (som de för resten inte begrepo) – men teckningen, färgerna! Och framför allt Adam och Eva, just de bourmaisterska, oefterlikneligt dumma och trevliga! Ställets värdinna sa: Min man fann dem i morse bland annat bråte på vinden: han förstod strax att det var något dyrbart och köpte guldlister åt dem. I morse! Sådana ögonblick skapa religioner, åtminstone familjereligioner. Man kunde ha kommit i går – och ingenting funnit! Man kunde ha stannat på hotellet – man kunde – man kunde – Hur förunderligt, hur heligt och mystiskt för dessa båda ungdomar, som just satt bo, att här i villande världen finna en felande del av hemmet! De voro båda sällsamt lyckliga och rörda, vilket ej hindrade bankiren att pruta från 500 frs till 400 samt dra ifrån ytterligare 20 frs för guldlisterna, som lämnades kvar. Sedan bonaderna åter och åter beundrats på hotellrummet, utbrast bankiren: Va sa jag, Cissi! Blev vi inte uppskörtade? 400 frs för en enkel kvällsvard! Han gnuggade sina händer och utstrålade glädje som om hela lilla karln varit en lykta och glädjen dess ljus. Hur många hundratals gånger skulle han icke gnugga sina händer vid tanken på den enkla måltiden i Gent: skinkomelett, ost, smör, bröd. Kan ni tänka er, det kostade mig 400 francs! Dyrt land det där Belgien! Nåja, det är ju sant – jag fick två äkta flandriska gobelänger på köpet! (Den konstskolade och finkänslige Eddy Bourmaister protesterade indignerat mot det vidriga uttrycket »äkta flandriska gobelänger». Den övriga så att säga konstplebejiska delen av familjen varken förstod eller skonade hans känslor. Visst var det gobelänger!) 
<sec/>
Av Gentbonaderna är den ena identisk med den redan beskrivna numro tre, även kallad »smi-spikgobelängen». Den andra framställer Adam och Eva efter fördrivandet. Adam, tyngd av möda, gräver i jorden, Eva nöjer sig med att se på. I bakgrunden ses Abel offra åt Herren och i förgrunden vid Evas fötter på huk en yngling med lömska drag och ett stort köttben i munnen. Maxi, husets ciceron, plär presentera honom som »den sedermera så sorgligt beryktade fåraherden Kain, en släkting till mig att döma av den frappanta likheten». 
<sec/>
Gentförvärvet hade höjt svitens antal från fyra till sex, men det hade ock tänt en bolmande oro i den bourmaisterska familjesjälen. Här fattades en gobeläng! Mellan det lättsinniga äppleätandet och det tunga jordbruket måste själva katastrofen ligga: utdrivandet ur Paradiset! Under många, långa år fick denna oro bolma utan att åstadkomma någon kraftutveckling. Först sedan Eddy stärkt sitt konstintresse (kanske väckt av gobelängerna) i Paris övergick den dådlösa oron i handling. Eddys efterforskningar gåvo vid handen att sviten sannolikt en gång prytt någon sal i släkten Bernhusens stamgods i Ost-Flandern. Utrustad med riklig resekassa och hela familjens hopp och välsignelse begav sig den unge mannen ut på forskarstråt. Han fann slottet – men i ruiner. Lyckligtvis levde slottskapellet kvar och nyttjades. I dess lilla arkiv fann Eddy ett slottsinventarium och i detta ett ojävaktigt belägg för familjens oroliga aningar: sviten hade bestått av sju nummer! I sex veckor strövade familjens utsände omkring i Belgien, Holland, västra Frankrike, i Paris’ konst- och antikvitetsbodar. Förgäves. Han uppgav försöket. Familjen måste slå sig till ro i den bittra vissheten att en länk fattades i klenoden. Tre år efter Eddys expedition blev det en utböling förbehållet att finna den felande. Ordet utböling kan tyckas en olämplig benämning på mågen i huset, medlemmen av firmans styrelse Jonas Kerrman. Icke förty stämmer det. Om också bankiren tog hans duglighet i anspråk och fru Cecilia »rätt väl fördrog» sin måg, så förblev han dock en utböling framför allt i sina svågrars, Maxi och Eddys, ögon. Fyndet av den sjunde (i svitordningen sjätte) gobelängen medförde en viss förändring. Han hade fullbordat familjens helgedom, gobelängrummet, »Paradiset»! Familjereligionen och familjeegoismen visade sig starkare än familjehögfärden. (Kerrman hade varit en mycket obetydlig yngling innan den oberäknelige kärleksguden lyfte honom upp till de bourmaisterska tinnarna.) Vid den högtid (en bröllopsdag) då Jonas och Helen uppvaktade pappa och mamma Bourmaister med den sjätte gobelängen, närmade sig Eddy Bourmaister långsamt och betänksamt Kerrman, stannade framför honom och teg i cirka fem minuter. Man åt »gående smörgåsbord» och båda herrarna höllo rikligt försedda assietter i vänstra handen, gaffel i den högra. De voro alltså fullt sysselsatta, varför tystnaden ej behövde kännas tryckande. Emellertid spred den sig till de övriga. Man lyssnade, man förstod att Eddy ämnade säga någonting betydelsefullt, man var i spänning. Äntligen lyfte han den tunga blicken från assiettens kant till svågerns ansikte, yttrade efter en sekunds uppmärksam granskning: 
<sec/>
Hör nu Kerrman, efter det här har jag nästan fått en känsla av att du hör till familjen. 
<sec/>
Å så roligt då! sa Kerrman, stack en halv potatis i mun. 
<sec/>
Svaret skulle vara spydigt. I själva verket täckte orden fullständigt hans känslor. En gammal, sluten patriciersläkt har svårt att upptaga en medlem av främmande skikt och kast. Det är inte så mycket fördom som fast mer instinkt bakom motviljan. Kerrmans ingifte i familjen skulle givetvis till sist ha gjort honom till en Bourmaister men det skulle ha tagit decennier. Hans duglighet som affärsman skulle snarare hindra än befordra processen, på grund av svågrarnas avund. Genom att fullborda »Paradiset» hade han med ens kommit innanför murarna. 
<sec/>
Nu – femton år senare – ville man driva ut honom. 
<sec/>
Hur hade han lyckats finna den så ivrigt eftersökta familjeklenoden? Tack vare ett mycket enkelt resonemang. Eddy hade trots rikliga medel, gott om tid, tillgång till all möjlig expertice ej lyckats uppspåra gobelängen i Belgien, Holland eller Frankrike – alltså var det inte troligt att någon annan skulle ha bättre lycka i Belgien, Holland eller Frankrike. Men i Sverge? Gentfyndet hade klavbundit tankarna i södern: man hade glömt att de fyra första gobelängerna förvärvats i Bergslagen. Under en sommarsemester företogo Jonas och Helen en fotvandring i Bergslagen, enkannerligen i socknarna kring Rogershus (Bernhusens gods), Viskingeholm (Liljas) och Frötjärn (en gammal Bourmaistergård, som för länge sen gått ur släkten). Bland skräp i Ekersta sakristia funno de »Utdrivningen», Paradisets fullbordan. 
<sec/>
När den första familjeentusiasmen något lagt sig och Jonas och Helen mätta av lovord gått hem till sitt, stack ren avunden fram hos Maxi. Han yttrade: Det var klart att den skulle finnas där på trakten. Det var då ingen konst att räkna ut det! Ingen konst alls, instämde bror Eddy, tillläggande: För den som kan räkna. 
<sec/>
Nu – femton år senare – 
<sec/>
In i »Paradiset» trädde tvenne gamle. Den ene, husets herre, Fabian Bourmaister, redan över de sjuttiofem, krum under årens tyngd, liten bredvid den andre, högreste gubben, blid både av böjelse och klokhet, konciliant i sitt sätt som om han ständigt ginge omkring och försonade arga fiender. Den lille var mjuk i kroppen, begåvad ännu med den fridens och trevnadens måttliga fyllighet som inte ens de sena åren gnaga. Den högreste åter var snarast ett stort skelett kring vilket den långa, vida bonjouren hängde som en svepning. Över de breda skuldrorna, lätt ålderssluttande men knappast böjda, reste sig ett stort huvud med yvigt, stritt, vitt hår, som vid öronen övergick i vita polisonger. En bred haka och en lång tämligen spetsig näsa syntes sträva att träffa varann mittöver den breda gäddkäften, en käft som slukat åtskilligt – enligt malisen: en fet borgare till frukost, två brukspatroner till middag och ett knippe väl skalade bönder till kvällsvard – sen petar han tänderna med Svea Rikes Lag. Så glupande aptit fanns väl ej längre hos denne åttionioåring, men redan den omständigheten att han för första gången på ett decennium rest upp från Wadköping till bolagsstämman i Stockholm kittlade en smula herrar medaktionärers nerver. Tämligen långsmal i ansiktet och med ett tillkrystat leende hade Bourmaister förkunnat nyheten: Vet ni vad, vår vördade gamle vän A. O. annonserar sin ankomst. Lika överraskande som glädjande i sanning! Särskilt det sista, sa Eddy. Och den grovkornige Maxi utbrast: Hur länge ska fan såsska på den kanten? 
<sec/>
A. O. – före detta bankdirektören, grundaren av Wadköpings Enskilda Bank och av firman Arnfelt, Bourmaister &amp; C:o, greve A. O. Arnfelt. 
<sec/>
Besökare, som stodo eller önskade stå väl hos Bourmaister, brukade icke försumma en liten vandring genom »Paradiset», beundrande dess skönhet och sökande uttryck för sin beundran. Arnfelt, stödd på sin gummiskodda käpp, vandrade tvärsgenom det långa, nästan halvmörka rummet (markiserna voro fällda till skydd för gobelängerna) men ägnade väggarna ingen uppmärksamhet. Han stannade framför en stängd dörr, pekade med käppen, sa: 
<sec/>
Om jag inte minns fel, var detta Cecilias rum? 
<sec/>
Utan att svara öppnade Bourmaister dörren. Rummet hade varit fru Cecilia Bourmaisters skrivkabinett. Man kan också säga att det alltjämt var hennes rum. Sak fick ej röras, möbel ej flyttas: på skrivbordet låg bläckpennan tvärsöver ett halvskrivet, lätt gulnat papper – det sista, oavslutade brevet till älsklingssonen, Eddy. Bordet framför den mjukt stoppade hörnsoffan bar en sykorg svällande full med spetsar och silkemjuka vita tyger, avsedda till plagg åt en mycket liten person, som emellertid kom för sent till världen, för sent åtminstone för fru Cecilia. De båda gamla herrarna betraktade tysta det i fjorton år orubbade rummet. Så sänktes huvudet med den strida vita lejonmanen, sänktes helt litet och höjdes åter. Bourmaister smålog, drog sakta till dörren, släppte låsvredet försiktigt som för att ej väcka en sovande. Gästen hade hälsat husets sovande härskarinna. 
<sec/>
Gubbarna slogo sig ned i närheten av det långa mörka ekbordet: de tunga, klumpiga, högkarmade, stolarna i holländsk bondebarock passade rätt väl den grovlemmade gästen, mindre väl värden som tycktes på väg att slukas av en stor träkäft. Fram kommo nu tingestar som kunde anstå gammaldags vördige män – snusdosor. Bourmaister, ättling av en hanseatisk patriciersläkt, bjöd snus ur en sirlig liten gulddosa, kantad av rosengirlander i platina. Bergsmäns och krigares ättling, Arnfelt, drog ur bakfickan upp en vanlig gammal tenndosa. Likväl inte så alldeles vanlig – i botten fanns en buggla, minne av ett skott som föll vid Holofsin. Gubbens sonson, en skalk till yngling, kunde säga: Vi, Arnfeltar, av Guds, Kungens och Snusdosans nåd grevar och livslevande skälmar! Den historiska dosan förknippades även på ett annat sätt med det milda ordet nåd. En olycklig bergsman och lånesökare som länge förgäves svettats fram sina ömkliga siffror inför den mäktige, utbrast då han bjöds på en pris: Gu ske tack och lov – här ha vi den nådiga dosan! En pris ur »Arnfelts dosa» hade stundom samma betydelse som ett bloss ur hövdingens fredspipa. 
<sec/>
Lustigt nog voro de båda gamla herrar, som nu bjödo sig själva och varann en pris, alls icke snusare. De doppade blott fingertopparna, de markerade nysningen. Dosorna kunde betraktas som yrkesredskap. Ingenting kommaterar ett viktigt affärssamtal så finurligt och fint som dosan och prisen! Den hastigt, tankspritt tagna prisen verkar som ett komma, den sirligt bjudna blir en punkt, ett mycket långsamt lyftat lock får tycke av ett tveksamt frågetecken och vilket utropstecken är icke den kraftiga och kraftigt tagna prisen för att ej tala om dosan i bordet eller i affärsvännens skalle! Ett välförsett handelsmuseum bör icke sakna snusdosan. 
<sec/>
Varom talade de affärssnusande gubbarna? Om den viktiga stämman och det ännu viktigare chefsskiftet? Eller om den väldiga hotande Aspaforskraschen, som i själva verket var orsaken till sagda skifte? Nej – om ingenting dylikt. Arnfelt tumlade med siffror men de voro inte merkantila. Han njöt sina år. Han berättade att det var tjugu år sedan hans son dog, trettiosex år sedan hustrun dog, jämnt femtio år sedan hans mor dog. För femtioåtta år sen hade han gift sig. I sjuttiofyra år hade hans far legat i sin grav, i nittiotvå hans farfar. Han räknade ut, att bror Bourmaisters och hans egen ålder sammanlagda utgjorde etthundrasextiosju år. Han upprepade siffran viskande och skakade sitt vita huvud, dock icke till klagan. Om hans majestät skulle dö före mig – det Gud förbjude! – så inträffar det märkeliga att jag levat under sex kungar! – »Gud förbjude» – klingade mycket lojalt men knappast uppriktigt. Korteligen, han avnjöt i fulla drag den fåfänga som blir vår sista – åldersfåfängan. Omgiven av detta »Paradis» i vars stumma stillhet hans åldersmatta ögon kunde skåda några av Människans eviga öden: Födseln, Kärleken, Lyckan, Ägandet, Arbetet, Synden, Skräcken, Döden – i detta paradis satt åldringen och räknade förnöjd sina år, lät dem glida mellan skälvande gubbfingrar, stolt och nästan häpen över deras mängd. 
<sec/>
Plötsligt sa Bourmaister: 
<sec/>
Sannerligen! Jag har glömt att fråga kära bror efter Mikael. Goda nyheter vill jag hoppas? 
<chapter/>

<chaptername>Tronföljaren.</chaptername>

<sec/>
Gubben, som så hastigt drogs från räkningen av sitt livsträds årsringar för att, bildligt talat, rikta blicken mot dess topp, slöt för några sekunder ögonen. Det gulvita, åldersskarpa, gubbkarga ansiktet lyste av ett leende så svagt att det nästan blev borta i rynkor och fåror. I det han rätade på sig och spände ut bröstkorgen svarade han myndigt och strävt: 
<sec/>
Från Mikael ingenting annat än gott. 
<sec/>
Tillade efter några ögonblicks tvekan småskrattande: 
<sec/>
Det vill säga – jag tar då icke med i räkningen ett spiritistiskt meddelande som för någon tid sen bragtes mig av ett äldre okänt fruntimmer, en viss mrs Smitt, svenskamerikanska. Hennes ädla avsikt uppgavs vara att varna mig beträffande Mikael. Min käre sonson skulle ha fastnat i en skön sirens garn och flitigt umgås i hennes hus, som tedde sig mycket rikt och präktigt men som inte vore något annat än ett maskerat otuktsnäste och spelhåla. Jag borde se till att han så fort som möjligt lämnade Hamburg. Nå – nu vågar jag ju inte precis svära på att min herr sonson inte kan ha knutit en förbindelse med någon skönhet ur demimonden. Vid tjugufyra års ålder är en ung man sällan helgon, fast Mikael torde höra till den mera karaktärsfasta ungdomen. 
<sec/>
(Här grep den lille bankiren spasmodiskt efter snusdosan och tog sig en pris som i hastigheten råkade bli riktig pris, följd av en hel serie våldsamma nysningar. Arnfelt bidade tåligt naturkatastrofens slut. Man hade frågat efter hans sonson och det var inte sannolikt att han skulle släppa ämnet i första taget. Sedan Bourmaister övervunnit både snuset och den »karaktärsfasta ungdomen» fortsatte gubben:) 
<sec/>
Emellertid intrigerade fruntimret mig genom att beskriva Mikaels utseende på ett sätt, som angav att hon måste ha sett honom. Det förnekade hon – hade skådat alltsammans i anden eller någonting i den stilen. 
<sec/>
Högst besynnerligt, mumlade Bourmaister. Högst besynnerligt. 
<sec/>
Besynnerligt! fnös gubben, plötsligt förargad. Kära bror hör kanske till den spiritistiska sekten? Min prosaiska förklaring är denna: Människan har kommit från Amerika till Hamburg, medellös som hon antagligen var – 
<sec/>
Antagligen? upprepade Bourmaister. Tiggde hon? 
<sec/>
Inte av mig, medgav gubben snävt, men givetvis har hon tiggt bland svenskarna i Hamburg, man har skickat henne till Mikael, som ju är känd för att vara en godhjärtad pojke – 
<sec/>
Förlåt, avbröt nu åter Bourmaister, men jag tillåter mig att finna detta högst besynnerligt. 
<sec/>
Låt vara att hon tiggt av Mikael och att han gett henne pengar. Men han lär väl ändå inte ha invigt henne i sina amourer? Eller skickat henne till sin rike farfar i Wadköping? I så fall borde hon ha tiggt även av dig – 
<sec/>
Man kanske förundrar sig över bankirens livliga intresse för denna obetydliga händelse, som möjligen kunde angå Mikaels farfar men näppeligen någon annan. Tyvärr måste vi tillstå att han icke var ett dyft intresserad – han hycklade! Den illmarige lille sjuttiosexåringen hade gripits av en syndig lusta att gäckas med den åttionioårige mastodonten. Arnfelts alltuppslukande kärlek till sonsonen var honom och allom bekant. Däremot hade Bourmaister själv bra lite till övers för den lättsinnige unge herrn. Enligt hans åsikt var det Mikael som dragit in Kerrman i den riskabla Aspaforsaffären. Vidare var det icke alldeles otänkbart att Mikael kunde uppträda som tronpretendent i firman Arnfelt, Bourmaister &amp; C:o. Visserligen skulle det bourmaisterska partiet med en aktiemajoritet av cirka 10:5 lätteligen tillbakaslå varje anfall, men det låg oro i luften. Själv skrämd av Max’ och Eddys dystra profetior och kanske ännu mer av sin lugne mågs obehärskade uppträdande vid morgonens sammanträde, kände den lille tomtebissen Bourmaister ett dunkelt begär att rubba jätten Arnfelts lugn. Han fortsatte därför med sitt impertinenta hyckleri sägande: 
<sec/>
Det förekommer verkligen händelser, vilkas mystik vi ej kunna förneka. (Själv hade han alltid förnekat dem!) Varsel till exempel. Vet kära bror av, att du själv har varsel? Det påstod Cissi. Mikael tör väl knappt ha vunnit tillräcklig stadga för att överlåtas helt åt sig själv. (Kom nu och föreslå honom till chef!) Bror bör inte lämna gummans varning alldeles obeaktad. Besynnerligt för resten – en fattig gumma som kostar på sig den dyrbara resan Hamburg–Wadköping blott för att varna en främling. Besynnerligt! 
<sec/>
Alla dessa illpariga »besynnerligt» förfelade icke verkan. Gubben började jämka sig i den högkarmade stolen, pustade och slog sig nervöst på knät. Men med ens blev han lugn och åter försökte ett litet leende ta sig fram ur fåror och gröpper. Han sa: 
<sec/>
Inte så besynnerligt heller. Lite minnesgranskning gav vid handen att fruntimret måste vara barnfödd i våra trakter, närmare bestämt på Gunnebo vid Kroken. Jag har själv besökt gården för trettio år sen eller kanske mera och flickan bör då ha varit i sin fagraste ålder. Fadern hette Gruck. Jag hade lite affärer med honom för bankens räkning. För resten slutade han illa. 
<sec/>
Å verkligen! gentog Bourmaister med medlidsam förvåning. Jaså han slutade illa – Bror kunde inte hjälpa honom – ? 
<sec/>
Människor, som av sitt livs och yrkes risker eller av en viss försagdhet i sin natur tvingas att ge bittra känslor och tankar luft i en lätt beslöjad ironi, finna vanligen stort nöje i att öva något som man skulle kunna kalla »tonfallets konst». Det gäller att fint avväga tonens valör och ordets. »Å verkligen – bror kunde inte hjälpa honom?» En mindre skicklig ironiker skulle endera genom ett alltför lent tonfall eller genom för starkt framhävd förvåning missat den konstnärliga effekten och kanske nödtorftigt och tarvligt rädda den genom en schablonmässig »oskuldsmimik». Ironikern Bourmaister behövde inte tillgripa så grova medel. Emellertid slocknade snabbt det lilla invärtes leende han ägnat sin vassa replik. Han blev allvarlig, nästan barsk. Han betraktade med kalla ögon sin gäst, som gärdad av stolens rika, tunga, mörka sniderier, orörlig, med händerna knäppta över käppkryckan, med ögonen ålderstomma, just liknade en hednisk gudabild. Och Bourmaister tänkte: 
<sec/>
Ditt hår är snövitt men det står en dunst, en gård av blod och tårar kring det. 
<sec/>
Max Bourmaister, expert på högst underbara och ofta makabra beräkningar, har konstaterat, att näst lungsot, difteri och arsenikkaffe var under åren 65–95 A. O. Arnfelt den vanligaste dödsorsaken bland den vuxna befolkningen i Bergslagen. Trots Maxis auktoritativa stämpel »Det är faktiskt sant!» vågar man betvivla statistiken. Bankirens dystra tanke var dock ingalunda ett hugskott. Därtill hade han på alltför nära håll iakttagit Arnfelts och hans banks framfärd. 
<sec/>
Det hade varit om man så må säga en patriarkalisk framfärd. Den moderna penninginstitutionens upphöjda och klara opersonlighet hade ännu icke helt utkristalliserats. Ännu kunde det hända att en bankman som Arnfelt beviljade lån »av gott hjärta» – samt indrog dem, då hjärtat blev mindre gott. Och när var det Arnfeltska hjärtat gott? Även härpå ger Maxistatistiken ett svar: Under månaderna juli, augusti, september. Som vi se, sammanfaller den goda tiden med högsommaren och jaktmånaderna. Arnfelt var naturvän och jägare. Han tyckte om att gästa sina vänner på gårdar och bruk runtom i bygden. Han deltog i jakter och festliga lag, en smula fåmäld, kanske, en smula sluten men likväl glad bland de glada, vänsäll. Men när de lättsinniga kumpanerna slogo sig ned vid spelborden, drog han sig tillbaka. Han avskydde spel. Trugare som kände honom mindre väl, avspisade han med de allvarliga och vackra orden: Jag lovade en gång min salig mor att icke spela kort. Det är kanske barnsligt att hålla löftet, men gentemot sin mor har man rätt att vara barnslig. – De fåvitska trugarna framförde detta svar med tårar i ögonen: andra, som för länge sen upphört att truga, smålogo bak korten. Arnfelt föredrog ett stilla samtal med någon eller några av gårdens folk, inspektoren, bruksförvaltaren, hyttmästaren, rättaren, ladugårdsfogden, bokhållaren. Eller han företog en välgörande vandring genom de natursköna skogarna i sällskap med skogvaktare eller jägmästare. Dessa vandringar, dessa samtal med enkla, förståndiga män friskade upp honom – de gjorde hans hjärta gott. Dagen därpå eller vid senare tillfälle kunde det alltså hända att han visade sin värd förvånande insikter rörande gård eller bruk, föreslog ändringar i skötseln, utvidgningar av driften eller omläggning från en mindre lönande till en mycket lönande (varvid han utan tvivel hade ett stort försteg framför värden tack vare sin större kännedom om marknad och konjunkturer). Han försummade icke att tillägga: Så här går det inte i längden, min bror. Framåt finns och bakåt finns men däremellan ingenting! Nu följde osvikligt från den halvt skrämde värden ropet: Men pengarna, bror! Efter en nästan religiöst färgad tystnad svarade Arnfelt: Kanske har jag en smula erfarenhet och den är i så fall denna: En dugande man, som inger förtroende, behöver aldrig sakna kapital. Frasen blev välkänd i bygden och ett självironiskt trösteord för mången stackars bankruttör. Då Fagerlind på Aspafors fyllde femtio år och Arnfelt höll högtidstalet, pliktskyldigast prisande värdens dygder, knäppte brukspatronen plötsligt samman sina feta små fingrar och utbrast med komisk skräck: Skona mig, bror Arnfelt! Skona mig och de mina! Säg inte att jag inger dig förtroende! 
<sec/>
Ty – det goda hjärtat blev ju stundom sämre. Givetvis icke alltid. Verkligt solida människor hade ingenting att frukta av det Arnfeltska hjärtat. Desto mera då de som visat sig ovärdiga hjälpen – med andra ord: slarvade med räntor, omsättning eller amortering. Än sen? Hade kanske Arnfelt som bankchef och lottägarnas förtroendeman rätt att överse med dylikt? Ingalunda! Men här finna vi några små punkter i transaktionen som vi kunna kalla »de patriarkaliska». Den patriarkaliske bankdirektören gav sin klient ingående råd beträffande lånets användning, lämpliga entreprenörer, materialleverantörer etcetera. Dessa råd voro fruktbärande (i varje fall för Arnfelt) och ingav framför allt den känslan att man arbetade under den Stores faderliga beskydd. En påpekning och utredning underlät Arnfelt mellan varven: företagets räntabilitet under de närmaste åren. Alla dessa moderniseringar, utvidgningar, omläggningar voro givetvis arbeten på lång sikt. Men Arnfelt var stundom närsynt. Den förtvivlade och förbluffade låntagaren, som nyss hört direktörens torraste stämma yttra: En gång har jag hjälpt dig, nu får du hjälpa dig själv. – utbrast: Men karn är ju galen! Han riskerar att själv få gården på halsen! Arnfelt tog risken och tack vare klokhet och konjunkturer fick modet sin rika lön. Men runtom i bygden sa folk: Hjälp dig själv och A. O. ska stjälpa dig. 
<sec/>
Efter ett par decenniers verksamhet ägde eller kontrollerade Arnfelt (i Banken och utanför Banken) ett helt hertigdöme fyllt av uppblomstrande jordegendomar, moderniserade bruk, masugnar, valsverk, gruvor, verkstäder m. m. Herrar godsägare, brukspatroner, storbönder på dessa »A. O.- iserade» gårdar voro närmast att betrakta som hans förvaltare och tjänstemän. Gick driften bakåt, krömp nettot samman – bort! Kontrollen över valet av leverantörer och entreprenörer var sträng och betryggande. Försäkringsbolaget Valkyria – huvudagentur A. O. Arnfelt – såg sina risker växa på nästan oroväckande sätt. Ve den som anförtrodde liv eller gård åt annat bolag! Visst förde han ett strängt regemente, den store A. O., visst stod det ett dis av tårar kring honom, visst hade jorden sugit blod ur sår som han slagit. 
<chapter/>
och Bourmaister. 
<sec/>
Efter en stunds tystnad vände sig Arnfelt långsamt mot lille Bourmaister, betraktade honom med sina stora stålgrå, svagt dimmade ögon. 
<sec/>
Bror Bourmaister vad menar du med att säga att Mikael inte kan ta vara på sig själv? Vid hans ålder antar jag att vi båda kunde ta vara på oss själva. Varför inte Mikael? Jag tycker att han sköter vårt kontor i Hamburg rätt så bra. Rätt bra min värderade bror. 
<sec/>
Den lille bankiren skyndade att slå till reträtt. Hans förtroende för Mikael var det allra största och hans misstroende hade gällt ungt folk i allmänhet såsom varande utsatt för större frestelser och i besittning av mindre erfarenhet. Formellt tillfredsställd av förklaringen vände den gamle åter bort sitt anlete och visade blott genom sin fortsatta tystnad att han icke ansåg förklaringen eller ursäkten till fyllest. Tronföljaren hade i förstuckna ordalag klandrats. Crimen læsæ majestatis. 
<sec/>
Men Bourmaister tänkte: 
<sec/>
Ack du gamle tyrann! vartill har din vargahunger på gods och guld varit? Se på mig! (fortsatte den lille familjefarisén i sina tankar.) Jag har gått varliga fram, tagit vad som var att taga utan nästans förfång. Min förmögenhet torde näppeligen vara mycket mindre än din. Och denna förmögenhet ger jag snart i arv åt två begåvade och välanständiga söner, åt den älskligaste och bästa bland döttrar, åt en måg, som har sina fel men som i alla händelser är rivande duglig, åt barnbarn som teckna sig till det allra bästa. Du åter, stackars vän! Varför har du drivit så många präktiga människor til förtvivlan och skövlat så många hem? För att en äcklig pojkspoling, en onyttig libertin skall skingra din roffade skatt, som borde stannat i andra händer. Du har gått tungt fram över jorden, Arnfelt, jag fruktar att jorden blir dig tung. Ty ditt liv var icke till gagn. 
<sec/>
Så tänkte han och lät blicken glida från den faderligt blide Skaparen till Ängelen-Utdrivaren, från de fridfullt vilande makarna i Paradiset till Adams möda och Kains grubbel. Och han suckade och såg åter på sin store, tyste vän. 
<sec/>
Men mot honom och hans liv var den lille farisén i den stunden ej fullt rättvis. Vill man rätt döma A. O. Arnfelts betydelse så bör man jämföra honom med en annan »bergslagskung», som några decennier tidigare grundat sig ett liknande hertigdöme – Bergmästare Rygell på Hoby, kallad cyklopen på grund av sin enögdhet och hiskliga fulhet. Med A. O. hade Hobygubben tre egenskaper gemensamt: snikenhet, maktlystnad och hänsynslöshet – men därutöver föga eller intet. Hobyaren ville äga, samla, lägga mantal till mantal, gruva till gruva, hytta till hytta. Hans ägobegär var primitivt som ett barns. Varhelst han såg någon svag nog att plundras, röck han ifrån honom gård eller gruva. Frågan vad gagn han kunde ha av rovet, brydde honom föga. Gården eller bruket fick skötas som det skötts. Utveckling, förbättring – ej mer än nöden krävde. Fanns kapital eller kredit till övers, så fanns det ock någon bankruttmässig stackare, vars gods kunde underslås. Mantal till mantal! Så blev hans besittningar ej ett ordnat hertigdöme men väl ett skövlat land. 
<sec/>
Med A. O. annorlunda! Sniken, maktlysten, hänsynslös även han, ägde han därutöver värdefulla egenskaper. Först och främst en utsyn över konjunkturerna, avsättningsmöjligheter, de bästa inköpsvägarna – en utsyn som de små och stora patronerna var i sin stad ej ägde. Än mer – han var en tingens sanne älskare: han älskade jorden, skogen, gården, bruket men icke på Hobygubbens ruvande drakmaner. Han älskade dem som schackspelaren älskar sina pjäser – de voro hans hjärnas arbetsfält, de gåvo honom anledning och möjlighet att finna snillrika kombinationer, de tvingade honom om och om igen att genomtänka nya problem, framleta och framlocka nya möjligheter ur dött och levande. Han slog och slog hårt. Här och var led en man, hans hustru, hans barn och många med dem – men tingen ledo icke, bygden led icke, den frodades. Hobygubben var ett troll, A. O. en människa – fast stundom en omänsklig människa. 
<sec/>
För resten blev hans regemente mildare med åren, vilket dock näppeligen berodde på någon lynnesändring eller större samvetsömhet. Orsakerna äro lätt funna. Sedan de odugliga bland patroner, arrendatorer, förmän av alla slag rensats bort under ve och klagan sutto de dugliga kvar i ro. Den andra orsaken var Arnfelts ökade samarbete med Bourmaistrarna. Redan i A. O.-bankens barndom hade kommerserådet Bernt Bourmaister d. y. och hans son Fabian nödgats anstränga sin kredit till det yttersta för att rädda den stapplande unga banken. Kassadirektören Ahlmark (en gång den »klipske dräng» som räddat kommerserådets kära gobelänger) hade drivits från sina sociala segrars slagfält ut i förskingrarens nesliga landsflykt. Den unga banken hade förlorat en avsevärd mängd av sitt gyllene blod, men vida farligare än den direkta förlusten var klientelets oro. Då deponerade firmorna Bernt Bourmaister och son samt Bourmaister &amp; C:o i A. O.-banken en rund million, för staden och tiden ett nästan sagolikt belopp. Oron stillades, banken räddades. Cirka tio år senare ingick den ren stormäktige bankchefen i firman Bourmaister &amp; C:o. 
<sec/>
Spirad ur en gammal kolonialhandel en gros behöll firman Bourmaister åtskilligt av sin rent kommersiella läggning. Do-ut-desprincipen tillämpades på ett mjukare sätt. En släkt och firma som i bortåt ett sekel försett de goda bergslagsborna med livets lyx – socker, kaffe, vin, kryddor, utländska lyxtyger m. m. – måste äga ett stort psykologiskt betonat intresse för sin klientel. I Arnfelts ögon var gården huvudsaken och mannen på gården blott en slav vars värde bestämdes av hans förmåga att sköta gården: för Bourmaistrarna åter hade gården betydelse i den mån den gjorde mannen till en god och pålitlig kund. Kreditgivningen blev friare och mera spekulativ. Tack vare firmans rätt livliga förbindelser med kontinenten (särskilt Nordvästtyskland, Holland, Be!g:en) underlättades affärer med utlandet, och firman blev en ej obetydlig kanal för utländskt kapital. Hobygubben, A. O., Bourmaistrarna beteckna i själva verket tre skeden i utvecklingen av de goda bergslagsboarnas förhållande till sin ägandes bygd. Arnfeltska skedet var ej det minst betydande. Må sen jorden vila tungt över honom eller lätt. 
<chapter/>

<chaptername>Tronpretendenterna.</chaptername>

<sec/>
De båda gubbarna i »Paradiset» hade så när glömt bort varann. En smula trött efter morgonens obehagliga sammanträde och skygg inför kvällens hade den lille bankiren sökt sig en fristad i fru Cecilias skrivkabinett. Kroppsligen satt han där han suttit, knä vid knä med sin store vän, men hans blick var nitad vid den blågrå dörrens barockvred av mässing. Den glänsande punkten försatte honom i en lätt hypnos. Han såg dörren öppen, han såg föremålen där inne, stora och små, välkända utan och innan. Han såg någon som han kände än bättre – fru Cecilia själv, än vid bordet böjd över brevet, än hopkrupen i hörnsoffan med de gula blåådriga händerna sömmande – lite långsamt och varligt – små plagg åt ett pyre, som hon aldrig skulle få hålla i famn. Det var icke en vision dock, det var en sammanvaro. I den fanns icke sorg, icke vemod, icke ens saknad. Det är de levande kära vi sakna, de levande kära gå ifrån oss. 
<sec/>
Den gamle i högsätet började nu åter skruva sig, strök oroligt det vita kindskägget, öppnade gång på gång munnen för att tala men slöt den åter. Den breda hakan darrade en smula. Äntligen övervann han sin tvekan och utbrast retligt: 
<sec/>
Vad menar käre bror med att kalla Mikael besynnerlig? Besynnerlig! – det är ju ett ord som man använder om mindre vetande och idioter. För så vitt jag vet åtnjuter Mikael ganska mycke aktning och sympati både hemma och i Hamburg. Senast i morse betygade Kerrman att han sköter Hamburgerkontoret med särdeles skicklighet. Och jag litar uppriktigt talat mer på Kerrmans omdöme än på de allra flestas. Men hur rimmar nu detta med att bror kallar honom besynnerlig? 
<sec/>
Tänk att du verkligen börjar bli gammal med dina futtiga åttionio på nacken! mumlade den lille bankiren för sig själv. Högt sa han: Bror hörde fel. Ordet besynnerlig använde jag om det där fruntimret och hennes varning. 
<sec/>
Inga krumbukter, min bror! utbrast gubben hart när ohövligt. Jag vet, vad jag hör och vad jag säger. Bror rider upp på den där enfaldiga historien och vill göra troligt att det skulle ligga någonting allvarligt bakom. Fruntimret, påstår bror, skulle ha kommit i besittning av någon obehaglig hemlighet – 
<sec/>
Under de tysta minuter, då Bourmaister sökte vila hos sin döda hustru i skrivkabinettet, hade den gamle åter en gång granskat den icke fullt förklarade händelse, som irriterade honom. Troligen hade undersökningen skett i dialogform och tydligen inbillade han sig nu att bankiren varit den ena personen i dialogen och givetvis den pessimistiske. Gubben slöt – och nu skakade den kraftiga hakan som i frossa –: 
<sec/>
Har bror verkligen hört något ofördelaktigt om Mikael så vore det en väntjänst att underrätta mig utan omsvep. 
<sec/>
För det första hade bankiren hört så mycket ofördelaktigt om Mikael att han för mängdens skull mindes just ingenting. Då en människa ideligen klandras, ledsnar åhöraren till sist vid detaljerna och behåller i minnet blott ett allmänt intryck av uselhet. För det andra fanns det i den styvsinte gamle mastodontens oro någonting rörande. När tigrinnan och kattan ömt slicka sina ungar är det utan tvivel hos den förra vi högst beundra moderskärleken ehuru den torde vara tämligen likvärdig hos dem båda. Den skälvande hakan väckte bankirens medlidande och medlidandet sporrade hans fantasi. Han höll ex tempore ett lovtal över Mikael och strök med slösande frikostighet balsam på det oroliga farfarshjärtat. I sin fromma iver traskade han rätt blint fram i ullstrumporna och kom till sist det löjligas gräns farligt nära. Då han överraskade sig med att kalla Mikael »en lysande personlighet» bet han tvärt av, tog till dosan och sneglade misstänksamt på A. O., rädd att ha överdrivit själva överdriften. Ack, ingen fara på den kanten! Den gamle hade lutat sig tillbaka mot ryggstödets svällande stoppning, han hade gjort sig bekvämt, han njöt! Det där stackars leendet som ständigt måste kämpa förgäves mot det barska lynnets fåror och ålderns skrynklor, hade för en gångs skull segrat fullständigt. Mikael – en lysande personlighet. Och vem hade fällt orden? En skrävlare? Nej, den erfarne, klarsynte, besinningsfulle Fabian Bourmaister! Den ene gubbens hand lades över den andres. Med behärskad stämma yttrade A. O.: Det gläder mig att höra din åsikt om Mikael. Den är kanske alltför smickrande. Men uppriktigt talat – jag har en nära nog vidskeplig veneration för Fabian Bourmaisters skarpsyn och omdöme. Hans ord är kungsord. 
<sec/>
Ja, tacka för det! 
<sec/>
Förtroende förpliktigar och lille Bourmaister skämdes så smått. Emellertid var hans lovtal ur flera synpunkter sett icke alltför överordigt. Mikael Arnfelt hade ärvt sin farfars skarpa förstånd, hans klara, nyktra omdöme, hans energi, hans oböjliga vilja, hans uthållighet, hans förmåga att imponera och härska. Därutöver ägde han en kattmjuk smidighet och en älskvärdhet, som knappast kunde sägas stamma från A. O. Han var en utsökt sällskapsmänniska – kvick, slagfärdig, skälmaktig, underhållande tack vare sina vidsträckta resor, sin redan mångskiftande levnad och sin estetiska bildning. Hans smak var förträfflig, hans dandyism måttfull. En passionerad konstälskare och fin konstkännare som Eddy Bourmaister erkände hans överlägsenhet. Jonas Kerrman, själv klartänkt, förbluffades av hans kombinationsförmåga. Lägg härtill att han var vacker som en ung lord av van Dyck eller kanske snarare som någon av dessa kraftiga, vederhäftiga handelspatricier, Pontormo och Bronzino porträtterat. Kan man inte utan alltför stor överdrift kalla honom en lysande personlighet? 
<sec/>
Tyvärr var det hela ingenting värt. Mikael led av en själssjukdom, som i ringa grad sporrat herrar läkares intresse – njutningslystnad. Ren då njutningen ställes i jämbredd med de tre stora mänskliga plikterna: Besinning, Arbete, Hjälpsamhet kan man med skäl tala om patologisk njutningslystnad. Hos Mikael var den maniakalisk. Alla den store farfaderns kraftiga egenskaper: skarpt förstånd, målmedveten vilja, förmåga att härska, hänsynslöshet – riktades hos sonsonen mot ett enda mål, njutningen. Efter två arbetsgenerationer (Mikaels far var även han arbetsmänniska men klen till hälsan) hade släkten i den tredje blivit »esteticerad» fast på den galna sidan om förnuftets och moralens råmärken. Det skall krökas i tid som krokot skall bli. Ej sällan förvandlas en alltför sträng far till en alltför eftergiven farfar. Sträng intill hårdhet gentemot den sjuklige, veke sonen blev A. O. som farfar till en visa för hela Wadköping. Människor med dyster fantasi sågo i den bistre gubbens klemeri med pojken ett utslag av hans grymhet mot sonen. På sätt och vis hade de rätt. Den härsklystne gubben kunde icke tåla att huset Arnfelts hopp och arving skulle stå en annan närmre än honom själv. När den bekymrade fadern gjort ett eller annat lamt försök att korrigera sonen, strax ingrep farfadern, utfärdade syndaförlåtelse eller sockrade straffet med någon gåva. En annan orsak till gubbens besynnerliga svaghet för sonsonen var helt enkelt den att han inte såg pojkens olater. Skarpsynta despoter undgå sällan att bli cyniska människoföraktare. Underdånigheten äcklar dem till sist. Pojkens fräckhet verkade uppfriskande alldeles som narrens giftord fränt kryddar hovets jolm. När denna fräckhet längre fram – under pubertetsåren lät den ena skandalen efter den andra explodera i Wadköping och i Stockholm, var store A. O. redan slav under sitt klemeri. Gubben hade väldiga tillgångar att bokföra under rubrikerna makt, rikedom, ära. Under rubriken Människors Tillgivenhet kunde han blott bokföra en vanartig pojkes sporadiska, nyckfulla, egoistiska ömhet. Rikemannen, kraftkarlen vågade icke riskera denna tillgång genom en försenad stränghet. 
<sec/>
Mikael var två år vid sin mors död, tio vid faderns. Hans små kamrater i Wadköping skydde honom dels medvetet på grund av hans egoism och härsklystnad, dels instinktivt förnimmande det kyligt beräknande i hans vänskap. Sinnessjukdom isolerar: patologisk njutningslystnad ej mindre än andra. Den trolska dekokten njutning dövar medvetandet om andra människors existens. Jag lever, ensam människa, ty det är jag som njuter, skall och måste njuta. »De andra» existera ej som människor, ej som likar, blott som medel till njutning – eller hinder. Så tätnar småningom dimman kring den arme, skyler i allt unknare, alltmera enfärgat grå slöjor värld, liv, människor. Slutet är dunkelt men visst. Lusteldarna slockna, skimret svinner, dimman mörknar, kroppen tröttnar, tankarna vissna, känslan ruttnar till en ömklig självömkan, en klagan att intet känna. 
<sec/>
Gossen som friskt och frankt matade Wadköpingsskvallret med prov på sin fräckhet i skolan, sin barnsliga grymhet och förstörelselusta, sina sardanapaliska orgier i Vedblads konditori förpuppades till stockholmsk gymnasist i avundsvärt snitsiga sportdräkter och i en frack (frack före studentexamen!) som doftade syndigt av vin och kvinnoparfym. Kröp till sist ur puppan fjärilen, dandyn, spelaren, den förfinade rucklaren, som mellan kärleksnätter hos beryktade hetärer av lika oäkta som bevisbar högadel (en duchesse de Montsoussonge, en marquesa Trivulzio, en lady Fitzroy) förbluffade Hamburg med sin tur, sin hänsynslöshet i spel och den förnäma lätthet varmed han bar sina förluster. En nattlig debauche å femtiotusen mark kittlade knappt längre nerverna hos en ung man, som tjugu år tidigare varit i åtnjutande av de beryktade »fem kronor fickpengar i veckan» (Kan pappåmamma tänka sig. O Wadköping, att du inte storknade –). Hänsynslös ända till idioti, nyckfull till bisarreri var han som spelare skarpögd och klartänkt men fullständigt oberäknelig och opålitlig, energisk blott så länge kombinationen, »kuppen» eggade hans fantasi, därpå plötsligt slö, likgiltig, tillgänglig endast för den, som kunde spåra upp en ny, oprövad last. 
<sec/>
Två andra tronpretendenter trädde nu in i »Paradiset», Max och Edward, Fabians söner. Maxi skyndade genast bort till fönstren och började muttrande draga upp de fällda markiserna. Det var inte någon utpräglad kärlek till ljuset, som drev honom, utan snarare en oförmåga att lämna någonting oförändrat så, som han fann det. Hade han varit trettio år yngre, skulle man kallat honom »klåfinger». 
<sec/>
Om Mikael var utesluten från tronföljden så fanns det mot de båda andra pretendenternas kandidatur grava invändningar. Först och främst den att ingen av dem önskade chefskapets ära. I varje fall inte dess möda. Maxi var en man, som började sin dag med patiensläggning, fortsatte den med några timmars angenämt flanerande (varvid han gjorde skarpa studier av nästan, enkannerligen dess löjligheter), lät dagen kulminera i ett par intensiva schackpartier med någon likasinnad för att till sist avsluta den vid vist-, vira- eller brädspelsbordet. (Man levde ännu i det antebridgianska tidevarvet.) Visserligen tillbragte han någon stund av dagen på sitt rum i firmans lokaler, visserligen fanns i detta rum ett imponerande skåp med ett trettiotal fack, visserligen underkastade han innehållet i dessa fack en omsorgsfull bearbetning – men detta arbete var vetenskapligt och ej merkantilt: han systematiserade en under skolåren grundlagd alltmera svällande och dyrbar frimärkssamling. Han kunde alltså med skäl säga till bror Eddy: Skulle jag efterträda pappa? Nej, snälla du, min dag är redan upptagen! Dessutom kände och erkände han sin oduglighet. Han var inte dum, han saknade varken insikter eller kombinationsförmåga, däremot saknade han den trygga tyngden, envisheten och den portion fatalism som är nödvändig för affärsmannen. I hälarna på varje hans beslut smög en misstanke att »det givetvis var åt helvete»! En av hans många självironiska paradoxer inneslöt ett stycke karakteristik: Jag skulle vara en förbaskat duglig karl, om jag bara visste, vartill jag dög. 
<sec/>
Eddys kandidatur åter föll kan man säga på bostadsbandet. Enligt Maxis påstående tillbragte brodern tretton månader i Paris och återstoden av året i Stockholm. En viss obeständighet i smaken – ej sällan skönandars betänkliga arvedel! – samt en smula indolens, rädsla för besvär och ansvar tycktes bestämma honom för ungkarlslivet. Stackars beau Bourmaister – ett ironiskt öde hade gjort honom till fulländad familjeslav! Under någon av sina ungdomliga eskapader hade han stött samman med en nätt liten parisisk hantverkardotter. Den cyniske unge herrn aktade icke för rov att föra oskulden långt, ack så långt bort från dygdens stig. Vad gjorde nu tösen? Hon krävde en hämnd, som väl må kallas ädel. Energiskt och målmedvetet förde hon den lede förföraren tillbaka på den dygdens stig, som varken hon eller han bort lämna. Hon ledde honom inte vid örat, men man nödgas kanske vidgå att hon i någon mån ledde honom vid näsan. Genom att vid lämpliga tillfällen och fint uträknade tidpunkter (nämligen då Eddy var rov för sin möderneärvda melankoli) föra ett upphöjt Förnufts och en ännu upphöjdare Självförnekelses talan, framställande den bittra nödvändigheten att »giva honom fri», lyckades hon så småningom väcka en fullständig avsky för sagda frihet. Han ville visst inte lämna henne, han kunde absolut inte leva utan sin Melanie, som han i sentimentala stunder kallade »ma douce Melancholie». Den kloka lilla kvinnan propsade icke på äktenskap, ville inte höra talas om några legala band ens sedan hon blivit mor. Hon nöjde sig anspråkslöst med vad hennes vän gav henne. Eddy ägde några av dandyismens fel, men han besatt ock en av dess vackraste förtjänster: han kunde vara bekymmerslöst frikostig som en gud. Begagnande sig av denna frikostighet hade vackra Melanie alla förutsättningar att göra en lysande karriär inom demimonden. Hon föredrog att spara, att föda och fostra barn, att vårda sitt lilla hus med täppa (Eddys gåva) och att stoppa strumpor och kalsonger. Dessa »avskyvärda» stoppar utgjorde nästan det enda allvarliga tvisteämnet mellan dandyn och hans »douce Melancholie». Dandyn låg under i dessa tvister, han nödgades bära dessa stoppar vid risk att eljest framkalla en tårdränkt förstämning i det lilla hemmet. (Sina sejourer i Sverge kallade han »mina stoppsemestrar».) Officiellt bodde han på hotell, dit ställdes hans post, där tog han emot släkt och vänner från hemlandet. Idyllen på Montmartre var en av dessa familjehemligheter som alla känna till och ingen talar om. Skämdes le beau Bourmaister för sin idyll? Ja! Inte för idyllen i och för sig, än mindre för Melanie – han skämdes att blotta en förbindelse som trots frånvaron av lagliga band var rent infamt borgerlig, i fullständig saknad av bohemen, lättsinne, artistisk touche. Dandyn med det romantiska, sydländskt bronsbruna ansiktet, de mörka, melankoliska ögonen, de släpande ögonfransarna, det knappt synbara ironiska löjet, de tillspetsade skeptiska ströreplikerna – denna förfinade, esteticerade typ var grovt borgerligt förälskad i en handfull osnutna ungar, i en rivande, småsnål och olidligt praktisk husmor i ett småborgerligt trevet hem och i en täppa där nyttiga örter voro i avgjord majoritet och främst bland dem alla den klassiska kålen! Iförd en urblekt och lappad morgonrock, som en gång varit dandyismens furstemantel, filosoferade han, mediterade, rökte långpipor som tillhört hans salig farfarsfarbror Bernt Bourmaister den äldre, strövade i täppan kringklivande högst försiktigt på sina långa ben, ty runtom krälade, kretsade, dansade, sjöng små varelser som i Bourmaisters clandestina familjekrönika uppträdde under beteckningen: Eddys otaliga barn. 
<sec/>
Kunde denna Montmartreidyll förflyttas till Stockholm? Fantastiska tanke! Kunde den övergivas? Idiotiska fråga! 
<chapter/>

<chaptername>Äventyraren. </chaptername>

<sec/>
Tre tronpretendenter avfärdade återstod den fjärde – bankirens måg, Jonas Kerrman. Hans anspråk syntes välgrundade. I ett drygt decennium hade han länkat firmans öden, om ock chefen pro forma måst sanktionera hans åtgärder. Ingen bestred hans duglighet, icke ens Max och Eddy, som kanske gärna velat bestrida, om de kunnat. Ty svågerkärlekens temperatur varierade men steg aldrig väsentligt över nollpunkten. Svärfaderns känslor voro varmare. Likväl rös gubben så smått när han då och då tog en översikt av firmans utveckling. Själv hade han förvandlat A. B. &amp; C: o från provinsfirma till riksfirma. Under den nya generationens regim sträcktes tentaklerna ut mot kontinenten. Ett stort lothringskt järnsyndikat utsläppte ett obligationslån genom A. B. &amp; C: o i samverkan med Bochum &amp; Söner i Hamburg. Det var firmans ditintills största affär. Den gick lyckligt, men gubben gned ängsligt sina långa, smala händer, gnällde: Du är en smula äventyrlig, käre Jonas, just det – en smula äventyrlig. Vartill Kerrman kärvt genmälte: Affär är äventyr. – Kanske också i viss grad beräkning, invände gubben blitt. Kerrman sa: Äventyr utan beräkning är inte äventyr, det är corfitzeri! (Det egendomliga ordet tillhörde firmans »kontorsslang» och hade uppstått så här: Under de båda verkliga chefernas frånvaro hade viceverkställande, Maxi, beviljat ett lån på några tusen kronor åt en frikyrklig pastor Hansson som lydde det rätt ovanliga namnet Corfitz. Pengarna skulle användas till upprättande av ett »vilohem för betalande män och kvinnor av kristligt sinnelag som önskade någon tids ostörd samvaro med likasinnade och Gud». Endast Maxi kunde nappa på denna bisarra affär och gjorde det kanske just emedan den var bisarr. Det hela var en obetydlighet. Beloppet avskrevs och pastor Corfitz, som återvände ett par gånger med nya projekt – utvisades först hövligt, sedan mindre hövligt. Men Maxi blev för någon tid firmans driftkucku och ordet »corfitza» präglades som synonym för »göra en idiotisk affär»!) 
<sec/>
Tio år av kerrmansk regim hade i det stora hela varit synnerligen gynnsamma för firman, det elfte medförde oro och slitningar som slutligen kulminerade i bankir Fabians avsägelse. Bakom trasslet låg en affär, som har sin förhistoria. 
<sec/>
Aspafors bruk ägdes och styrdes av en anförvant till Bourmaistrarna, Janne Fagerlind, för sitt exotiska, negerliknande anletes skull kallad Papuanegern eller Papuanen. Fagerlind hyste en varm tillgivenhet för sin vackra kusin, fru Helen Kerrman, född Bourmaister, och ej mindre för hennes man. Känslorna besvarades. Den skämtsamma fru Helen kallade den undersätsige, klotformige korthalsade lille mannen »mitt hjärtas egen lilla nigger» och Jonas fann honom vederhäftig, duglig, idérik – kanske ej minst därför att han som manna anammade Jonas’ idéer! Redan långt innan de båda vännerna nått någon nämnvärd makt och myndighet hade de på ungdomars maner gjort upp de sinnrikaste och vidlyftigaste planer av merkantil och industriell natur. Komna till makten vingklipptes planerna, ett lyckligtvis rätt vanligt fenomen. Mindre högtflygande ersatte dem. Eggad och finansiellt understödd av Kerrman började Fagerlind modernisera sitt fäderneärvda bruk och rikta det med en rad nya anläggningar. Han uppförde ett storartat kallvalsverk, en mekanisk verkstad med gjuteri, tre elektriska masugnar, sulfitfabrik, sågverk. Allt gick med rivande fart, kanske alltför rivande – men det gällde att rustad möta de goda konjunkturer, som väderleksspåmannen Jonas förutsåg. Kreditsvårigheter uppstodo men övervunnos av Kerrman med hjälp av en stor Stockholmsbank, senare även en Göteborgsbank. Genom att i viss mån utnyttja de båda bankernas rivalitet lyckades Kerrman hålla bruksherrns bestämmanderätt obeskuren. Det hela artade sig förträffligt. Papuanen gnistrade av energi och lycka: Kerrman gonade sig semesterveckorna på Aspafors, betraktade sitt verk och fann allting ganska gott. 
<sec/>
Så kom den första tuvan i det ståtliga, välkörda lassets väg. För att fullt utnyttja Aspafallet måste man uppföra betydande fördämningar. En av strandägarna vid Aspasjöarna, A. B. Hobyverken, protesterade. Aspafors erbjöd sig att köpa den del av dess egendom som gränsade till Aspasjöarna, cirka tvåtusen har skog och produktiv skogsmark. Hoby (A. O. Arnfelt) vägrade att sälja, skogen behövdes till tackjärnet. Hoby anlade process, en ung tingsfåle som satt sitt första ting dömde till Hobys förmån. Emellertid ansågs motiveringen vara så avvita att ingen betvivlade resultatet av ett överklagande. Kerrman sa till sin vän Papuanen: Jag trodde att A. O. var slugare än så: han får ingenting för sin kitslighet. Vi kan ta saken med ro. 
<sec/>
Någonting högst besynnerligt inträffade. En dag då Kerrman just kommit från kontoret och knappt slutat sin middag, fick han besök av Aspafors’ jurist, häradshövding Per Erik Ahlmarck. Besöket syntes egendomligt eftersom de båda herrarna träffats en timme tidigare på kontoret. (Ahlmarck var firmans ombudsman.) Än egendomligare blev det, då nu Ahlmarck vägrade att »stiga på» – han önskade endast säga Kerrman »några ord». Mannen, en tjock, blond, pussig, gråblek karl, var ganska skicklig och klipsk affärsjurist men tämligen egen som människa. Hans far, kassadirektör Ahlmarck (»den klipske drängen»), var betydligt över de sextio då sonen föddes. Fyra år senare störtade hemmet sönder och samman med brak och dån som hördes över hela Bergslagen – Ahlmarck hade rymt, lämnande hustru och barn i en fattigdom som inte ens kunde kallas »hedersam». Så envist är vanryktet, även det nedärvda och oförtjänta, att bankir Bourmaister ännu trettiofem år senare »endast med mycken tvekan» antog honom till firmans ombudsman. Hans tvekan visade sig i viss mån berättigad – Ahlmarcks kunskaper och skicklighet motverkades betänkligt av glömska och slarv. Egendomligt nog hade Kerrman ständigt hållit honom om ryggen. Grunden var kanske den, att Kerrmans egen barndom varit tämligen trist. I mannens skygghet och andra egenheter såg han en återverkan av uppväxtårens förödmjukelser. Utan vidare undran efterkom han alltså Ahlmarcks önskan, steg ut i tamburen, slog Ahlmarck vänligt på axeln, sporde: Hur är det fatt, vad står på? Mannen krystade och krängde, mer gråblek än vanligt – äntligen sluddrade han fram bekännelsen: Han hade glömt att överklaga Aspaforsdomen! Försuttit fatalietiden! Bekännelsen gjord, sjönk klunsen samman i snyftningar, stammade: Kerrman – du som alltid varit så hygglig mot mig – Kerrman förblev även denna gång tämligen hygglig, nöjde sig med att säga: Det är bäst du går strax. Jag kunde förivra mig. Ahlmarck gick. 
<sec/>
Kerrman beslöt att omedelbart resa upp till Aspafors. Den materiella skadan bekymrade honom mindre än dess verkan på Fagerlind. Papuanens lynne hade även det ett visst exotiskt tycke – framgången eggade mäktigt, motgången slog ned ännu mäktigare. Ett kort telefonsamtal bekräftade farhågorna. Papuanen som i fem års tid för jämnan hälsat honom med segertjut eller belåtna grymtningar, lät nu svag som en gammal gumma: Bry dig inte om mig, Jonas. Det går i alla fall åt helvete. Jag är född till olycka. Jonas, som behärskat sig inför »det fät» Ahlmarck, slungade mot den döende papuanen ett enda ord: Kärring! ringde av. Stoppade det förnödnaste i väskan, reste. 
<sec/>
Han måste ligga över i Laxå, kom följande förmiddag till Aspafors. Brukspatron hade gått på harjakt, hem förväntades först till middagen. Kerrman, otålig, gick över ån och förbi den gulvita, mullrande, mjöldoftande kvarnen, upp mot skogen, tänkte: jag hör väl drevet. När han strövat omkring en bra stund utan att höra ett knyst, fann han det löjligt att vanka på måfå i milsvida skogar, sökande en människa. Jag är väl inte slug, sa han till sig själv, vände, gick vid pass en timme – och befann sig åter vid vändpunkten. Den stackars stadsmänniskan ser i sina längtansfulla drömmar skogen som ett ljuvligt, högtidligt men smekande feeri. Försätts hon oförhappandes mitt upp i ett tusental tunnland skog, kvarstår högtidligheten men blir mer hotfull än smekande. Kerrman kunde låta avverka skogen, men det var inte alldeles säkert att han skulle kunna hitta ut ur den. Han tog fram sitt ur, bestämde väderstrecken, sa till sig själv: Idiot, jag tror du är rädd – och larvade på. En halvtimme senare var han åter vid vändpunkten, eller snarare: trodde sig vara. Tystnadens panik – stadsbons sönderhackade trumhinnor fortplanta illa de mjuka skogsljuden – den sugande mossan, den täta, rivande, rafsande, förargligt hindersamma underskogen, den ovana mödan hettade upp honom; ögonen immades, andhämtningen blev tung. Han sa till sig själv: Jag får sätta mig här och tjuta som en dåre tills någon hör mig. Emellertid undgick han att göra sig stadsbolöjlig inför skogsmänniskan. Bäst han stod där småflämtande, förargad, förödmjukad, torkande den ymniga svetten ur pannan förnam han äntligen ett ljud, äntligen en varelse! Han vände sig om och stod så gott som ansikte mot ansikte med en skogvaktarpojke eller jägare. Ynglingen som kunde vara en sjutton, aderton år bar en sorts grön uniform, bössa på ryggen. Kerrman frågade efter brukspatron. Åt ett helt annat håll! Bankirn har gått alldeles galet, sa pojken, bankirn är ända uppe vid Lill-Aspen: en kan höra bruset. Klinten där borta är Klöven. 
<sec/>
Man befann sig blott några hundra meter från den största fördämningen. I brist på bättre beslöt Kerrman att ta sorgebarnet i ögnasikte. Pojken visade vägen. När de gått en stund tysta sa pojken: Ja, nu ska de väl spränga ned dammarna? Är du tokig! fräste Jonas ilsken som om pojken tänkt spränga dem. Tror du man förstör ett arbete som kostat bortåt tvåhundratusen? Å bevare mig! utbrast pojken. Tvåhundratusen! Det är pengar det! Hans vackra, solbrända ansikte stelnade i häpnad. Jonas muttrade: Jo, jag vill mena det – Hobyherrarna få väl ta sken i vackra hand till sist. Pojken sa: Arnfelt är inte lätt att fjälla, han inte. Nej, det ska alla gudar veta! medgav Jonas sannolikt mer för sig själv än för ynglingen. 
<sec/>
Dammen, byggd huvudsakligast av granit, syntes trygg och dugande för tiders tider som själva bergslagsgrunden. Jonas muttrade: Gubben lär väl allt få ge med sig. Ge med sig gör han nog, menade den snusförnuftige ynglingen. Men det kommer att kosta! Dammen besedd, föreslog pojken att de skulle bestiga Klöven, vars utsikt är bland de vidaste i nejden. Vandringen blev ett stigande genom gröna moln, den ena buktande skogsböljan följde den andra, steg och sjönk, djupast ned i det gröna havet glittrade de tre Asparna, sammanknutna av ån, ett silversmycke på havets botten. Där borta, sa pojken, pekade: allra längst bort kan herrn se en gulröd strimma – det är åsen på Hoby tak. Efter några ögonblick tilllade han: Vet herr Kerrman vad brukspatron borde göra? Han borde köpa hela klabbet. Klabbet? upprepade Jonas. Han borde köpa Hoby, sa pojken med synnerlig fasthet i stämman. Det vore den bästa lösningen! Bankiren småskrattade: han ville sätta pojkens kunskaper och vett på prov, sporde: Vad kan Hoby vara värt: det går väl löst på flera hundra tusen? Ynglingens anlete mörknade, som om han förstått att herrn drev med honom: han svarade buttert: Hoby med underlydande gårdar, gruvor och verk är taxerat till fyra och en halv million. Men inte fås det för det, inte! 
<sec/>
Uppgiften, som Kerrman visste vara riktig, förde hans tankar bort både från pojken och skogsskönheten. Köpa hela klabbet? Den vårdslöst framslängda pojkidén som i förstone tedde sig orimligt fantastisk (han beräknade på en höft att affären skulle röra sig om en sex à sju millioner) hade det fantastiskas förmåga att sätta en fruktbar hjärna i verksamhet. Förslaget innebar utan tvivel den radikalaste lösningen av Aspafors viktiga vattenproblem: men enbart det kunde knappt motivera en så vittgående och vågsam åtgärd. Likafullt kunde det inte skada att tänka över, vad gagn Aspafors kunde få av Hoby, Hoby av Aspafors, ifall de båda väldiga domänerna kommo under en ledning. Så långt hunnen i sina vaga funderingar, hörde Kerrman att pojken åter börjat tala och just så som om han fortsatt Kerrmans egen tankegång. Hoby och Aspafors tillsammans, det skulle bli ett kungarike, det, sa pojken. Inga köpmalmer mer i Aspafors’ ugnar. Hoby åtta gruvor förslog för dem båda. Och Hoby skogar och skogsmarker, cirka trettitusen har! Hade inte folk förundrat sig över den nya stora sågen på Aspafors – Aspafors som måste köpa en god tredjedel av sitt tackjärnskol. Så fortgick ynglingen och skildrade allt livligare än i allmänna drag än i enskildheter hur väl de båda stora industri- och lantbruksdomänerna skulle försörja varandra om de blott smälte samman till en välfuntad enhet. Inga utsocknes halvfabrikat! Järnet vandrar ur gruvan ända in i de mekaniska verkstäderna, spiksmedjorna, tråddragerierna, fjäderfabrikerna! Fördubblad tillförsel till Aspafors’ kvarnar, vattenkraft åt Hoby! Och äntligen den efterlängtade järnvägen till någon Väner-hamn. Jonas tänkte: Det är gamla svenskmannadrömmar du tumlar med, min gubbe lilla! Att bilda en stat, ett slutet rike som är sig självt nog. Stolthet, begär efter trygghet, oförmåga att »krusa andra», rak rygg och föga smidighet. Och framför allt den manliga glädjen att känna sig vuxen alla gärningar, i stånd att frambringa med egna händer ur egen jord allt livets nödiga och nyttiga. För resten så har du förbanne mig satt myror i skallen på mig, pojkrackare! 
<sec/>
Högt sa han småleende men lite vresigt: Hör du min gubbe, är du den Lede själv? Du för mig upp på ett högt berg och visar mig all jordens härlighet! Pojken tog galoppen, log med vita tänder och genmälte: Ja, det vet väl bankirn, att fan klär sig till jägare, när han vill spatsera i skogen den sköna. Han tog av sig jägarmössan och skakade sin gullgula kalufs, torkade svetten ur pannan. Beskrivningen av all jordens härlighet hade tydligen hettat upp honom: man kunde förstå att ynglingens fantasi kretsat otaliga gånger över dessa vågiga, gröna hav, milsvida gungande sädesfält, mörka schackt, järnbärande berg, jättekullar av varp, rykande svarta milor, brusande vattenforsar, dånande strömmar av vit, gnistrande eld. Jonas tänkte: Hör du blåögda linkalufs med din ärliga och friska uppsyn – man kan inte säga annat än att du passar bra i landskapet. Ni klär varann. 
<sec/>
Emellertid kunde de inte stanna på Klöven hela dan. Åter nere vid dammen avskedade Kerrman sin vägvisare, som han inte längre behövde. Han sa till sig själv: Jag måste ge pojken en slant. Hur mycket ska jag ge? Tjugufem öre? Det är för lite. Femtio? Eller en krona? En krona kan vara lagom. Fast å andra sidan måste jag ju erkänna att han gjort mig en rätt stor tjänst. Jag skulle aldrig ha hittat ur skogen. Om jag skulle ge honom en hel femma? Det är en hygglig och förståndig pojke, varken buskablyg eller framfusig. Jag tycker om honom, jag ger honom en femma. Fast det är då på tok! En hel femma? Nej tack – så stora herrar är inte döda! Man ska inte skämma bort folk. En krona är tillräckligt. Säkert väntar han sig inte mer än en femtiöring. Vill jag vara riktigt gentil kan han få en och femti. Så klättrade den beslutsamme unge bankiren upp och ned, ned och upp på en stege vars lägsta pinne var en tolvskilling, den högsta en femma. Han hade tagit fram börsen och stod i sitt fåniga bryderi och grävde bland slantarna. Ynglingen vände sig till hälften bort, tydligen en smula blyg. Dessa tankeslöhetens dilemmor äro fasligt plågsamma. Kerrman röt invärtes åt sig själv: Ge pojken vad han ska ha och stå inte här som ett fån! Så kraftigt manad stannade den klättrande bankiren plötsligt på mittersta pinnen och donerade med varm hand kronor två och femtio. Pojken såg alldeles häpen ut. Det är väl ändå för mycket? sa han. Kerrman gjorde en generat generös gest och min. Pojken strök rappt av sig mössan, slog ihop klackarna, sa: Ja, då får jag tacka herr bankirn så mycket, då! 
<sec/>
En riktigt hygglig pojke, tänkte Kerrman, och alls inte dum. Sannerligen har han inte satt myror i huvudet på mig! Myrorna funnos där och vad värre var: de förökade sig med förbluffande hastighet och togo snart hela hjärnan i besittning, vållande klåda och smärta. Plötsligt och beslutsamt befriade han sig från dessa obehag genom att, tvärstannande, säga helt högt och bestämt i den tysta ensamheten: Pojken har alldeles rätt. Vi köper Hoby. Saken är avgjord. Saken var avgjord. Efter att nyss ha slösat oförlåtligt många tankar på två och femtio, ansåg han sig tydligen ej ha råd att tänka för mycket på de sex à sju millionerna. Saken var avgjord. Det enda eller åtminstone värsta hindret såg han i Fagerlinds klenmodighet. Han visste av erfarenhet hur svårt det var att fiska upp den lille niggern om han väl en gång störtat i misströstans brunn. Emellertid väntade honom en överraskning. De båda herrarna, Kerrman och Fagerlind, kommo från skilda håll samtidigt upp på gårdsplanen. Papuanen, utstyrd med krigstroféer i harpaltars gestalt, hov upp ett stridsrop och halvt dansade, halvt rultade fram mot vännen. Men troligen insåg han att denna muntra hållning illa anstod en man, som vet sig vara »född till olycka» och som dessutom nyligen blivit skälld för kärring. Han skruvade alltså hastigt ned fröjden och skakande hand med vännen muttrade han: Välkommen Jonas, ja det är ju en satans historia men först ska vi ha mat! Även under måltiden visade Papuanen sporadiska spår av förbluffande livsglädje, fenomen som dock kunde förklaras av den omständigheten att middagen var en äkta Aspaforsmiddag (enligt Maxi: en salig död i skönhet och gryta). Vid kaffet kom dock den rätta förklaringen. Fagerlind sa: Vi äro ense om att Aspafors hotas av ett hårt slag: vi måste avvärja det: här hjälpa inga halvmesyrer. Han reste sig plötsligt upp ur den djupa stolen, varvid blodet sköt upp i niggeransiktet och gjorde det nästan svartbrunt. Han skalv lite på rösten, men han var mycket bestämd. Han sa: Jonas, du kommer att göra tjogtals invändningar, men mitt beslut är så gott som fattat: jag köper hela klabbet. Vilket klabb? sporde Jonas för andra gången den dagen och fick samma svar: Hoby! Invändningarna uteblevo: Jonas sjönk stillsamt ned i en bottenlös förvåning. Ty! bröstande sig fortfor nu Papuanen: Du förstår, Aspafors och Hoby tillsammans, det skulle bli ett kungarike, det! Inga köpmalmer mer – Hoby åtta gruvor – Aspafors’ stora såg – Hoby skogar – etcetera etcetera. Punkt för punkt den linhårige ynglingens förkunnelse. Han slutade mindre fast än han börjat, oroad av vännens tystnad. Jonas bröt den, sägande: Av mänskliga raser lär papuanegern stå apan närmast. Nu frågar jag dig, min käre nigger, har du i går eller i dag haft ett ingående affärssamtal med en skogvaktarpojke? Papuanens klotögon började rulla: Samtal med en skogvaktarpojke! Vilken skogvaktarpojke? Vill, fortsatte Jonas, vill du fege och kortsynte nigger påstå att denna djärva plan upprunnit i din hjärna? Papuanen svartnade ånyo i en rodnad; stammade: För att säga sanningen – uppslaget är inte helt och hållet mitt – Då blott ännu en fråga, avbröt Jonas. Brukar fan ströva omkring på dina marker förklädd till jägare eller skogvaktare? Det håller jag inte för otroligt, medgav Fagerlind, fan har ofta besynnerliga infall. Gott, sa Jonas, lyssna då till detta! Och han skildrade utförligt sitt möte med den gröne ynglingen, bestigandet av Klöven, ynglingens förkunnelse. Han glömde inte ens den krösusartade dusören. Papuanen sporde: Märkte du ingenting besynnerligt i pojkens ansikte, då han fick pengarna? Han såg mycket tacksam ut, konstaterade givaren belåten. Fattas bara att han inte skulle vara tacksam. Papuanen frustade till: Sicken inpiskad filur! Åter allvarlig sa han: Du handlade rätt. Man bör vara god mot de fattiga. Trots sina arton år har den stackars gossen inte stort mer än femtitusen i räntor. Men han tör väl få mer med tiden. Han heter Mikael Arnfelt. 
<sec/>
Jonas rodnade en gnutta, han suckade, skakade på huvudet och sa sorgset: Varför nöjde jag mig inte med tolv skilling –? 
<chapter/>

<chaptername>Kniven på fatet.</chaptername>

<sec/>
Affären gick i lås. Det satt hårt åt. Kerrman låg i Wadköping en vecka och »knådade A. O.». 
<sec/>
Den gamle var kyligt förbindlig men tämligen avvisande. Kerrman blev allt hetare på gröten: han insåg själv att denna ohöljda iver var ett taktiskt fel, men när han en gång valt den »heta vägen» vågade han icke slå in på någon annan. Likvisst vann han fot för fot terräng men förlorade i ett slag vinsten genom att begå en fadäs. Stegrande sig inför något nytt hinder, utbrast han: Farbror är sannerligen en svårfjällad fisk! Fadäsen var dubbel. Svårfjällad fisk skulle visserligen föreställa en komplimang men var i sin vulgära formulering opassande från en ung till en gammal. Gubbens svar, förbindligt i tonen, visade genom en lätt tryckning på vissa ord var den värsta fadäsen låg. Han sa: Mer än en har måhända tänkt så, men herr direktören är den förste som säger mig det mitt upp i ansiktet. Kerrmans kinder flammade upp som för ett par örfilar. Hans hustru och barn kallade gubben onkel – en dylik förtrolighet tilläts däremot icke uppkomlingen Kerrman. Den obetydliga episoden höll på att stjälpa hela affären. Åldringar tröttna till sist på världens föränderlighet och hålla sig gärna fast vid någonting bestående – till exempel etiketten. Följande dag tillkännagavs att A. O. var opasslig, tog icke emot besök, svarade ej i telefon. Kerrman sprang som en tok på gatorna mellan hotellet och Arnfeltska huset. Harn ringde och ringde och ringde – att betjänten blev allt syrligare bekymrade honom icke. Efter ett sista försök att bli mottagen larvade han missmodig och dåsig tillbaka mot hotellet. På Drottninggatan mötte han en företeelse, som de goda Wadköpingsborna sett förr men som alltjämt bräddade deras vitt uppspärrade ögon med häpnad, förargelse och avund. En sprätt – men icke en sprätt efter Wadköpingsmått. En yngling, klädd enligt ett mod, som först ett år senare skulle komma till Stockholm och kanske efter tre till Wadköping. Företeelsen kunde givetvis ej vara någon annan än Mikael Arnfelt. Trots att blott några veckor förflutit sedan deras skogsmöte, kände Jonas inte igen honom. Den slappt flanerande, hyperelegante ynglingen, smärt och vek som en flicka, uttråkad till den grad att hela stackars gamla Wadköping fick lust att gå hem och lägga sig – denna utsökta kulturprodukt hade inte många likheter med den hurtige »skogvaktarpojken» på Klöven. Kerrman gjorde en likgiltig reflexion: Att det finns såna i Wadköping, besynnerligt – Men det blev ännu besynnerligare. Kulturprodukten skred rakt fram emot honom, likväl utan att visa något igenkännande förrän han stod mitt framför den mötande. Plötsligt inträdde en förändring, den vekt svajande kroppen fick stålfjädrar, klackarna smällde samman med kläm, hatten ströks av – God dag bankirn! Tack för de två och femtio! Jag ska aldrig glömma er frikostighet! Jag blir er tacksam hela ert liv! Man skrattade. Föll så talet på »Klövenförkunnelsen», affären som tycktes gå i stöpet. Kjerrman förtalde sina missöden. Mikael sa: Sån tur! Jag kom i da-morse därför att farfar fyller år i morron. Och nu vet jag hur vi ska göra – ni äter middag hos oss i morgon. Jag misstänker, genmälte Kerrman och grimaserade, jag misstänker att er farfar inte ämnar bjuda mig. Nej, det kan ni vara lugn för! medgav ynglingen med älskvärd uppriktighet. Men nu har jag bjudit er och ni kommer! Saken var kittlande. Å ena sidan: att objuden infinna sig en högtidsdag sedan man två vardagar i sträck blivit snöpligen avvisad! Å den andra: att återknyta förbindelsen med A. O. Allsmäktig under den älskade sonsonens beskydd! Affärsmannen segrade över gentlemannen – Kerrman slog till. Han sporde: Hur ska jag vara klädd ? Mikael svarade genast: Som ni går och står, naturligtvis. Tillade efter några ögonblick: Det är sant – jag glömde visst säga, att farfar fyller år. Kom ihåg att ni vederbörligen häpnar över hans ålder, det tycker han om. Så skildes de och Jonas sa till sig själv: Du är dum, Jonas, men du förstod piken. Gick till telegrafen och beställde sin frack. 
<sec/>
Tjugufyra timmar tillbragte han »stora starka karn» i ett tillstånd som yngre manspersoner plär kalla byxångest. Hur skulle gubben upptaga denna påtrugenhet, ett etikettsbrott hundrafalt värre än det begångna? Av A. O. kunde man vänta sig allt – från stickande, försåtlig förbindlighet till öppen brutalitet. Kom så stunden. Kerrman väntade fem minuter utanför porten, ringde. Mikael själv tog emot honom, även han i frack. (Och vilken frack! Den kerrmanska, nypressad, granskad och högtidligen gillad av »mamma själv», fru Helen, slokade i kapp med sin husbonde.) Kerrman frammumlade sina farhågor. Den veka kulturprodukten svarade med en grimas: Ä, kyss mig! Man passerade matsalen – bordet var dukat för tre. I salongen exponerades en stor gammal mans övliga ålderstroféer: blommor, silverpokaler, kristaller, skönt textade adresser. Jonas viskade: Va sa han, när han fick veta – ? Veta! upprepade Mikael. Visste han att ni är här, skulle han äta på sitt rum. Väldigt uppmuntrande, mumlade Jonas. Nu hördes avlägset först som ett dovt tickande ljudet av långsamma steg: ett – två – tre – ett två tre (tre var käppen). Det kom närmre, tystnade. Därpå gubbens röst: Mikael! Jag är här, farfar, ropade pojken, i salongen. Han grep Kerrman hårt i armen, viskade: Är det inte spännande, va? Nu först begrep den arme Jonas att ynglingen befann sig i samma spänning och ovisshet som han själv. Troligen hade han arrangerat det hela just för spänningens skull! Tanken var inte lugnande. De långsamma stegen ljödo ren från närmsta rummet, då gubbens röst hördes muttra: Guskelov, Mikael, att vi äntligen är för oss själva. Så steg han in i salongen, stannade. Han bar en svart långrock, för resten betydligt blanksliten, och en broderad vit sammetsväst, som en brodyrexpert sannolikt skulle ha givit en vördnadsvärd ålder. Mikael sa: Farfar, du har väl ingenting emot att jag bjudit min vän, herr Kerrman? Gubben teg, stod där han stod och teg. Över ögonen hade han en grön skärm som dolde blicken. Men hakan skalv betänkligt! Mikael viskade: Han är ond, det kan gå galet. Jonas kände en ensam liten svettpärla ringla kittlande ned över kinden. Sekunderna blevo långa. Antagligen utkämpades i det gamla »stenhjärtat» en av de hundratals strider, som en senboren ömhet vållade. Förlossningen kom. Användande en betoningskonst, som under mer än ett halvsekel väckt och krossat så många förhoppningar, yttrade gubben lugnt: Det gläder mig att se din vän. Välkommen herr Kerrman. 
<sec/>
Faran av en pinsam brutalitet var överstånden: hoppet om en försoning tycktes däremot flykta. Under de fem eller tio minuter man väntade på kallelse till bordet, bytte gubben några ord med sin sonson men riktade ej ett enda till gästen. Då kallelsen kom, tog han Mikaels arm. Det föll sig naturligt att den gamle trädde först genom salsdörren: gästen fick slinka efter värdfolket. Jonas tänkte: Här traskar jag som en snäll liten vovve. Helen skulle se mig! 
<sec/>
Man tog plats, farfar och sonson vid vardera kortändan, gästen emellan dem. Gubben hördes muttra: Mikael borde egentligen sitta bredvid mig – men för all del – för all del – Det gamla lejonet morrade inte men det knorrade. Stämningen var alltjämt kvav och en smula åskmättad. Plötsligt skulle en liten episod lik en frisk vindil sopa bort kvalmet. Gubben tog sin servett, hajade till och utbrast med denna utsökt välspelade förvåning, som utgör ett av de konstnärligaste och mest uppskattade inslagen i den sanna födelsedagsritualen: Vad ska detta betyda? Ett paket på min tallrik! Det är från mig! icke sade, icke ropade, icke skrek utan tjöt Mikael, den veka kulturprodukten. Kerrman vände sig häpen mot grannen. Var fann han nu den blaserade sprätten? Var fann han ens skogvaktarpojken? Bredvid honom satt en trettonårig vid julbordet, en trettonåring i Skandinaviens modernaste frack. Ritualen fortsatte. Det må jag säga, spann gubben, en present! Det var högst angenämt. Men så ta då opp den! skrek Mikael. Nå, nå, vi har tiden för oss, sa gubben och började försiktigt veckla upp det lilla paketet. Invecklaren hade tydligen gjort sin sak bra, papper efter papper togs av, veks prudentligt ihop och lades åt sidan. Å vad du sölar! ropade »trettonåringen i frack». Ska jag hjälpa dig? Jag undanber mig, svarade gubben med värdighet. Äntligen kom tingesten i dagen, och Mikael sa: Va tycker du om den farfar? Jonas betraktade åter sin granne. Hans ögon glänste, hans kinder glödde, de ständigt nervösa händerna grepo efter olika föremål. Hans barnsliga spänning var tydligen oförfalskad. Gubben sa: Verkligen mycket nätt och behändig! Gåvan var en helt liten och ganska tarvlig fickkniv. Dess skaft var visserligen av pärlemor, men sprickig, rödflammig som inflammerad hud. A. O. granskade den omsorgsfullt, yttrade: Mikael, jag är verkligen förtjust i den. Det är en vacker kniv. Äh! avbröt Mikael. Det är en struntkniv. Men begriper du inte att det är någonting särskilt med den? Särskilt, upprepade gubben eftertänksamt och fortsatte skälmaktigt: Den är särskilt lämpad för en gammal man. Jag skall säga er, mina herrar (Jonas fick vara med!), att en slö gammal man stundom gör obehagliga upptäckter beträffande sina naglars tillstånd. Har han då i västfickan en dylik praktisk tingest, vänder han sig diskret bort och under det att han genom livlig konversation fängslar de närvarandes uppmärksamhet vid annat, reparerar han blamagen. Äh! avbröt ånyo Mikael. Det särskilda är det, att jag köpt den för de första pengar jag själv förtjänt – jag har köpt den för två och femti. Ser man på! Som du själv förtjänt! utbrast mångmillionären förtjust. Hur gick det till? Kerrman förtalde den lilla skogsepisoden, dock med uteslutande av »Klövenförkunnelsen». Under tiden steg Mikael upp, tog kniven från gubben, böjde hans huvud lite åt sidan, gjorde med det spetsigaste bladet en rispa i hans kind, pressade fram en droppe blod ur den åldersbleka huden, torkade bort den, kysste gubben på kind, sa: Så ja. Nu kan vi aldrig bli osams, du och jag. Gubben sköt tillbaka den gröna skärmen och såg upp på sonsonen. Utan tvivel fanns det mycken ömhet i den blicken men även bitterhet – den undergivnes, en fången kämpes, en avsatt härskares, en åldrings bitterhet. Han sa: 
<sec/>
Osams, Mikael? Du och jag? Min käre, jag är böjd att tro att detta blodsoffret var överflödigt. 
<sec/>
Födelsedagsfestens rituella del var till ända. Soppan åts som soppor ätas. Gubben önskade sin gäst välkommen, kallade honom »min sonsons förste arbetsgivare». Vid avskedet kunde Mikael säga till Kerrman: Ni kan vara lugn för Hobyaffären: farfar är förtjust i er. Ett par dagar senare var affären preliminärt uppgjord. Jonas sa till sig själv: De där två och femti placerade du bra. Jag kan undra, vad gubben skulle fått i present, om du nöjt dig med tolv skilling? 
<chapter/>

<chaptername>Kniven i ryggen.</chaptername>

<sec/>
Affären var uppgjord. Men var den god? Och för vem? Maxi påstod: Naturligtvis för A. O. Han sa: Månen kan möjligen vara en ost, men A. O. kan omöjligen göra en dålig affär. Gubben ville fria sin tunga portfölj från Hobyaktierna och gjorde det genom att 1) vägra en uppgörelse i godo beträffande vattenfrågan, 2) besticka Ahlmarck, 3) sända Mikael till Hoby för att påverka Papuanen. (Trots åldersskillnaden voro de båda herrarna vänner och Hubertusbröder.) Än vidare var Kerrmans »tillfälliga» möten med Mikael på Aspafors och i Wadköping sataniska finter à la A. O. Hobyköpet finansierades av Arnfelt, Bourmaister &amp; C:o jämte Wadköpings Enskilda. Maxi profeterade i svart. Små herrar behöva käpphästar för att göra sig gällande. Maxi hade funnit sin – Hoby. Grenslande den red han gång efter annan då andan föll på – till anfall på den Kerrmanska regimen. Emellertid visade sig affären god. Värdet av de båda brukens tillverkningar steg under närmaste sex år med cirka trettio procent, nettot med ytterligare några procent. Alltså blev Maxis kringskumpande på käpphästen blott ett av dessa cirkusnummer, varmed en arrabiat minoritet plär förlusta en trygg majoritet. 
<sec/>
Men saken skulle få ett annat utseende. Den raska maskinella och brukstekniska utvecklingen i seklets början tvingade Aspafors-Hoby att bestrida högst betydande utgifter med korta krediter. Det gamla Aspafors’ kreditgivare började röra på sig, Herodes och Pilatus blevo vänner, banken i Stockholm och banken i Göteborg skredo till gemensam aktion. Slaget blev kraftigt – man yrkade på det nya bolagets trädande i likvidation! Maxi triumferade och målade A. O. på väggen. Fängslad av sina kort, sina frimärken, sin skvallersjuka, sin småaktiga nyfikenhet på nästan hade han låtit sin merkantila fantasi köra fast i några puerila föreställningar om den gamle Bergslagskungens allmakt och allestädes närvaro. Kerrman såg i bankernas uppträdande en makt- och prestigefråga. Wadköpingsbanken och A. B. &amp; C:o hade djärvts intränga i de båda storbankernas sfärer. Denna fräckhet skulle bestraffas, allra helst det fanns utsikt till rik fiskelycka i det uppgrumlade vattnet. Inom A. B. &amp; C:o fördes »förnuftets» – och bankernas! – talan av Maxi. Firman måste sluta upp vid de mäktiga bankernas sida och avveckla sina affärer med Aspafors-Hoby. Ingenting kunde djupare skada de kerrmanska intressena. För det första skulle han göra en kolossal förlust på sina Aspaforsaktier, för det andra skulle hans prestige inom firman lida ohjälpligt avbräck – han skulle finnas saker till firmans största corfizeri! Kom härtill en känslosak: den duktige lille Papuanen skulle berövas sina fäders jord, sättas på undantag, i bästa fall kvarstanna som bankernas hejduk. Kerrman beslöt att ställa hårt mot hårt. Bankerna skulle slås ur leken, A. B. &amp; C:o skulle helt övertaga brukens finansiering. Ensam rådde firman icke med en uppgift av denna omfattning: bundsförvanter inom landet stodo ej att uppdriva – därför sörjde bankerna. Återstod utlandet. Kjerrman inledde underhandlingar med Bochum &amp; Söner i Hamburg. På goda grunder höll han dem hemliga för alla, undantagandes svärfadern. Olyckligtvis sipprade nyheten ut. Maxis käpphäst stegrade sig. Loje Eddy lämnade express sin idyll och skyndade till hans undsättning. Kerrman fortsatte obekymrad sina underhandlingar, trygg så länge han hade svärfadern-chefen bakom sin rygg. Han underskattade söners makt över en gammal far. Lille Fabian trängdes hårt mellan sköldarna. Skrämd av Eddys lugna: Ingen bestrider pappas rätt att ruinera oss – och Maxis larmande: Firman är faktiskt, faktiskt! redan på obestånd! skrämd också av svärsonens »äventyrlighet» gjorde gubben bruk av de gamles prerogativ. Han lät doktor Möbius mobilisera alla rimliga ålderskrämpor och kröp bakom ett digert sjukbetyg. Han sa: Jag är gammal, jag tvår mina händer! Kerrman utbrast: Ja, det kan behövas, sen svärfar stött kniven i ryggen på mig! 
<chapter/>

<chaptername>Hotel de Montsoussonge.</chaptername>

<sec/>
Gubbens avsägelse var i själva verket ett dråpslag för Jonas. Även om han valdes till svärfaderns efterträdare – och han väntade sig icke annat! – skulle han i Aspaforsaffären och andra saker av betydelse nödgas följa Maxis direktiv. Frånsett ett fåtal aktier som pro forma placerats i Ahlmarcks och ett par styrelsemedlemmars händer (blindpipor) voro firmans tvåtusenfemhundra aktier sålunda fördelade: Bankir Fabian – niohundra, Max &amp; Eddy trehundra, Helen &amp; Jonas – femhundra (därav etthundrafemtio Helens möderne) samt återstoden cirka åttahundra hos Arnfelt. Bourmaistrarna inklusive Kerrmans kunde alltså uppställa ettusensjuhundra aktier mot Arnfelts åttahundra. Kerrman åter kunde i förening med Arnfelt möta svärfaderns och svågrarnas förenade ettusentvåhundra med etttusentrehundra. Alliansen var emellertid otänkbar. För det första skulle ett beroende av A. O. bli ännu mera farligt och förödmjukande. Vidare skulle alliansen innebära ett brott mot familjelojaliteten, framkalla en brytning – pinsam för Helen – och ohjälpligt störa det goda förhållandet till svärfadern. En tredje orsak höll Kerrman fjärran från den store, gamle enslingen – ett så att säga levande begravet samvetsagg. Därmed förhöll sig sålunda: 
<sec/>
För att inleda underhandlingar med Bochum &amp; Söner hade Jonas rest till Hamburg och uppsökt firmans verklige chef, den yngste av bröderna Bochum, Filip. Mannen, en storväxt, fetlagd ung jude, som i elegans kunde tävla med själve dandyn Mikael, tog vänligt mot besökaren men kyligt hans ärende. Han sa: Genom Mikael Arnfelt känner jag rätt väl Aspafors-Hobys ställning och möjligheter. De äro inte dåliga, men vi ha inte lust att engagera tyskt kapital i ett utländskt företag, som vi inte verksamt kontrollera. Han fortsatte: Däremot kan man tänka sig andra kombinationer. Är ni rädd att de svenska bankerna ska tillfoga er personligen och er vän Fagerlind ekonomiska förluster, så sälj till Tyskland. Jag skulle tro, att det kan finnas intresse för saken hos ledningen av V. W. W. (en västtysk industrikoncern). Önskar ni att jag ska sondera terrängen! 
<sec/>
Spela Aspafors-Hoby över i tyska händer? Tack! Den ståtlige juden smålog en smula road: han ryckte på axlarna och gentog: Jag förstår era känslor men inte ert resonemang. Er industri kan inte konkurrera med vår. Vad blir följden? Vi köpa hos er det som är värdefullt. Resten får ni sköta med egna krafter. Dessutom – ert land utvecklas ju raskt i demokratisk riktning? Jag är själv demokrat av renaste vatten, men min firma trivs bäst i ett autokratiskt land. 
<sec/>
Kerrman smålog hövligt åt judens självironi, som i viss mån bröt udden av hans arrogans. Utan märkbart sammanhang med resonemanget kastade han fram: Jag gläder mig åt att återse Paris: jag har inte varit där på tre år. – Verkligen, mumlade Bochum. Jaså ni far till Paris? Jonas tänkte: Kanske far jag, kanske inte. Huvudsaken är att du undrar en smula! Det är möjligt att Bochum »undrade en smula»: i alla händelser kastade han snabbt in på nytt spår sägande: 
<sec/>
Hör på! Ni borde ta er vän Mikael Arnfelt med er. Eller ännu bättre – exportera honom till tropikerna. Er firma har ju gamla förbindelser i holländska Indien. Han skulle kanske inte bli särdeles gammal där, men han blir inte heller gammal här. Uppriktigt sagt, ni skulle göra mig en tjänst, om ni förmådde honom att lämna Hamburg. Vi ha varit vänner, jag har beundrat honom. Jag säger det utan att rodna. (Emellertid rodnade han helt litet.) Ännu för ett par år sedan var han en förtjusande människa. Men nu! Oss emellan – fullständigt under isen. Ni skulle göra honom en tjänst, och även mig. Förlåt min uppriktighet! Uppriktighet är en dygd! betygade Jonas med en gymnasists trosvisshet. Han tänkte: Det där lät angeläget. Tog avsked. 
<sec/>
Han gick att söka upp »kronprinsen», som visade sig svårfunnen. I bostaden gav betjänten med ett lakejleende till känna: att greven inte precis var borta men inte heller precis hemma. Efter några om och men fick han en adress: hotel de Monsoussonge. Han begav sig dit och fann ett stort, gråblått stenhus, väl slutet, med fönster knappt större än ett magasins eller ett fängelses gluggar. Den stora, järnbeslagna porten tycktes svår att upplåta, frågor ställdes genom en gallrad glugg, kedjor rasslade, riglar gnisslade. Hotel de Montsoussonge hade tydligen behov av god vakt. Inkommen i huset, vandrande genom en omängd korridorer och salar, alla halvmörka, kände den hederlige Jonas ett visst äckel och betydande förvirring. Söta dofter av parfymer, fräna av medikamenter och antiseptica blandades med tobaksångor av skilda slag. Människor kommo och försvunno, människor eller spöken, halvnakna kvinnor i morgonnegligéer, herrar i pyjamas, herrar i skrynkliga aftondräkter, lika natthärjade som deras bärare, gossar och flickor i pagekostymer, tjänare i brokiga livréer, hantverkare i arbetsblusar: halvöppna dörrar gåvo tittin i ostädade sovrum, budoarer, mystiska kabinett, bibliotek, festsalar. Trots mängden av människor eller varelser som gledo ur det ena gömslet in i det andra rådde en dåsig tung tystnad. Kerrman tänkte: Så här måtte det se ut i en skalle som fått hjärnskakning. Äntligen fingo åtminstone en del kostymer, rokokokjolar, alongeperuker, fantastiska uniformer sin förklaring. Ett hamrande och slamrande, rop av manliga, sträva röster förnams från korridorens bortre del. Jonas trädde ur den dunkla tysta korridoren ut i en stor, ljus sal, alldeles som man, öppnande ögonen träder ur en skum dröm in i klara verkligheten. Ett dussin hantverkare och dekoratörer arbetade med kläm och klang på salens utsmyckning. Nöjesnästet förberedde en fest, en maskerad. 
<sec/>
Mikael fann han i en kammare med takljus, stor och skräpig som en sämre teaters klädloge. En fil av dyrbara och vackra kostymer hängde i krokar under det sluttande taket. Mikael satt vid ett sminkbord, halvt i kostym och mask. En puckelryggig perukmakare eller kammartjänare sysslade med masken. På en stol bredvid honom satt en flicka, helt klädd i svart, mörkhårig, vacker men stel. Det enda rörliga var hennes ögon, som vändes med ett urverks precision från Mikael till hans spegelbild och åter. En tredje varelse satt till hälften dold bland brokader och gyllenväv, en halvgammal, grådaskig kvinna i urmodig kappa och hatt. En garderobiär antog Jonas. Han betraktade Mikael i spegeln och väntade med en viss spänning hans hälsning. Den blev enkel nog. Förnöjd men utan spår till förvåning utbrast Mikael: Så bra att du kom, lille Kerrman! Kan du se, vem jag är lik? »Skogvaktarpojkens» ansikte verkade ännu ungdomligt – kanske med konstens hjälp – men hade fallit av och fallit in. Kindernas avtunning lät pannans höjd framstå och de blå ögonens storlek. Hakan hade smalnat, tillspetsats: läpparna sammanpressades i en nervös spasm: munnen minde om en gammal kvinnas mun. Vad likheten beträffar, gjorde mask och kostym kuggfrågan lätt. Han liknade den tredje Gustaf. Frågan besvarad, utbrast han förtjust: Där ser du, puckel, vi lyckas så småningom! Nu kan du gå. Vänd till den svarta flickan sa han på franska: Du också, min söta Jacqueline! Den allvarliga flickan svarade på bruten tyska: Jag heter Maritzka. Invändningen gjorde honom nervös: han sprang upp, de tunna, vita händerna fladdrade i spetsmanschetterna. Än sen! utbrast han. Jacqueline eller Maritzka? Inbilla ni er, småttingar, att jag inte kan skilja er åt? Älskar du mig inte så vansinnigt att du skär av min strupe den dag, jag vägrar betala dina räkningar? Kvinnor förlåter allt, blott icke otro. Allez-vous-en ma petite! Den svarta gick utan ord och hälsning. Mikael sa: Först och främst, lille Kerrman, måste du se mina kostymer. Han drog Jonas med sig till klädfilen. Den här, sa han, är den inte vacker? I den blir jag mördad. – Mördad? upprepade Jonas. Mikael förklarade: Han skulle ge en bal masqué med tema »Operamaskeraden». Han hade arbetat i veckor på den där maskeraden, han hade skickat en duktig artist till Stockholm för att kopiera dräkter, han hade satt kunniga kompositörer att arrangera den rätta musiken, han hade haft otaliga svårigheter att övervinna, men nu tecknade sig ren det hela charmant. Han sträckte händerna i höjden och ropade: Ah, lille Kerrman, jag är glad, jag är vansinnigt, barnsligt glad! Nog är du både vansinnig och barnslig, tänkte Jonas, sa: Och på sånt strunt spiller du tiden? Mikael, sökande bland kostymerna, mumlade för sig själv: Spiller, sa gossen? Spiller! 
<sec/>
Plötsligt upptäckte han det grådaskiga fruntimret. Han ryggade tillbaka i teatralisk pose. (Jonas började förstå, att maskeradspelet redan i viss mån begynt.) Mikael utbrast: Är vi nu här igen, lilla gumma! Att vi inte skäms! Fruntimret smålog på en gång tryggt och blygt, sa: Den som inte går i vägen, blir aldrig förlägen. Nej visst, medgav Mikael, vi bli aldrig förlägna. Den här lilla gumman kom till mig och tiggde pengar – Fruntimret insköt: Det är den fattiges plikt att tigga. – Ja visst, ropade Mikael förtjust. Det är den fattiges plikt! Hon har svar på allt, lilla gumman! Men hon har begått en infami! Den grådaskiga stelnade något, sporde högtidligt: Vem – begick en infami? Mikael svarade snubblande hastigt: Jojojojojojo, jag vet! A. O. Arnfelt begick en infami. Han ruinerade lilla gummans far. Etcetera, etcetera, etcetera. – För att hämnas! insköt fruntimret. Jajajajajaja. För att hämnas. Min far och lilla gumman, som då var ung och skön älskade varandra – Vi hade växlat löften, avbröt fruntimret högtidligt. Mikael vred händerna, sa: Löften och eder! Allt vad lilla gumman önskar. Jag insinuerar ingenting annat. Farfar trädde emellan, sprängde de ömma banden, tvang lilla gumman att övergiva sin älskade – Jag övergav honom aldrig, avbröt åter fruntimret lika högtidligt. Han stannade i mitt hjärta. – Ja visst, medgav Mikael, han stannade. Och nu är jag också i lilla gummans hjärta. Hon älskar mig vansinnigt och moderligt. Alla kvinnor älska mig vansinnigt men få moderligt. Lilla gumman är rörande. Hennes historia är romantisk. Jag tror på hennes historia. Kan en romantisk historia begära något mer än att bli trodd? Betrakta mig! Vem tror på mig? Ingen. Jag existerar inte, tillåtes inte existera. Varför? Därför att jag är en makaber historia. Vem vill tro en makaber historia ? Vem kan tro – i en värld, som dock är den bästa? Ingen. Mer än möjligen den stackars historien själv. Han tystnade andtruten och snöt sig i fingrarna. Vänd till Kerrman sa han: Vet du av att kung Gustaf snöt sig i fingrarna? Det står hos Schück. Väldigt intressant och på sitt sätt makabert. 
<sec/>
Åter vänd mot fruntimret tog han i med fyllda lungor, utbristande: Men hon begick en infami, lilla gumma, en infami! Hon kom för att frälsa mig. Gott, gott, gott, jag kan finna mig i mycket. Men i stället började hon intrigera – Inte jag, gentog den gamla ödmjukt men bestämt. Inte jag! Gud intrigerar för att vinna din själ. Mikael ställde sig framför henne, framåtböjd, händerna i sidorna: han sa lugnt och vänligt men kraftigt: Så låt då i herrans namn Gud intrigera. Det är hans ensak. Lägg sig inte i hans affärer, hon lilla gumma där! Man kunde tro sig höra en blasfemi. Man toge fel. I alla händelser var den icke åsyftad. Den ren falnande njutningsmänniskan, som för länge sen förlorat verklig kontakt med sina medmänniskor, kommer – vilken religiös ståndpunkt hon än från början må ha intagit – i ett egendomligt förhållande till Gud. Den absoluta ödsligheten kring henne skänker eller snarare påtvingar en tro på Guds existens, starkare och mindre anfäktad av tvivel än genomsnittsmänniskans tro. Därmed följer dock sällan ett verkligt religiöst förhållande. Den renodlade njutningsmänniskan har samlat alltför litet av värde för att ha något att anförtro honom. Han finns där, man tänker på honom med vördnad liksom man tänker på en stor, upphöjd härskare i fjärran länder. Må härskaren härska, över mig dock ej, ty jag är tomhet! Mikael åsyftade icke en blasfemi – därtill var han också i själva verket alltför upprörd. Han utropade än en gång sitt halvt klagande, halvt vredgade: En infami – infami! 
<sec/>
Äntligen fick Jonas veta, vari denna »infami» bestod. Antagligen för att föra honom bort från njutningarnas leda stig hade det grådaskiga fruntimret visat honom, eller sökt visa honom, hur han förts därin. Det gamla Wadköpingsskvallret – sant eller osant – om den omänsklige farfadern, som pinat sin son och lockat till sig sonsonen genom att hänsynslöst smickra barnets njutningslystnad och självsvåld – denna mörka, trista historia hade för första gången förtalts Mikael. Utan tvivel en infami! Men vem var mest infam – den gamle eller hans anklagerska? Mikael sa till Kerrman: 
<sec/>
Det är inte historien i och för sig, som är infam. Men detta – att den är postum! Att den kommer till mig med sina postuma viskningar, insinuationer, anklagelser! Vem ska jag tro? Gumman? Inte! Vem ska jag fråga? Farfar? Inte! Jag kommer aldrig att få veta något. Min mor såg jag aldrig: min far kände jag knappt. Farfar var allt. Farfar höll av mig. Farfar gav mig allt, därför att han älskade mig. Så kommer det här. Postumt. Vem ska jag fråga? Jag kan inte gräva upp min far ur jorden. Jag får aldrig veta någonting. Det är infamt, infamt. Plötsligt stampade han i golvet och skrek till med en pojkaktig snyftning: Djävlar! Ingenting får man ha i fred. Gå lilla gumma! Jag har fått nog. Jag är trött! trött!! trött – Fruntimret reste sig, böjde lite på huvudet och genmälte med fatalt lugn: Jag går, Mikael, jag går. Men jag kommer igen. – Det tror jag nog, muttrade den trötte, dock utan gensägelse. Fruntimret fattade Kerrman i rockärmen och förde honom några steg mot dörren. Hon sa halvhögt: Vem ni än är, så gör en god gärning! Tag honom härifrån. Han går under. Man tar livet av honom. Vem? sporde Jonas, perplex. Gumman svarade sibylliniskt: Lasten. Den förbryllade Jonas mumlade: Jag ska göra, vad jag kan. Jag ser ju att det står illa till med hans nerver. Jag lovar – 
<sec/>
Emellertid svek han sitt löfte. 
<sec/>
Orsaken till sveket var en förändring hos Mikael. Då Jonas slapp loss från gumman (för resten samma fruntimmer, som bankir Bourmaister ej utan skäl kallat »högst besynnerligt») fann han Mikael rotande bland de många kostymerna. Jonas började sitt utlovade omvändelsevärv med att säga: Vet du vad, Mikael? Det är väl ändå bra puerilt av en vuxen karl att slösa tid och möda på dylik strunt! Mikael genmälte lugn och leende: Du tar fel. Maskeraden är en allvarlig sak, just rätta sysselsättningen för en fallen liten ärkeängel som herr Mikael. Ju mer möda och tid den kräver, desto bättre. Här som i kärlek är förberedelserna läckrast, den stigande förväntan saftigast. Att sakteliga dag för dag, minut för minut tränga sig in i en annans skinn är deliciöst för den, som tröttnat på sitt eget. Vänta bara, min gubbe lilla, vänta tills du tappat aptiten på dig själv! Men du kommer kanske aldrig att tappa den. Du är så angenäm att du tål dig själv in i det sista. Gott, gott! En dör mätt av år och ära, en annan mätt av nöjen. Var ser du skillnaden? A la fin de la fin, c’est la meme chose. Huvudsaken är mättnaden och förmågan att mätt stiga upp från bordet. Vad gör du eljest i stan, lille Kerrman? 
<sec/>
Jonas berättade Bochumbesöket, börjande avsiktligt med det mindre smickrande uttalandet om Mikael. Avsikten var alltjämt att förbereda attacken mot Hamburgsvistelsen. Resultatet blev ett annat. Bochums föraktfulla ord stack tydligen gadden i någon återstod av självkänsla och stolthet. Jonas, intresserad av fenomenet, bredde på. Den konstlade rodnaden på maskeradkungens kinder underlystes av en levande färg, som kunnat anstå »skogvaktarpojken». Till sist utbrast han: Jaså lille Filip! Nästan närapå att du skäms för Mikael Arnfelt? Den där fettknoppen på juda stam, fortsatte han, är rädd att jag ska kompromettera honom. För ett år sen var jag halvt om halvt förlovad med hans syster. En vacker flicka, vill jag hoppas, fast jag knappt minns hur hon såg ut. Vi visade oss rätt mycket tillsammans på teatrar och konserter etcetera. O tänk, lille Filip, vis jeg lavede en skandale! Jag har lust att samla mina små Jacqueliner och Margoter och göra skyldighetsvisit i ett hus, som visat mig mycken gästvänskap. Vad tusan hade du hos den där karn att göra? 
<sec/>
Nu kom den verkliga förändringen. Jonas förtalde sitt ärende och skildrade alltså Aspafors- Hobys beträngda läge. Mikaels ögon vidgades, flammade som blåeld. Det var inte vrede i lågorna, snarare glädje. Han förnam de friska skogsvindar som svepa kring Klövens topp. Tjuv- och rackarpojken som halvgäckades med främlingen och förtalde sannsagor om ett kungarike tör väl ha trolskat fast någon del av själen i skogars, sjöars, gruvors, hyttors, rykande milors, svarta släggarmade smeders och jäva bergsmäns land. Han sa rätt stillsamt: Kungariket? Vårt kungarike? Splittras? Nej, hör nu lille Kerrman, inte var det väl meningen med all Guds sol och härlighet där uppe på Klöven? – Nej, man tycker det, mumlade Kerrman trumpet. 
<sec/>
Mikael tog honom under armen och de båda herrarna stego in i ett angränsande badrum. Den puckelryggige kammartjänaren tillkallades. Hans husbonde sa: Lille puckel, gör mig till människa. Jag har tröttnat på den kungliga fernissan. Till damerna där nere kan du säga att det inte blir någon maskerad i denna veckan eller nästa. Kanske inte förrän i den bekanta veckan med sju torsdagar. Kungen har inte längre tid att dö, han måste försvara sitt rike. 
<sec/>
Och under det att puckelryggen befriade honom från lånta fjädrar och färger, skisserade A. O:s sonson en liten fälttågsplan, sägande: Alltså – lille Filip har sagt dig att hans aningar tillviska honom att det möjligen eventuellt kanske under vissa förutsättningar kunde intressera V. W. W. att nosa på Aspafors-Hoby. Märk nu väl, lille bror – Vereinigte Westfalische är huset Bochum och ingenting annat än huset Bochum, vare sig det är kolossens fot eller annan kroppsdel. Därav kan du sluta att det där kanske möjligen eventuella intresset är i hög grad förefintligt. Men det måste ytterligare uppammas. Framför allt måste det domesticeras. Det ska bli ett starkt och väldresserat intresse. Vidare – du ska mycket riktigt resa till Paris. Lille Filip är mycket nyfiken. Han vill veta vad du ska göra i Paris. Det kan jag tala om för honom. Du ska gå upp till Jules Weber och framlägga Aspaforssaken för honom. – Webers kommer inte att intressera sig, invände Jonas. Mikael genmälde: Vi ska hoppas att de inte intressera sig. Vi ska jaga hök med uv, förstår du. Lille Weber är uv, lille Bochum hök. Jag ska återknyta med Filip. Det kommer att kosta mig en extra dos morfin, men det betyder ingenting. Jag ska fråga om inte han och Weber kan skrapa hop a little heep of money. Jag ska be honom skriva till lille Jules. Den väntjänsten kan han inte vägra, allra helst inte en vän för vilken han uppriktigt skäms. Dessutom är han som sagt nyfiken. Vad händer? Jules svarar att vederbörande – du – redan öppnat underhandlingar, att han finner dem värda den största uppmärksamhet, men att på detta tidiga stadium etcetera. Just så kommer lille Jules att svara först och främst för att visa vännen Filip att han är en man, som har sina nät i alla vatten. Dessutom – ju mindre hans eget intresse för Aspafors är, desto livligare ska han söka sporra Filips. Ty som den kloke bonden mycket riktigt anmärkte: när Tjuv-Kalle tar mina kålrötter så får Tjuv-Pelle stjäla mina potäter i fred. Suum cuique! Du återvänder till Stockholm och jag åtar mig att sköta Bochums under de närmaste veckorna. Jag ska visa lille Filip att han inte behöver skämmas – det är farligt att skämmas, lille Filip! 
<chapter/>

<chaptername>Du kan säga honom – </chaptername>

<sec/>
Denna primitiva affärsmetod à la A. O. – »jakt med uv» strider som bekant helt och hållet mot den moderna merkantila andans krav på uppriktighet och lojalitet. Likväl finns det – vilket också torde vara bekant – än i dag affärsmän, som stundom anlita metoden, ej sällan med framgång. Då den »moderna andan» i mycket hög grad inspireras av och bygger på vissa stora empiriskt vunna fakta: »allmänhetens dom», »statistiken visar» och icke minst framgången, resultatet, så torde metoden få anses icke helt och hållet utdömd ens inom omdömesgilla kretsar. I detta särskilda fall visade det urgamla redskapet att det ännu ägde dugliga egenskaper. Vid Kerrmans återkomst från Paris, där resultatet blivit det väntade, kunde Mikael rapportera att »lille Filip redan var på glid». Likväl behövde han ännu någon bearbetning, en uppgift för Mikael. Det är nämligen mycket bättre, påstod den unge cynikern, att underhandlingarna föras av en ovederhäftig person som jag. Lille Filip lever ännu i ljuv förhoppning att kunna lura oss. Även om du ginge på tå skulle du krossa hans illusioner. Jag däremot är en loppa under lille Filips nagel eller en duva så gott som i hökens klor. Jag är född till lockfågel. Å, du skulle bara se vilka skaror av kråkor, skator och korpar, som kretsa omkring mig i hotel de Montsoussonge! – Varför satan lämnar du inte det där nästet, utbrast Kerrman med en vrede som kryddades av åtskilliga droppar samvetskval. Mikael svarade: Jag kan inte. Jag somnar så gott, när korparna kraxa. – Och när du får sticka dig efter behag, tänkte Jonas, som vid tvagningen i badrummet sett den unge mannens armar nakna. 
<sec/>
I den självrannsakan Jonas långt senare höll rörande sitt förhållande till unge Arnfelt och hans uraktlåtenhet att »ta hand» om honom, framställde självanklagaren följande punkter: Mikaels tvetydiga omgivning borde ha varnat honom; Filip Bochum hade varnat honom; »det besynnerliga fruntimrets» varning hade varit ännu skarpare; Mikaels ord »kråkor, skator och korpar” angav måhända att han i sin tvetydiga omgivning såg eller anade faror; slutligen fällde Mikael vid avskedet ett yttrande som för den eftertänksamme borde ha klingat som ett nödrop. Självrannsakaren-försvararen saknade ej motskäl och förmildrande omständigheter. Att Mikael rörde sig i minst sagt tvetydiga kretsar var alltför »gammalt nytt» för att väcka hans uppmärksamhet och detsamma gällde hans sjukliga passion för allehanda dåraktiga nöjen. Bochums varning bottnade uteslutande i krass egoism. Det »besynnerliga fruntimret» var en alltför befängd och fantastisk företeelse att passa in i det »verkliga livet» (där dock det befängda och fantastiska är långtifrån sällsynt!). Några egendomliga yttranden från Mikael kunde tillskrivas tillfällig nervös upphetsning och melankoli. Inte heller kunde det förvåna att det illvilliga skvallret om A. O. grep sonsonen som var så varmt fästad vid gubben. Till sist och främst: den livliga brev- och telegramväxlingen rörande Aspaforsaffären vittnade om energi, tankeskärpa, sinneslugn. Sannerligen en person som tycktes kunna ta vara på sig själv och mer än sig själv. Det sista försvaret slog visserligen ihjäl ett par av de övriga. 
<sec/>
En detalj i Mikaels tal irriterade Kerrman men kunde näppeligen locka till slutsatser. Det var det ymniga användandet av ordet liten. Knappt ett namn (undantagandes farfaderns) nämndes utan att epitetet bifogades – lille Filip, lille Jules, lille Jonas, lilla gumman, små kråkor, skator och korpar etcetera – Emellertid breder sig ordet redan i normalt språk som ett ogräs. Särskilt kvinnor och kvinnliga män äro frikostiga – lilla mamma (undantagslöst), lilla du, lilla fröken, lille slaktarn, lilla liten (!), vår snälle lille kung, lille Jesus, och så vidare. Män använda det ej sällan med förklenande eller hotfull klang. I åldringars och sjuklingars tal frodas ordet än ymnigare. Förekommer nu detta vittspridda ord i sådan mängd att det trots sin vanlighet väcker uppmärksamhet, bottnar företeelsen i en kanske smygande men stark känsla av maktlöshet, oförmåga att hålla livet stången. Det är ett försök att förminska omgivningen, göra den ofarlig. Lilla vovve säger den skälvande till en lejonstor best. Den lilla kossan skrämmer ingen karsk pys, inte ens den lilla, lilla elefanten. En mor, vars barn har bergskräck, utbrister: Inte ska du vara rädd för de snälla små alperna! Mikael Arnfelt sa: Å det där lilla Montsoussonge – jag sover så gott där! Min lille Puckel vakar över mig, mina små Jacqueliner och Margoter, alla mina småttingar! 
<sec/>
Kerrman behövde sin korrespondent, spejare och underhandlare i Hamburg ännu några veckor. Tids nog att efteråt taga honom därifrån om så krävdes. I Stockholm väntade honom en jakt, i vilken han själv, Jonas Kerrman, skulle vara än jägare, än lockfågel, än byte. Var och en är sig själv närmast – ord stundom bjudande som en helig plikt, stundom lömskt lockande som synden men ständigt viskande i människoörat likt evighetssuset i en snäcka. 
<sec/>
Vid avskedet på bangården sa Mikael: Träffar du farfar, ska du naturligtvis hälsa från mig. Tillade: Ingenting särskilt. Bara hälsa. Jag mår bra. Tillade ytterligare: Du kan säga honom att jag ibland känner mig mycket ensam. 
<sec/>
Log, nickade och gick. 
<chapter/>

<chaptername>Girefanten.</chaptername>

<sec/>
I Wadköping vankade en gubbe omkring och kände sig ensam. Tjugufyraåringen i Hamburg njöt sin tristesse, lät den döva och söva. Åttionioåringen i Wadköping snörde sin ränsel, grep sin gummiskodda stav. Någonting måste göras, ty något var i görningen, Fabian skulle avgå – fanns det möjlighet att placera Mikael i Stockholm, några timmars väg från Wadköping? Där han nu satt bland sina »vänner» i det bourmaisterska Paradiset liknade gubben en gammal hök, medveten om sin styrka, medveten om sin svaghet, en gammal rovfågel som sakta dalat ned på den plats, där åteln är. Vördad av de yngre men ej längre fruktansvärd nog att skrämma dem från bytet bidar han fromt en strid mellan de unga. Törhända blir bytet till sist den gamles om Ödet så vill. 
<sec/>
Strid låg i luften och ställningen var denna: 1) Fabian Bourmaister önskade till efterträdare sin måg Jonas Kerrman. 2) Maxi godtog Kerrman, men icke den tjuraktigt framstörtande, »äventyrlige» Kerrman utan snarare en kastrerad, en oxe som stark och sävlig drar lasset övervakad av en försiktig körsven. Han sa till bror Eddy: Kerrman men Kerrman under stark kontroll – det är lösen! Och vem kontrollören? sporde Eddy. Maxi höjde sig på tåspetsarna, sänkte blygsamt blicken till den välrundade magen och sporde i sin tur: Vad säger du om en viss Maxi Bourmaister? Eddy svarade: Nej, inte den viktigpellen. Om jag ville sända Kerrman på dårhus och ruinera firman skulle jag välja Maxi Bourmaister. Som det nu är föredrar jag Ahlmarck. – Ahlmarck! väste den förbittrade Maxi. Du är galen! Kerrmans kreatur Ahlmarck. Eddy replikerade kort: Kreatur kan köpas. 3) Alltså: Kerrman kontrollerad av Ahlmarck och denne hemligen i sold hos övriga intressenter. 
<sec/>
In i Paradiset trädde nu den omtalade, en tjockis, som försökte göra sig liten liksom rädd att den stora stofthyddan skulle bjuda fienden alltför god måltavla. Hans kläder, nya eller gamla, knövlade sig kring den feta lekamen, som om den vridit sig i smärta. En mörkgrå kavaj hårt spänd över buk och bak gav underkroppen tycke av elefant medan de smala skuldrorna och en lång mager hals i för vid krage förde tanken till giraffen. Barnen Kerrman – inspirerade av någon ordlekstävlan – hade döpt honom till Girefanten. Hårt tryckt in under vänstra armen bar han en sliten portfölj, av barnen kallad girefantens hjärta – kanske därför att mannen i högtidliga stunder plägade säga: Jag! jag bär mitt hjärta utanpå rocken. 
<sec/>
Inkommen i »Paradiset» räknade han i en blink de närvarande och böjde fyra gånger den långa halsen. Hälsningen besvarades av Fabian, värden, med ett buttert: Välkommen. Arnfelt, orörlig, mumlade: Se Ahlmarck. Maxi sa: Da – Eddy konstaterade med blicken mannens närvaro, vände sig bort. Sålunda hälsad nedsjönk tjockisen och bredde sina massor över en spinkig taburett, vars skälvande ben fingo en ängsligt prövande blick av husets herre. Insatt i styrelsen av sin beskyddare, Kerrman (som behövde en drabant med kadaverlydnad), förblev dock Per Erik Ahlmarck en mycket underordnad person – en sådan som ropar Välbekomme! ren innan chefen har nyst. 
<sec/>
Nu fattades Kerrman. Fabian sa: Var blir då Kerrman av? Middagen väntar. Maxi inföll, dyster och förolämpad: Hans vanliga sätt! Innan han kommer, låt oss enas om en sak! Uppträdet i morse får inte upprepas! Han faktiskt röck klubban ur pappas hand, faktiskt! – Å nej, mumlade gubben med ett förläget leende urskuldande den unges brådska, den gamles bräcklighet. Å nej, Maxi, jag hade ju redan lagt ned den. Men du Eddy, ring nu och fråga, varför han dröjer. Eddy gick, återvände, rapporterade sävligt: Lill-Cissi säger att vi inte ska vänta på Kerrman. Han kommer snart, men för närvarande står han i deras skafferi och äter. – Va befalls! utbrast värden förtrytsam. Han är bjuden på middag till mig och står i deras skafferi och äter! Maxi yttrade dystert: Va sa jag i morse? Kerrman är faktiskt rubbad. 
<chapter/>
telegram. 
<sec/>
När låtsas en människa och när är hon ärlig? När leker Ödet med henne och när leker hon med sitt öde? 
<sec/>
Då Jonas Kerrman bröt morgonens sammanträde var han »faktiskt rubbad» om man med rubbad menar besatt av ursinne. Utan detta ursinne skulle han ej ha ryckt klubban ur svärfaderns hand, dängt den i bordet och fyllt de närvarande med sådan bestörtning och harm att den försiktige Fabian fann rådligast framskjuta förhandlingarna till eftermiddagen. Var ursinnet låtsat? Ingalunda. Likvisst bör man lägga märke till att Kerrman samma förmiddag väntade ett telegram som efter »knivstöten i ryggen» och successionsfrågans aktualiserande blev av utomordentlig betydelse. Alltså ligger det nära till för den illasinnade att i ursinnet och det därav följande avbrottet se en taktisk fint! 
<sec/>
Låt oss nu skärskåda Ödets skälmstycken. Kerrman begav sig hem och fördröjdes under vägen några minuter av ett demonstrationståg som den opolitiske mannen kallade »nöje för barn och kanaljer». Äntligen hemkommen frågade han efter telegram. Fanns inte. Det väntade telegrammet skulle innehålla den formella bekräftelsen av de lyckade underhandlingarna i Hamburg. Man förstår att Kerrman med telegrammet i handen skulle intaga en betydligt starkare ställning på det fortsatta sammanträdet. Emellertid hade i själva verket ett telegram anlänt men åter bortförts några minuter före Kerrmans hemkomst. Den enda i hemmet, som kände till telegrammet var lagstadda barnjungfrun Mätta (stadd för ett trettiotal år sen av fru Cecilia Bourmaister att stoppa den blivande stopphataren Eddys strumpor). Tyvärr hade Mätta fullgiltiga och absolut osjälviska skäl att inte röja vad hon visste. Detta telegram som för närvarande befann sig i fickan på en pojke som i sin tur befann sig i demonstrationståget, innehöll likvisst ej den efterlängtade bekräftelsen. Däremot innehöll det en underrättelse som skulle ha räddat den gamla dynastien Bourmaister. 
<sec/>
Sedan telegrammet förgäves efterfrågats sa Kerrman till sig själv: Strunt i det! Jag reder mig nog ändå. Men först vill jag ta mig en uppfriskande dusch. Det går på en halvtimme. Åter lekte Ödet med Kerrman, kanhända ock att Kerrman i någon mån lekte med Ödet. Uppehållet i hemmet som borde ha tagit en halv eller kanske hel timme, tog dryga tre. Under denna tid anlände ej telegrammet (som Kerrman kanske hoppades), men väl hann Eddy Bourmaister hålla ett längre hemlighetsfullt samtal med Per Erik Ahlmarck, ett samtal som i hög grad påskyndade dynastien Bourmaisters fall. 
<sec/>
Hur kan en enkel dusch tagen i ett badrum, som inspekterats av fru Helen Kerrman (ypperst bland husmödrar) kräva tre timmar? Vi kunna likaväl fråga: Hur kan man i ett modernt Strandvägshus finna en fornkristen grav? Till en början fungerade duschen oklanderligt, men plötsligt slogs dörren upp och husfaderns stämma dundrade: Helen! Mätta! Fru Helen störtade in i sängkammaren men tvärstannade och lyfte ofrivilligt på kjolen. Den mjuka gröna golvmattan hade fått en dunkel färgskiftning och skvätte vatten som en skogsmosse i oktober. I badrumsdörren stod husfadern, svept i sin vita toga, högrest, myndig och olycksbådande. Nu infann sig Mätta. Hon konstaterade utan sinnesrörelse att mattan var »lite sur». Vidare framställde hon en förmodan att vattnet inströmmat från badrummet som följd av ett stopp i avloppet. Tillspord hur detta stopp uppstått, ville hon påpeka att hon ej var stadd till rörläggare men likvisst ville undersöka saken av ren människokärlek och kristen ödmjukhet. (Hon tillhörde en sekt som populärt kallades »corfitzianerna» efter sin ledare, pastor Corfitz Hansson.) I sann kristlig anda morrande som en gammal katt avlyfte hon alltså trumgallret. En egendomlig syn mötte ögat. I trummans »knä» vilade på en kudde under alnsdjupt vatten en docka svept i vitt, en varelse som sannolikt en gång varit skön. Vattenytan täcktes av ett lager Kristi bloddroppar. Mätta upptog varelsen, besiktigade den och trodde sig på goda grunder kunna antaga att man här hade de jordiska lämningarna av en viss Angelika, som veterligen lidit martyrdöden samma dags morgon. Trumman vore alltså att betrakta som en fornkristen grav. Husfadern dristade nu undanbe sig muntra kvickheter, vartill Mätta genmälte att hon ej vore städslad att muntra någon, vem det vara månde. Diplomatiskt döv för denna näsvishet, klafsade bankiren, följd av de båda kvinnorna, ut i våningen på jakt efter en viss Annika, vars kända corfitziska fromhet tycktes slå en bro över till det fornkristna. I barnkammaren möttes straffexpeditionen av motgång. Den brottsliga låg bekvämt utsträckt på sin pinnsoffa med en manlig individ tryckt mot sitt bröst, en kvinnlig vid sin sida och ett lejon under huvudet. Sofflocket täcktes av ett tjockt lager sand. Ett skarpt tankearbete rynkade några minuter husfaderns panna under det att de båda kvinnorna ängsligt iakttogo hans minspel. Plötsligt klarnade hans panna och han viskade förnöjd lik den där löst ett kvistigt problem: Aha, nu begriper jag – hon ligger och sover i öknen. Därpå tillade han barskt men viskande: Hon ska ha en grundlig risbastu: det har hon förtjänt. Orden voro brutala, men man spårar en viss finkänslighet i den viskande tonen. Uppmuntrad härav påpekade Mätta det skadliga i att aga ett barn som nyligen (fem månader) haft mässlingen. (Mässlingen medför livslång immunitet men skyddar även under längre eller kortare tid mot mycket annat ont.) I egenskap av barnets mor ansåg sig fru Helen böra ha ett ord med i laget. Aga borde ej förekomma, men väl skulle man fråntaga den sovande hennes dockor. (Den sovande syntes plågad av onda drömmar.) Fadern fann förslaget rentut sagt dumt: barnet skulle vakna om man berövade henne dockorna. Fru Helen ansåg att även den lindrigaste risbastu borde ha till följd att barnet vaknade. Mätta ville påpeka det farliga i att skrämma barn. Hon bad fru Helen vid tillfälle iakttaga den där otäcke Ahlmarck. Han klippte med ögonen som en blänkfyr, vilket var en följd av skrämseln då hans mamma tappade en brinnande lampa och gardinen tog eld vilket var en följd av att gamle Ahlmarck talte om att han förskingrat, vilket var en följd av – 
<sec/>
Här avbröt husfadern motivering och kausalsammanhang och anhöll att få framställa trenne frågor: Hur länge skulle den blöta sängkammarmattan kvarligga, spridande fukt och mögel i hela huset? Hur länge skulle han gå omkring i badlakan, ådragande sig en snuva, som erfarenheten visat vara svårbotad? Slutligen: Var det meningen att han skulle komma för sent till middagen och sammanträdet? (Sista frågan borde han kanske ha ställt till sig själv.) Klagomålen funno raka vägen till tvenne kvinnohjärtan – fru Helen och Mätta ilade med lika iver att gottgöra en oförrätt mot husets herre. 
<sec/>
Husfadern svept i sitt lakan klafsade vidare mot oblida öden. Vi kunna icke steg för steg följa honom på denna vandring ej heller till fyllest förklara dess långvarighet. Själv motiverade han den med »att han sannerligen inte hade lust att klä sig någon annanstans än i sängkammaren». (En moralisk protest mot det »otroliga slarv» som rådde i hemmet.) I sängkammaren arbetade fru Helen, tre tjänstekvinnor, gårdskarlen samt en möbelsnickare för att återställa ordningen men det tog sin tid. Denna tid tillbragte husfadern i ett än oroligt, än uppretat, än dystert sinnestillstånd. En gång i kvarten ringde han till kontoret eller telegrafen. Intet telegram! I dess ställe fann han på sitt skrivbord ett stetoskop. På hans skrivbord? Han erinrade sig Möbius’ besök. Hade doktorn alltså varit där å ämbetets vägnar? Vem var sjuk? Helen? Den blomstrande rosen Cecilia? Annika, även kallad Vilddjuret i ABC-boken? Otänkbart. Pil kunde man möjligen tänka sig. Helen påstod att Pil var klen. Denna klenhet bottnade emellertid i mamma Helens dumhet. Hon pjåskade bort pojken och till tack drog han henne vid näsan. Man kunde visst ha skäl att oroa sig för ynglingens framtid men ingalunda för hans hälsa. Denna ytterst vanliga föräldratvist rörande okynne eller ohälsa hade det sista året varit brännande kring Pil. Kerrman brukade säga: Jaså – du vill göra honom till en Mikael den andre. Helen svarade: Det är i alla händelser bättre det. – Bättre! Bättre än vad? Mödrars enfald är otrolig och på samma gång oroande. De spå olyckor tills man känner luften mättad av dem. Ta på dem kan man ej. Eftersom de inte existera. Vad nu Möbius’ kvarglömda stetoskop beträffade, så kunde det inte ställas i samband med Pil. Han befann sig i Wadköping, elev i övre ringen. 
<sec/>
Och han klafsade vidare, missnöjd och misstänksam. Han sa till sig själv: Här är ohyggligt slarvigt. Ingen ordning. Eljest skulle jag inte behöva gå omkring så här och komma för sent. Vidare tänkte han: Till min hälsa tas sannerligen ingen hänsyn. Nyser Pil, så bäddas han ner. Men här går jag och förkyler mig. Det är inte bra för mina ögon. Mina ögon är dåliga. Bryr sig Helen om det? Inte. Hon har inte ens bett mig gå till en ögonläkare! Varför gör hon inte det? (Att han självmant skulle gå till en ögonläkare eller någon annan läkare kunde hon sannerligen inte inbilla sig.) Han såg omkring sig med skarpa blickar och muttrade: När man har tre tjänare så borde man kunna slippa smuts och spindelväv. En närmare granskning gav vid handen att han verkligen slapp smuts och spindelväv. Då begav han sig in i Lill-Cissis rum. Jungfruburen tedde sig prydlig. En bokhylla och några volymer på skrivbordet vittnade om lärda mödor. Fagra illusion! Hyllan visade sig innehålla sjuttiofem procent romaner. På bordet låg visserligen fransk grammatika och ordbok men dessutom Bel-Ami, en bok som ännu ej blivit officiell lärobok i flickskolorna. På plumppapperet låg ett brevkoncept. Han muttrade: 
<sec/>
Cissi får verkligen ursäkta – – tog papperet och läste: 
<sec/>
Mon tres cher George! Tu es si bon contre moi que je te suis bien gratuit. Je te desire toute la bonnheure possible. Si tu savais comment je faime, tu me (skulle sakna??) plus que tu peut-etre fais maintenant. Quand tu n’es pas chez moi, quand je ne peux plus te baiser – 
<sec/>
Vid det fatala ordet baiser bröts konceptet av en plump varpå följde: Jag plumpar alltid vid baiser. Oh mon pauvre coeur comme tu bultar! 
<sec/>
Familjefadern nedsjönk på en stol men reste sig strax. Han hade »satt sig på något» – en läderbörs av utpräglat manlig typ. I Cissis rum? Han öppnade börsen. Den innehöll tre och sjuttiofem samt en liten eternellkrans av silver på vars baksida stod inristat Fraternité – Egalité – Liberté! Alltså denna rödkindade osnutna jäntunge hade en fransk kurtisör som besökte henne i hennes rum! En fransk pojke? Han hade aldrig sett någon fransk pojke i sitt hus. Han hade aldrig hört talas om någon fransk pojke! Alltså en kurtis i smyg! Alltså – – Han började söka nya bevis på brottslighet. Han fann under plumppapperet vers. Kärleksdikter. Oändligt med kärlek. Han gitte inte läsa igenom dem, eftersom de inte voro på franska. Så stötte han på ett papper med hektograferad skrift. Det tilltvang sig onekligen hans uppmärksamhet. Där stod: Sjätte uppgiften för fransk stilövning. En mor besvarar sin sons brev: Käre Georg, du är mycket god mot mig – – –  Pater familias granskade de båda texterna. Till all lycka var han ensam i rummet – den rodnad som brände kinderna skulle ha äventyrat hans värdighet. Nu kunde han lägga tillbaka papperen och rättfärdiga sin upphetsning med orden: Det är ju någonting ohyggligt – en sån franska! Börsen oroade honom inte längre. Den kunde för resten ha varit Pils. Om inte Pil befunnit sig i Wadköping. 
<sec/>
Nu började han huttra av köld. Han sa: Jag får alldeles säkert snuva och det är inte bra för mina ögon. Jag måste klä mig var fan det så ska ske. Med frisk beslutsamhet trädde han ut i salen på väg till sängkammaren. Plötsligt tvärstannade han. Dörren till barnkammaren hade öppnats. En kvinnlig varelse en hela nitton meter hög steg in i salen. Bakom henne släpade ett långt stycke svart tyg. I högra handen höll hon tvenne blyertspennor korsvis sammanbundna, under vänstra armen en stor foliant – Kristna Martyrers liv. Alla dessa attributer angåvo tydligt nog att Jonas här hade framför sig en präst. Till yttermera visso sjöng hon högt och klart Vår Gud är oss en väldig borg – 
<sec/>
Maxi har påstått att »Kerrmans Annika faktiskt går i bönehuset»! Det är visserligen inte sant, men sant är att barnet genom Mätta »smittades av corfitzianism». Tösen var frisk som en nötkärna och munter som andra friska barn. Men hennes fantasi var av en viss katastofalkatastrofal och makaber art, i släkt med morbror Maxis. Därtill var denna fantasi förknippad med en visserligen ädel egenskap: medlidande. Hennes medlidande var fruktansvärt, att bli dess föremål var en mycket stor olycka. Det visste Pater familias, han visste ock att han stod och huttrade och klapprade tänder. Försiktigt hukade han sig ned bakom flygeln. Det hjälpte inte. Hon såg honom, hon kastade sig över honom. Hon skrek: Pappa lilla, nu är du förkyld! Känn så du skakar som en stackars hund! Tänk om du får lungsot! Den sålunda angripne familjefadern frågade sig om detta kunde vara rätta ögonblicket att exekvera den utlovade risbastun. Det ohyggliga medlidandet skulle växla föremål. Emellertid valde han en annan utväg. Han tog Annika på armen och gick ut i köket. Tjänsteandarna voro alltjämt i sängkammaren. Husfadern steg in i skafferiet och släppte lös medlidandet i en syltburk. Plötsligt greps han själv av en bastant hunger. Hyllorna voro fulla med assietter. Han högg för sig. Se där varför svärfar Fabians middagsgäst stod i sitt eget skafferi och åt en halvtimme före middagen. 
<sec/>
Telefonpåringningen tvingade honom äntligen att klä sig. Nu kunde varken Ödet eller Kerrman längre dra ut på tiden. Då han påklädd åter gick genom salen mötte han Annika, som ånyo förvandlats till from procession. Nu sjöng hon: Jag går mot döden – – I stället för de korsbundna blyertspennorna höll hon i handen stetoskopet. 
<sec/>
Kerrman skyndade ned på gatan. Avspärrningen som retat honom för några timmar sen existerade alltjämt och var nu omöjlig att genomtränga, ty tåget av demonstranter vältrade just fram mellan poliskedjorna. Kerrman stannade fogligt inför hindret. Politiska och sociala hymner sjöngos mångtusenstämmigt. Det hörde han inte. Hans tankar voro än hos Mikael och Bochum i Hamburg, än hos Fagerlind, som orolig bidade sin dom och »kungarikets, än åter i »Paradiset» där domarna väntade. Tankarna gjorde honom både döv och blind. Eljest kunde han bland demonstranterna ha upptäckt en liten grupp helt unga män i stora svarta slokhattar. Han skulle också med ett visst intresse ha varsnat att alla dessa ungdomar med ett undantag på rockuppslagen buro små eternellkransar av silver. Den ende, som ej bar märket – eftersom han glömt det i sin läderbörs – var en gänglig yngling under vars slokande hattbrätten den tankspridde Pater familias kunnat upptäcka flikar av mörkbrunt hår, kastanjebruna ögon, ett blekt ovalt ansikte. Kanske skulle han ha tyckt sig se ett annat ansikte som han strax förut kysst till avsked, ty den käcke demonstrantens var blott ett lån eller rättare en gåva av fru Helen. Men Pater familias stirrade på sina evinnerliga gamla affärer och ynglingen stirrade in i sina eviga unga drömmar. Så drog tåget förbi och avspärrningen lättade så pass att en ansedd och betrodd man kunde taga sig fram i sina viktiga ärenden. Telegram eller icke telegram – nu var avgörandet oundvikligt. Ett telegram hade som sagt verkligen kommit och förkommit. Det kunde ha givit sammanträdet ett helt annat och mindre bittert förlopp. Men det låg i rockfickan hos ynglingen som nyss strök förbi honom, stirrande in i sina unga drömmar. 
<chapter/>

<chaptername>Taga tjuren vid hornen.</chaptername>

<sec/>
Till middagen hade bankir Bourmaister i sista stund kallat en av styrelsens blindpipor, hovrättsassessorn och connaisseuren Alexander Loewen, en frände. Titeln connaisseur bar han enligt Maxi med full rätt såsom varande specialist på: anor, ben (fruntimmer och hästar), crustacéer, elzevirer, fajanser, gurkor och Goethe med mera. 
<sec/>
Denna formidabla allmänbildning – varav vi endast givit några stickprov tagna ur Maxis alfabetiska förteckning – skulle kanske ha sprängt hans hjärna om den icke motvägts av tvenne ansenliga lakuner: han var fullständigt rudis i juris prudentia och levde i lycklig okunnighet om allt, som kallas affärer. De båda tomheterna hade – alltjämt enligt Maxi – gjort honom till hovrättsassessor och till styrelsemedlem i ett tiotal merkantila företag. Familjemalicen hade döpt denne assessor och styrelseledamot till »assessoren» Loewen. Dylika blindpipor göra sin nytta, tjäna som buffertar mellan stridande parter och placeras vid bolagsmiddagar som förträfflig isolering mellan hetsiga intressenter vilkas stridiga åsikter de glatt och opartiskt dela. Vid middagsbordet placerade Fabian sin vansklige måg mellan Loewen och Ahlmarck. Girefanten åt, Kerrman teg, assessoren pratade dagspolitik. Som ämnet synbarligen inte intresserade hans granne det bittersta och då anor, ben och gurkor sannolikt skulle intressera honom lika lite, kastade sig den gemytlige och ovetne assessoiren huvudstupa mitt i bränningarna sägande: Nå, hur står saken? Vem ska efterträda onkel Fabian? – Frågan ställdes till envar, som svara gitte. Ingen tycktes gitta. Så tog Kerrman en klunk ur sitt vinglas, torkade läpparna, svarade: Jag. Trots sin ovetenhet förbluffades assessoiren av det korthuggna svaret. Hans blick flög snabbt kring bordsronden utan att möta vare sig bekräftelse eller förnekelse. Olustig och förlägen mumlade han: Verkligen? Saken är avgjord? Jag gratulerar både dig och firman, min käre Jonas! 
<sec/>
Stundom är det klokt att brått och bryskt fatta tjuren vid hornen, stundom oklokt. Jonas, som efter svärfaderns »förräderi» ej trodde sig kunna räkna mer än en pålitlig anhängare i styrelsen – Ahlmarck – hade begått en överilning. Arnfelt, den gamle kuppmakaren, lystrade till vid fanfaren men ägnade sig strax åt en noggrann putsning av den breda hakan, fläckad av majonnäs. Maxis sinnesrörelse tog sig uttryck i en sakta magdans – det välformade klotet syntes rulla under västen. Likvisst hade svaret snarare behagat än misshagat honom: själv en obotlig »slingerbult» njöt han nästan fysiskt av andras rättframhet. Fabian däremot kände sig mycket illa berörd av svärsonens »egenmäktighet». Jag är väl ännu i livet, tänkte gubben, jag är störste delägare i firman! Att lägga ned spiran är svårt, än svårare att bliva l’état-c’estmoikänslan kvitt. Farligast – för Kerrman – verkade dock svaret på Eddy. Den loje esteten, den idylliskt tame familjepappan från kållandet på Montmartre hade i själva verket ett starkt och hetsigt blod, rikt bemängt med den handelspatriciska gamla släktens egenkärlek, högfärd och stolthet. »Utbölingens» självsäkra svar retade honom till den grad att han teg. Girefanten åt – åt för både giraff och elefant. Och Loewen talade för hela samlingen, dock icke längre »affärer». 
<sec/>
Kaffet dracks i »Paradiset». Den bourmaisterska familjeklenoden gav prov på en förunderlig dragningskraft. Sex av herrarna fastnade på gobelängerna som flugor på flugpapper. Loewen med värden som åhörare höll ett föredrag över haute-listekonstens utveckling i Arras, Bruxelles, Paris och Rom. Arnfelt stod ansikte mot ansikte med Gud Fader, vithårig, som han, vördnadsbjudande: likvisst tycktes konsten betyda mindre än vävnaden, vilken han vanvördigt prövade med tumnageln just som en gammal och klok bonde prövar ut starkaste byxtyget. Ahlmarck betraktade from Paradisets rika fauna, som icke saknade giraff och elefant. Max &amp; Eddy hade stannat framför den »kerrmanska» gobelängen »Utdrivningen». Den lille brodern viskade till den långe: Kerrman är ängeln och Adam och Eva, det är vi det! Eddy genmälte torrt: Jag förbehåller mig i varje fall den manliga rollen. 
<sec/>
Kerrman ensam fastnade inte på flugpapperet. Han vandrade otåligt av och an i det långsträckta rummet, vars kristallkronor redan tänts. Än tömde han i ett drag sitt kaffe, än tände han cigarretten, drog ett par bloss och kastade. Slutligen utbrast han: Varför står ni och stirrar på det där gamla skräpet? (Familjeklenoden!) Vi ha samlats för att utse svärfars efterträdare. Det brådskar. – Ärendet är ju faktiskt avgjort i högsta instans! insköt Maxi försmädligt. Kerrman upprepade: Det brådskar! Firman ligger i så viktiga underhandlingar att chefsposten omedelbart måste besättas. – Vem har inlett de där viktiga underhandlingarna? sporde Eddy. Kerrman svarade: Jag! – Med mitt tillstånd, mumlade lille Fabian försagd. Han tillade: Emellertid ska vi inte förhasta oss – Kerrman avbröt: Frågan skall avgöras nu. Endera går jag härifrån som firmans chef eller lämnar jag styrelsen. – Ultimatum! utbrast Maxi upphetsad. Kerrman kompletterade ropet med svågerns älsklingsord: Faktiskt! A. O. Arnfelt vände sig långsamt om och betraktade Kerrman en sekund, vände lika långsamt åter till Gud Fader. 
<chapter/>

<chaptername>Före jakten.</chaptername>

<sec/>
De båda »jag!» hade klatschat som pisksnärtar. Även om Kerrmans kraftiga »framstöt» vid middagsbordet ej varit alldeles oavsiktlig så låg dock bakom dess kärva formulering en stark personlig ovilja mot de herrar Bourmaister, som ställde sig mer eller mindre hindrande i hans väg. Det som mest irriterade honom hos kompanjonerna var deras »tempo». Om en ung landsortsfirma genom en plötslig och djärv expansion tränger sig fram i riksfirmornas led, kräver förändringen för att lyckligt genomföras hos den unga firman minst lika stark eller starkare »puls» än de äldre rikskonkurrenternas. Annorlunda förhåller det sig med en gammal firma, som länge levat i provinsen och redan där vunnit avsevärd omfattning och välstånd. Dess småstadsmetoder ha långsamt ändrats i riktning mot storstadens, dess vyer ha år för år vidgats under försiktig eftertanke, pulsen har väl stegrats men så varligt, så sakta att den icke nämnvärt irriterat grannarna. Den gamla povinsfirmanprovinsfirman tar stillsam men självmedveten sin plats bland riksfirmorna, hälsad som en redan länge känd, en vän den där äntligen bestämt sig för att sluta sig till de övriga. En dylik firma kommer att betrakta försiktigheten, den väl modererade »pulsen» icke som en svaghet utan just som kardinaldygden, den bevarande, sunda. Är nu firman av ålder förenad med en släkt och dess förgreningar tillkommer ytterligare ett skäl att förhärliga den »modererade pulsen». Den tillåter släkten att i samma försiktiga tempo omvandla en del av de materiella värdena till andliga och att sålunda på ett mer förfinat och fördjupat sätt njuta välståndet och livet. Än vidare får släkten möjlighet att avstå en eller annan medlem än åt vetenskapen, än åt litteratur, konst, musik, än åt social eller politisk verksamhet. Härigenom vinner släkten och varje dess medlem en mångartad rikedom av intressen, kunskaper, möjligheter till andligt liv. Faran ligger däri att trädets krona skjuter alltför vidlyftiga skott och genom överblomning hotar att utsuga den stam och rot som livnär och uppbär. Den snabbt framträngande »uppkomlings»-firman däremot ger väl sina ledare alla den materiella utvecklingens skatter: bostadslyx, sport, nöjen, ett excentriskt deltagande i vetenskapligt eller konstnärligt liv men ytterst sällan en välfuntad, rik och avslipad kultur. I gengäld bibehålles åtminstone i lyckliga fall ett mera tättslutet förhållande till »moder jorden», de materiella möjligheterna. 
<sec/>
För uppkomlingen Kerrman var det bourmaisterska »Paradiset», rymmande resultatet av fyra generationers alltmer förfinade skönhetsbegär, om ej en styggelse så åtminstone en onyttighet. Det var icke moder jordens must uppsugen i trädets krona för att möta solen – det var helt enkelt ett dyrbart och utsökt dockskåp för vuxna barn och barn på nytt. Han var inte penningkär, han unnade familjen att fördubbla sin »kulturella budget» – men han avskydde den atmosfär av »loj försiktighet», »patricisk högdragenhet», bristande verklighetssinne och ovilja »att hugga i» som tycktes honom förtätad mellan dessa väggar, vilka med pretiös konstnärlighet predikade en gravlagd legend. Mest irriterade honom den beskedligaste i församlingen, »assessoiren» Loewen. Denne herre kunde ge honom en god inblick i haute-listekonstens historia, han kunde datera de gnistrande glaskronorna, han kunde namngiva möblers för länge sedan hänsovna mästare, han kunde ge ingående besked om rummets fajanser, gulddosor, ur, silversmiden, han kunde en oändlig massa, som Jonas icke kunde – och han kunde platt ingenting. En oduglig räntesnyltare, en förtorkad gren, en man som beklädde ett ämbete uteslutande därför att släkttraditionen krävde att han skulle vara ämbetsman. Denna »förfinade oduglighet» gav uppkomlingen en farlig lust att begå dumheter. Han var beredd att med näbbar och klor, med uppoffrande av sin egen ställning och förmögenhet försvara »kungariket», hindra dess splittrande och exploatering av de rovgiriga storbankerna. Under denna heta önskan låg (trodde han) icke ett spår av enfaldig pietet eller oförnuftig kärlek till det vackra »riket». Orsaken var helt enkelt den att han i »riket» såg en förnuftig och välgjord sammanfogning av »nyttigheter» som stödde och kompletterade varandra. Bland de närvarande hade Kerrman blott en själslig frände – den vithårige bjässe, som med tumnageln prövade ett haute-listekonstens mästerverk alldeles som bonden byxtyget. Skillnaden dem emellan var en skillnad i tid och miljö. De jämförelsevis små affärskupperna, ofta nog av »patriarkalisk» karaktär, hade efterträtts av ett opersonligt stormaktskrig utmed mångmilsvida fronter som kunde sträcka sig från westfaliska kolgruvor till norrbottniska malmfält. På ett bestämt avsnitt av denna jättefront hade ödet och hans egen vilja placerat Kerrman. Han såg sin uppgift och han såg jämväl att han skulle hindras i den av en trög, ängslig, onyttig makt, som symboliserades av den sk-tpratande herrn och av två unga män, som fruktade att pappas börs skulle få en allvarlig reva och vidare gobelängköp och desslikes omöjliggöras. 
<sec/>
Den irriterande paradisiska atmosfären gjorde honom framfusig. Emellertid hade han också sakligare skäl att brådstörta problemets lösning. Från Aspafors ljöd allt tätare, alltmera klagande Papuanens sorgesång. Underhandlingarna i Hamburg hade kanske icke undgått storbankernas maskerade och fullt betryggande spionage: deras hållning gentemot Aspafors-Hoby och Fagerlind hade blivit kärvt aggressiv. Papuanen åter sjönk varje dag några fot i missmodets träsk och kunde när som helst uppgiva kampen. 
<sec/>
Å andra sidan blevo underrättelserna från Hamburg allt gynnsammare. Mikael stod dagligen i telegrafisk förbindelse med sin huvudman i Stockholm: dessemellan sände han brev med utförligare rapporter och råd. Fyra av breven hade för varje gång stegrat förhoppningarna. »Lille Filip» retirerade snällt bort mot den ståndpunkt, som han antagligen från början utvalt som den sista tänkbara och för Aspafors bästa möjliga. Breven fingo klarare färger, muntrare ton. Kampen för »kungarikets» bestånd hade tydligen väckt vad som ännu fanns av kraft, klokhet och livsglädje hos den slappe vällustingen. Minnet från Klövens soliga topp hade skänkt tjugufyraåringen hans brittsommar. Femte brevet som anlänt ett par dagar före sammanträdet var däremot i viss mån oroande. Sakligt sett krönte det de föregående med en nästan fullständig bekräftelse av underhandlingarnas lyckliga utgång. Likvisst slutade brevet med några oroande och tvetydiga rader. 
<sec/>
Mikael skrev: Som du ser, lille Kerrman, har Mikael skött sig. Gör mig nu bara en tjänst – fort, fortare, fortast! Låt inte fan få tid att sätta på sig skorna! Det hela hänger dock på en tråd och innan du har lille Filips formella bekräftelse i handom, har du ingenting. Alltså: firmans chef måste ofördröjligen komma hit för att officiellt avsluta fördraget. Snabbt, snabbare, snabbast! Och ännu en sak. Vänta inte flera underverk av den här ärkeängeln. Mina småttingar gny. De frukta, att ängeln med de gyllene, lättplockade fjädrarna ämnar lämna dem på allvar. Lilla Maritzka kliar sig allt oftare under strumpan – jag befarar en dolk. Och min lille Puckel grinar lömskt när han vässer min rakkniv. Jag ser det i spegeln alldeles som jag såg dig den välsignade dag du kom. Hur som helst – Mikael vill se att han åstadkommit något. Och glöm inte att det hela hänger på ett hår. Före mitten av mars måste saken vara klar. Raskt! Raskare!! Raskast!!! ber 
<sec/>
Din Mikael 
<sec/>
f. d. skogvaktarpojke på Hoby. 
<sec/>
P. S. Lilla gumman har rest upp till farfar för att varna honom. Hon ber inte längre, hon befaller. Så stark, lille Jonas, är kärleken att den molesterar oss ännu ur graven, genom graven och i graven. Den moderliga kärleken. Hälsa farfar att jag lever. Sa du honom att jag känner mig ensam? Stundom. 
<sec/>
I ett hänseende voro raderna tydliga nog. Uppgiften fullbordad eller nästan fullbordad, hade den unge mannens hastigt uppblossande energi lika hastigt slocknat. Mikael hade återvänt eller ämnade återvända till den underjordiska världen i hotel de Montsoussonge, till sina »småttingar», de vidriga skuggvarelserna, hetärer, rucklare, äventyrare, förbrytare. Några ord antydde kanske att de fångat honom med en ny stimulans, en dekokt på mystik, faror, fruktan, dödsångest. Tvetydiga voro blott de upprepade maningarna till skyndsamhet. De kunde motiveras av hans fruktan att vara helt begraven i sin underjord innan han hunnit se att »Mikael åstadkommit något». Å andra sidan kunde de betyda att Bochums ställning alltjämt var opålitlig och att man snarast måste smida det varma järnet. Brevet (av den oromantiske Jonas döpt till »Ödesbrevet») upphettade ytterligare hans iver att få underhandlingarna slutförda inom utsatt tid. Fabian som ditintills gillat underhandlingarna, vägrade plötsligt i vänningen. Kerrman krävde bryskt lojalitet. Fabian svarade med att plötsligt och utan varning avgå. 
<chapter/>

<chaptername>Vapnen vässas.</chaptername>

<sec/>
I »Paradiset» tog härnäst Maxi till orda, sägande: Det gäller alltså att hux flux ersätta pappa. Låt gå. Kerrman har med erkännansvärd brist på falsk blygsamhet föreslagit sig själv. Jag ber att få ansluta mig till hans förslag. Har pappa låtit locka sig till vittgående förhandlingar rörande Aspafors-Hobys finansiering, så är det hög tid att en ny chef för oss ut ur det äventyret. Jag föreslår att Kerrman utses till verkställande med vårt uttryckliga uppdrag att avbryta underhandlingarna. 
<sec/>
Det där tror du inte på själv, mumlade Kerrman. Maxi fortfor: 
<sec/>
Både tror och inte tror. Kerrman har en besynnerlig och föga affärsmässig klockarkärlek till Aspafors. Den kan möjligen förvilla hans klara förstånd. Jag föreslår därför att vid hans sida ställes en person med oförvillat omdöme, som kan kontrollera hans åtgärder. 
<sec/>
Vem skulle det vara? sporde Kerrman lugnt. Maxi svarade: Vem som helst som har tillräcklig kännedom om firmans ställning och förbindelser och som är en pålitlig person. 
<sec/>
Gott, sa Kerrman, jag föreslår dig Maxi. Du är pålitlig. 
<sec/>
Alldeles utmärkt, förträffligt! utbrast assessoren, som hur litet han än kände till, dock kände sin skyldighet att applådera respektive talare. Det kerrmanska hånet drev Maxi över till Eddys linje. Svalde förtrytelsen och sa: 
<sec/>
Jag saknar din avundsvärda självkänsla och föreslår ogärna mig själv. Med pålitlig person syftade jag på Ahlmarck. 
<sec/>
Jonas vände sig långsamt mot tjockisen, som åter brett ut sig över den bräckliga taburetten. Girefanten svettades under blicken. Han hyste en viss tillgivenhet för Kerrman, som »behandlade honom så hyggligt», och kunde dessutom åtminstone formellt tillägna sig begreppet lojalitet. Han önskade icke blott avböja anbudet, han önskade göra det med en kraftig protest mot angreppet på hans gynnare. Tyvärr fann den olycklige och »husbondsfege» icke hastigt nog en lämplig motivering. Den misstänksamme Kerrman såg i hans tydliga vånda och i hans tystnad bevis för ett nytt förräderi. Han vände sig åter långsamt mot Maxi, sägande: Om du med pålitlig person åsyftar Ahlmarck, bör du på förhand säga vad du menar. Eljest är det ingen som förstår dig.  
<sec/>
Rappet träffade: taburettens bräckliga ben hotade att brista. Girefanten framstötte ur sin långa hals några gurglande ljud men kom icke till ord. I stället utbrast lille Fabian strängt fast lågmält: Jonas, du överilar dig, du säger dumheter. Kjerrman vände sig nu mot svärfadern. En människa som kände honom riktigt väl (kanske blott hans mor och fru Helen) skulle i den skälvande, uppdragna överläppen sett en kraftig stormsignal. Emellertid talade han behärskat, yttrade: Men svärfar anser det inte vara dumt att ställa mig under en herr Ahlmarcks kontroll eller att göra firmans ledning beroende av Maxi &amp; Eddys sakkunskap i kortspel och fransk konst? 
<sec/>
Bankiren smålog nästan skälmskt och smekte sina smala vita händer. Hade Kerrman förstått, hur klart och lugnt det gubbaktigt sänkta huvudet arbetade för att rättvist och klokt avväga de stridande parternas intressen, skulle han kanske fått en smula aktning för den »modererade pulsens» arbetssätt. Han väntade och krävde ett frankt och klart besked, men den försiktige gamle svarade blitt: 
<sec/>
Kontroll? Beroende? Du vet säkert, käre Jonas, att du kan räkna på mitt stöd så länge jag lever. 
<sec/>
Försiktigt svarat men på samma gång mycket oförsiktigt. Svaret berörde den ömmaste punkten – svärfaderns »förräderi»: än värre: det räckte åt den uppretade ett förgiftat vapen. Tjuraktigt ilsken genmälte Jonas med klumpigt låtsad förvåning: 
<sec/>
Så länge svärfar lever? Svärfar hoppas således leva någon avsevärd tid ännu? Det hade jag knappast väntat av en person som låtit doktor Möbius skänka sig ett tiotal dödliga sjukdomar. En sådan person kan i varje fall inte vara någon kraft att räkna med. 
<sec/>
Den lille gubben hade redan lyft sina händer med handflatorna utåt, besvärjande. Han ropade, fast viskande: Maxi! Eddy! Inga överilningar. Jonas är upphetsad. Han vet inte rätt, vad han säger. Det är inte hans avsikt att förolämpa mig – 
<sec/>
Inte aningen om det! Inte ett dyft åt det hållet! utbrast assessoiren med den utomståendes och likgiltiges frimodiga tro. Bah, bah, bah! – Bä, bä, bä, mumlade Eddy. Maxi sa: Som pappa vill. Klok som pappa är, har pappa säkerligen aldrig väntat någon takt eller tacksamhet från det hållet. 
<sec/>
Knivkastningen hade alltså börjat och börjat bra ur ren knivkastningsteknisk synpunkt betraktad. Kerrman hade på få minuter lyckats såra sina båda vänner, Ahlmarck och svärfadern. Önskade han ytterligare såra sina fiender Maxi &amp; Eddy, så borde det ske för nöjes skull. Det kunde i varje fall ej ändra stämningen och ställningen. Kerrman sa till sig själv: Se så Jonas, nu blåser vi på gröten! – en symbolisk fras som fru Helen brukade använda vid kritiska tillfällen, ofta med framgång. Även de övriga knivkastarna pauserade. Tystnaden var några ögonblick så fullständig att man tyckte sig höra den trefotade bjässens steg i mattans mjukhet då han nu vände från Gud Fader och tog plats i den högkarmade stolen bredvid Fabian. De båda gamle smånickade åt varann och framtogo än en gång de förträffliga redskap, som befordra lugn och besinning – dosorna. Ceremonien avslutad, hov Arnfelt upp sin röst: begynnande: Ehuru jag icke rätt vet om jag befinner mig på ett släktmöte eller en affärssammankomst – 
<sec/>
Eddy insköt: Tonen anger släktmöte – 
<sec/>
Ack att det vore! suckade invärtes lille Fabian. Alltjämt trodde han sig hålla sina pojkar och sin måg i tyglarna. Om någon sagt honom att han i tio år icke varit annat än Kerrmans skylt, skulle han inte ens förstått orden. Högst sällan känner människan stunden då hon förvandlas till skylt – en första död. Han inbillade sig att avsägelsen var en – visserligen feg – frivillig handling, varmed han ingripit i händelsernas gång. Lika gärna kan en docka tänkas handla »frivilligt». Sönerna hade helt enkelt ryckt skylten-skölden ur Kerrmans hand för att göra honom mera sårbar. Gubben hade på känn att en eller annan övermakt hotade hans välde. Arnfelt! tänkte han, jag känner på mig att A. O. har någonting i bakfickan! 
<sec/>
Tills vidare nöjde sig den fruktade åttionioåringen med att begära vissa upplysningar. 1) Rörde de mångomtalade underhandlingarna ett närmre samarbete mellan Arnfelt, Bourmaister &amp; C:o samt Bochum &amp; Söner? 2) skulle det beramade samarbetet gå ut på finansiering av Aspafors-Hoby med utestängande av de båda storbankerna? 3) I vilken proportion skulle de båda firmorna engagera sig i företaget? 4) Vilka villkor uppställde Bochum beträffande kontroll av drift, försäljningar med mera? 5) Voro underhandlingarna så långt komna att man med skäl kunde vänta positivt resultat? 
<sec/>
Maxi och Eddy bytte blickar. Det föreföll dem sannolikt att Arnfelt ämnade understödja Kerrman. Redan detta att underhandlingarna togos på allvar och diskuterades på ett om också icke-officiellt sammanträde var dem vidrigt. Förblindad av sin ilska utbrast Maxi: Förlåt! Allt det där intresserar oss faktiskt inte! – Idiot! mumlade Eddy. Efter ett ögonblick genmälte Arnfelt rätt ut i luften: Jag framställer sällan frågor, som icke intressera mig. – Det går illa, det går illa, muttrade lille Fabian, fäste sin blick vid det glänsande låsvredet på fru Cecilias dörr, begagnande sin ålders rätt att slumra en stund med öppna ögon. Kerrman gav honom tid att sova. Fru Helens huskur »blåsa på gröten» hade verkat. Han kände sig kall som en groda. Det gladde honom. Just genom sin kyla skulle han vinna slaget. Han hade med ens gissat de båda brödernas hemlighet och förstått deras taktik. De önskade ingalunda bli av med honom helt enkelt därför att de inte vågade! Men de ville locka honom till en överilning för att med den som vapen framtvinga medgivanden och förbehåll som skulle göra honom oskadlig. Med retsamt lugn, långsamhet och omständlighet skred han till besvarandet av den gamles frågor. Den första och andra bejakades. Han framlockade några djupa toner, sällan hörda, från det kerrmanska orgelverket. Han framhöll den moraliska och patriotiska plikten att motverka storbankernas hänsynslösa politik. En god patriot kan inte lugnt se en sådan pärla bland svenska bruksdomäner falla för penningmatadorers snikna spekulationer. (Nej inte för svenska! skrek den alltmer upphetsade Maxi. Men för tyska! För Bochum &amp; Söner. Ha! Faktiskt faktiskt en patriot!) Om de svenska bankerna beslutat exploatera industrin i stället för att stödja den, nödgades den svenska industrin söka utländskt kapital. (Han tänkte: Ack att telegrammet ville komma!) Den gamla bygdepolitikens tid var oåterkalleligen förbi. (Bravo! utbrast plötsligt assessoiren, som länge samlat luft för en applåd. Bravo! Lille Fabian spratt till och mumlade: Jaja, Cecilia, det är nya tider – försjönk åter i betraktande av dörrvredet.) Kerrman kände sig ha förbrukat tillgängliga djupa toner och pressades nu mot de båda kinkiga frågorna rörande proportion och villkor. Av många skäl kunde de icke besvaras. (Fördömda telegram! Fördömde Mikael!) Han halkade över dem med några lugnande och allmänneliga ord, men fann sig nu inför den femte och svåraste frågan, som blott kunde besvaras med ledning av ett efterlängtat telegram. Han märkte oro hos Arnfelt. Den gamle rovfågeln hade granneligen märkt att de viktigaste frågorna ej besvarats. Detta försök att föra honom bakom ljuset retade. Han lyfte handen avbrytande, sa: Jag ska be att få upprepa mina frågor. – Så dum är inte jag, tänkte Jonas. Får jag till på köpet A. O. över mig, blir jag mosad. Lyckligtvis har jag inte glömt trollformeln som stillar jätten. Han sa: Den femte frågan skall definitivt besvaras av ett telegram, som jag väntar vilket ögonblick som helst. (Eländige Mikael! Obotlige rucklare och slarv!) Emellertid, fortfor han, har jag de bästa underrättelser från Mikael, som närmast skött underhandlingarna. Jag kan inte undgå att omnämna den otroliga energi, den klokhet och samvetsgrannhet som Mikael ådagalagt – – –  Hör! Hör! framstötte med klangfull bas assessoiren. Maxi viskade till Eddy: Det här är faktiskt en konsert! Hör hur Kerrman drillar Miikaael! Se hur gubben saligt blundar! Jag tar till lipen! – – –  Eddy svarade; Stackars Kerrman är dålig aktör. Han äcklar mig och väcker mitt medlidande. Låt oss vända tummen ned och göra slut på tragi-komedin. 
<chapter/>

<chaptername>Tjurfäktningen.</chaptername>

<sec/>
Han steg fram till bordet, satte från sig kaffekoppen, sa: 
<sec/>
Sedan nu Kerrman uttömmande besvarat onkels fem frågor genom att lovsjunga Mikaels redan kända dygder, ber jag att få göra ytterligare en fråga av viss betydelse: Önskar Kerrman bli verkställande direktör i den här firman? Jonas blev plötsligt blossande röd som en skolpojke inför kuggfrågan: han blinkade, svarade: Ja. Men på ett villkor – att man icke lägger något band på min handlingsfrihet. 
<sec/>
Ett självklart villkor, kommenterade assessoiren. 
<sec/>
För så vitt jag vet, genmälte Eddy, är en verkställande direktör alltid i viss mån beroende av den övriga styrelsen i första hand, revisorer och bolagsstämma i andra. Naturligtvis givs det undantag. En person med pappas enorma erfarenhet och skicklighet anförtror man gärna en fullmakt in blanco – 
<sec/>
In blanco! In blanco! tutade assessoiren entusiastiskt. Lille Fabian smålog och bjöd honom en pris. Eddy fortfor: 
<sec/>
Vårt förtroende för dig, Kerrman, är stort men begränsat. Redan att vi erbjuda dig posten borde smickra din icke särdeles förtvinade självkänsla. Men hur vill du arrangera den där absoluta handlingsfriheten? Ämnar du införa en upplyst despoti i firman? 
<sec/>
Denna gång utan att rodna eller blinka svarade Kerrman: 
<sec/>
Givetvis! 
<sec/>
Den bästa bland styrelseformer! betygade assessoiren. 
<sec/>
Var snäll, herr assessoir, och tig, bad Eddy hövligt, fortsatte: Jag betvivlar inte din goda vilja. Men hur tänker du göra dig kvitt varje beroende av den övriga styrelsen, som sitter inne med aktiemajoriteten? Antagligen har du något Columbiägg i bakfickan? 
<sec/>
Columbus Kerrman svarade rappt: Det har jag. För att mottaga posten som verkställande fordrar jag att svärfar låter mig övertaga sina niohundra aktier! 
<sec/>
Onekligen en lösning, medgav assessoiren men ganska tyst, ty även hans solida optimism fick känning av annalkande oväder och omstörtningar. Maxi &amp; Eddy fann det oerhörda nästan alltför oerhört för att tagas på allvar. Kerrman – utbölingen – uppkomlingen – allenarådande i Arnfelt, Bourmaister &amp; C:o! Kerrman själv kände strax att han spänt bågen för högt. Emellertid tog han icke tillbaka. Han hindrades ej så mycket av sin egenkärlek som av ett kittlande begär att se den djärva tankens verkan. Han betraktade Arnfelt. Gubben hade slutit ögonen, men den breda käften bets samman i ett syrligt, föraktfullt leende. Den gamle kuppmakaren fann tydligen sin epigon föga skicklig. Kerrman vände blicken mot svärfadern. Lille Fabians kinder brunno i en den friskaste hälsas rodnad. Hans ögon voro stora och skinande, hans hållning rak. Doktor Möbius kunde gå hem och lägga sig, stoppa ett visst sjukbetyg under huvudkudden. En sak var att avsäga sig titel och post, en annan att avstå från makten, som han de tio åren till trots inbillade sig äga. Än vidare – att sälja aktierna till Kerrman skulle innebära den grövsta oförrätt mot sönerna. Han skulle förråda sina egna för att göra en främling till lags, han skulle förbigå tvenne Bourmaistrar och överlämna åt en Kerrman allenamakten över den gamla Bourmaisterska firman. Förslaget var sådant, att han vägrade tänka på det. Han skulle önskat att han varit ensam: han skulle ha stigit in i den dödas rum och beklagat sig. Han skulle ha gjort mer än så, han skulle ha anklagat: Min kära Cissi, din måg är verkligen en ljus pojke. Och du som var så förtjust i honom! Var hade du dina ögon? I brist på denna verksamma tröst yttrade han kort och skarpt: Kerrman, du yrar! Låt oss tala om någonting annat. 
<sec/>
Ja, varför inte tala om någonting annat! inföll assessoren högst förtjust över denna enkla lösning. 
<sec/>
Men Eddy: 
<sec/>
Pappa får ursäkta – vi måste ge Kerrman klart besked. Hans fordran förefaller oss överilad för att inte säga enfaldig. Det är att göra Kerrman orätt. Han är visst inte enfaldig och hans fordran långtifrån orimlig. Han utgår ifrån att han är oumbärlig för firman. Följaktligen kan han diktera sina villkor. Olyckligtvis för honom utgår han från felaktig förutsättning. Vissa omständigheter göra mig och Maxi obenägna att påtaga oss chefskapet. Men det finns en erkänt duglig man, väl förtrogen med firman och dessutom affärsjurist av rang – Per Erik Ahlmarck. Jag anser att Kerrman realiter sagt nej till uppdraget. Jag föreslår Ahlmarck. 
<sec/>
Sannolikt var överraskningen tämligen stor men upphetsningen mot Kerrman större. Replikerna föllo snabbt. Maxi: Jag instämmer! Fabian: Eddy har rätt. Kerrman är ingalunda oumbärlig och Ahlmarck har mitt fulla förtroende. Assessoiren: Ingen är oumbärlig och Ahlmarck är en kraft att räkna med! 
<sec/>
Fyra vota hade avgivits snabbt och kraftigt, återstod Arnfelts. Den gamle mannen kunde endast utöva ett obetydligt inflytande på avgörandet. Icke förty iakttogs han med ytterlig spänning. Gammal är äldst. Det Arnfeltska ordet hade alltför länge vägt alltför tungt – ännu var det om ej en makt så dock ett glänsande minne av makt, vördat med skäl av dagens maktägande. Gubben teg. Spänningen stegrades. Så upplöstes den hos fyra – Fabian, Maxi, Eddy, Loewen – i ett småleende liknande det man ägnar ett välkänt barndomsminne. Den gamle hade tagit fram sin mäktiga tenndosa, han knackade sakta på locket, han öppnade, han bjöd Per Erik Ahlmarck en pris! Girefanten höjde långsamt sina massor från taburetten, han ordnade dem, han mobiliserade dem, han vidtog stönande en bugning, som förde tanken till naturkatastrofer, han stack sina tjocka fingrar i dosan, han snusade, han nös. Elefanten trumpetade! En oväntad, en oanad upphöjelse kröntes och beseglades genom denna pris ur den »nådiga dosan». Fyrtio år tidigare hade den obönhörlige A. O. vägrat en viss kassadirektör och förskingrare all nåd och förlåtelse. Hans son mottog förlåtelsen i en pris snus. 
<sec/>
Och Kerrman? Lät han sig överraskas och överväldigas av fiendens kontrastöt? Fullständigt! Ohjälpligt! Han tappade huvudet. Han slog upp på vid gavel alla själens portar för vredens demoner. Han lät dem husera fritt med förnuft och sans, skarpsynthet och eftertanke. Han lade icke ens märke till tvenne betydelsefulla omständigheter: Fabian hade endast sagt: Ahlmarck har mitt fulla förtroende: Arnfelt – hade inte sagt någonting alls! Blott den ovärderliga, den oersättliga dosan hade talat. 
<sec/>
Kerrman sa: 
<sec/>
Det gläder mig att Ahlmarck åtnjuter allmänt förtroende. I all synnerhet som jag mot svärfars vilja insatte honom i den styrelse, jag nu lämnar. Tillåt mig dessförinnan göra onkel Arnfelt en indiskret fråga. Hur mycket betalade onkel titulus Ahlmarck för hans glömska att överklaga domen i Aspafors-Hobymålet? 
<chapter/>

<chaptername>Telegrammet.</chaptername>

<sec/>
Förolämpningen var dubbel och enorm. Det viskas man och man emellan: Karln var naturligtvis mutad. Än sen? Vad betyder viskningar? Vem har mod att utan bevis säga saken högt? Kanske hettar det en smula i den kringviskades öron. Han betar dock tryggt vidare, fyller sin buk och lever. Nu åter var det annorlunda. Beskyllningen hade högt uttalats. Den drabbade tvenne män lika eller nästan lika: bestickaren och den bestuckne. Vem av dem skulle först gå i svaromål? 
<sec/>
Ingendera. Girefanten stönade tungt – det kunde vara en följd av bugning och nysning. Han återtog inte sin plats på taburetten, han gick bort till Gud Fader i Lustgården och med anletet vänt mot en syndfri värld vällde han den syndiga ryggen. Kanske ville han ge den upphöjde gamle företrädet. Men den upphöjde gamle teg. Så tiger oskulden eller den som ej gitter försvara sig. Hela församlingen teg, inte ens assessoiren fann ett lämpligt ord att inskjuta. Det är förolämpande att anklaga, det kan vara nästan lika förolämpande att försvara. Några sekunder rådde en villrådighetens tystnad, som kändes ytterst beklämmande. Nu kom en åtminstone tillfällig hjälp utifrån. Dörren öppnades och samtliga drogo efter andan, som om en vindpust friskat upp den kvava luften i »Paradiset». Intränglingen var Annika, den förutbemälda en hela nitton meter höga kvinnspersonen. Hon stängde dörren omsorgsfullt, såg sig spejande omkring och störtade så fram till pappa Jonas. I stället för att hälsa drog hon upp de små kjolarna och började ett vilt letande i de vita underkläderna: hennes ansikte blev dystert, skrämt, gråtmilt men övergick plötsligt och oförmedlat i ett strålande och stolt leende. Ur något hemlighetsfullt gömsle drog hon fram ett telegram, höll upp det och ropade till den tysta församlingen: Ser ni det då! Att jag inte har tappat det! Va sa ni nu då? De sa alltjämt ingenting men Jonas tog snabbt telegrammet och bröt. 
<sec/>
En del människor ha lätt att förlåta och glömma förolämpningar, som de tillfogat andra. Till denna ganska avundsvärda skara hörde Kerrman. Han hade förolämpat sina svågrar, han hade förolämpat – och vad som var nästan värre – skrämt sin svärfar, han hade grovt förolämpat Arnfelt och Ahlmarck. Telegrammet suddade ut alltsammans. Han hade blott ett allmänt intryck av ett vanligt gräl med de båda ständigt obstinata bröderna. Vad betydde det, när han nu i handen höll bekräftelsen på sin framgång? Att han redan var avsatt, utträngd ur firmans styrelse, ersatt med en annan, det hade han på några minuter totalt glömt – om han överhuvudtaget någonsin vetat av det. Lugnt, en smula muntert och överlägset sa han: 
<sec/>
Mina herrar, det förefaller mig, som om vi tvistat om påvens skägg. Jag har här ett telegram från Filip Bochum. Det är en officiell bekräftelse på vår överenskommelse – 
<sec/>
Koncentration innebär både styrka och svaghet. Under de sista veckorna hade Kerrman koncentrerat all sin uppmärksamhet på Aspafors och underhandlingarna. För stunden skymde de helt och hållet hans utsikt. Den tjänstvillige Maxi försummade ej att göra honom klarsynt. Han sa: 
<sec/>
Du tycks faktiskt inte begripa, att dina underhandlingar är betydelselösa. Du har aldrig haft fullmakt, än mindre Mikael. Faktiskt har du tillfogat firman en betydande skada genom att i smyg öppna dessa underhandlingar. Bochums har fått en underlig uppfattning om oss. Det blir den nye verkställande direktörens ingalunda lätta uppgift att gottgöra dina corfitzeriet. 
<sec/>
Stackars lilla pappa! sa Annika. De övriga sa alltjämt ingenting. Maxis ord den nye verkställande förstummade dem. Hade man alltså redan fattat ett beslut ? Var brytningen irreparabel? Eddy, den närmast ansvarige, fällde sina långa ögonfransar, bet sig i läppen. Han borde några minuter tidigare ha bitit sig i tungan. Eller han borde i varje fall nu och strax ha slagit till reträtt. Och varför ingrep icke lille Fabian? Att efterträdas av Ahlmarck var honom nästan lika okärt som att efterträdas av själve Mikael. Den sirlige gamle mannen skulle helt säkert ingripit om icke en ren formsak hindrat. I hans hus, i själva »Paradiset», i hans egen närvaro hade en utomordentlig förolämpning utslungats mot hans »store gamle vän» och ingen ursäkt hade framförts. I stället resonerade man om affärer. Hur voro de då beskaffade dessa unga människor, hans söner såväl som hans måg? Fanns det inte längre någon anständighetskänsla? Hade det råa makt- och penningbegäret kvävt all känsla för egen och andras värdighet, vördnaden för ålderdomen och för gästens helgd? Hotad med Ahlmarck önskade han ingenting högre än att åter sluta fred med Kerrman nästan på vad villkor som helst. Men denne Kerrman skulle först göra bot för sin oerhörda taktlöshet. I väntan härpå försatt gubben fatalierna och herraväldet över den gamla bourmaisterska firman gick släkten ur händerna. 
<sec/>
Assessoren skulle påskynda händelsens utveckling. Den hart när obegripliga tystnaden plågade sällskapsapan över hövan. Å ena sidan kände han djupt skammen av att sitta stum bland de stumma, å andra sidan hade han en stark förnimmelse av att det brändes lite varstans. Föll så hans blick på Annika. Se där! Barn är bra att ha ibland! tänkte förnöjd den gamle ungkarlen. Älskliga, oförargliga varelser som inte väcka harm i något hjärta. Då barnet sågs närma sig dörren skyndade han att föra henne tillbaka, sägande: Vad tänker Annika på? Inte får man gå utan att ha hälsat vackert! 
<sec/>
Ett oskyldigt litet tricks för att lätta stämningen och neutralisera de giftiga gaserna i »Paradisets» atmosfär. Olyckligtvis hörde icke barn till den store connaisseurens specialiteter. Dessutom var den lilla figuren en dubbelnatur och svår att förstå. Det fanns en optimistisk Annika, belåten med hela världen, storbelåten med sin omgivning och stormbelåten med sig själv, en angenäm ehuru kanske väl temperamentsfull person. Den pessimistiska Annika var ett sant Herrens gissel. Hennes pessimism var icke kritisk, den var sentimental. Med skarpt spårsinne och oböjlig energi uppdagade hon sina medmänniskors olyckor och sorger för att virtuosmässigt beklaga och begråta dem. Assessoren hade visserligen ryktesvis förnummit att det gavs tvenne Annikor, men han kunde icke skilja dem åt – den olycklige trodde sig hålla optimisten i hand. Han förde henne fram till gubbarna Arnfelt och Bourmaister, bjöd henne hälsa vackert. Hon lydde: därpå följde de ödesdigra ögonblick varunder den besynnerliga lilla insekten så att säga kände sig för med gadden för att finna ådror, där sorgens tunga blod flyter. Så småningom alltmera gripen av sitt medlidande började hon pianissimo för att stiga i ett varmt crescendo: hon mässade: Å, ni gamla, gamla gubbar, va ni är svaga och skröpliga. Illa ser ni och illa hör ni, tänderna är borta och fula är ni att se på med alla era skrynklor. Linka omkring på kröckor gör ni och ungt folk knuffar er hit och dit så ni bli yra i era stackars kära, gamla huvuden. Inte kan ni slåss och inte kan ni dansa och inte kan ni äta så värst för då får ni ont i magen. Nej, det är bara att tålmodigt stappla fram mot graven och tacka och lova Herren att den snart varder öppnad för de gamla och elända – 
<sec/>
Denna vemodiga förkunnelse, i vilken en känd frikyrkopräst (Corfitz Hansson) kunnat återfinna en och annan av sina pärlor, avbröts i det den lilla predikantens skuldra fattades av en mycket hård hand. Hon såg upp i sin morbror Eddys mörka, vackra men förbittrade ansikte. Hennes första drift var att begråta sin egen smärta, ty den lilla skuldran värkte i greppet, men hos detta barn var medlidandet starkare än lidandet (undantagandes magplågor) och hon utbrast: Du har inte för roligt du heller din stackare med alla dina otaliga barn som du ska föda i ditt anletes svett och dina dagars vedermödor. Och inte har du någon riktig hustru utan bara en fransyska. Va ska det bli av dig? Dina strumpor och kalsonger är stopp vid stopp och lapp vid lapp så det är rena eländet – 
<sec/>
Redan vid de otaliga barnen släppte den idylliske barnafadern sitt tag, och stopparna och lapparna drev dandyn på flykten. Den lilla gråterskan såg sig omkring. På en stols armstöd satt hennes far, händerna knäppta kring knät, stirrade under rynkad panna dystert framför sig. Här fanns tydligen någonting att begråta, men det kunde lämpligen sparas till kvällen, allra helst han för ögonblicket varken tycktes se eller höra. I ett hörn av rummet klämde sig Maxi och assessoiren samman som skrämda måsungar i en bergskreva. Predikanten sökte erinra sig deras sorger då hennes blick fastnade vid den olycklige girefanten, som syntes beredd att söka skydd i själva paradisets lustgård. Jätten var lika rädd för pygmén som en elefant för en liten hundracka. Han drog upp en näsduk, stor som en servett, för att torka svetten ur pannan. Därmed frammanade den olycklige sitt öde. Girefanten gråter! utbrast det medlidsamma barnet bestört och belåtet, sprang bort till kolossen, sträckte sig på tå och krafsade honom smeksamt på ryggen. Men så tag då bort ditt barn! utbrast lille Fabian förskräckt. Inspirerad av jungfrukammarens visdom och buren av sitt sentimentala patos yttrade flickan med klar men vibrerande stämma: Stackare, stackare dig! Din pappa han stal och flyktade bort, din mamma hon grät och själv får du gråta i alla dina dar för den skammen glömmer folk aldrig! Kerrman reste sig hastigt, tog barnet vid armen och ledde bort henne från Girefanten, som fnyste och stönade. I dörren vände sig predikanten om lik ett trosvittne bortfört av fångknekten och hon utgöt sitt medlidande i en allmännelig suck sägande: Ja stackare, stackare ni som bygga och bo i jämmerdalen! Ut med fart och pang smällde dörren igen bak predikaren! Den dystra stämningen i »Paradiset» hade inspirerat henne och sanningen att säga hade hon åter visat prov på sitt spårsinne för sorgens flödande källor. De båda gubbarna, inryckta i en virvel av oroande händelser, plågades mer än eljest av ålderns tyngd, tröghet, villrådighet. Eddy drevs i sin förbittrade kamp mot »äventyraren» ej minst av oro att den barnrika idyllen skulle utsättas för ekonomiska vådor. Girefanten slutligen blödde nu och städse ur det oläkliga såret »den skammen glömmer folk aldrig». 
<chapter/>

<chaptername>Släkten Bourmaisters fall. </chaptername>

<sec/>
Då ett »enfant terrible» övat sitt skarpskytte pläga de skadskjutna tillgripa den milda salvan skämt, det rena vattnet skratt för att ansa och läka såren. Att man i »Paradiset» icke gitte använda denna patentmedicin mot småsår visar att djupare sår slagits och att ännu djupare väntades. Kerrman genomläste för andra eller tredje gången sitt telegram, som innehöll en egenhet: det löd i översättning: Bekräftar härmed fördraget vars koncept återfunnits i Mikaels bostad. Väntar edert besök snarast möjligt. Filip Bochum. Orden »som återfunnits» visade dels att sagda koncept varit på villovägar, dels att Kerrman antogs känna till denna omständighet. Följaktligen måste ett brev eller telegram ha avsänts utan att nå adressaten, en tämligen sällsynt händelse. Hur som helst tycktes det efterlängtade telegrammet ha mist all betydelse. Det var inte stort mer än en papperslapp, som saklöst kunde sönderrivas. Mittpå »Paradisets» golv stod nu firmans »nye verkställande» Per Erik Ahlmarck och vred sig långsamt runt, som om han velat demonstrera sina rent yttre chefsegenskaper. Rotationen orsakades emellertid därav att Girefanten höll sitt jungfrutal som chef eller avlade sitt Bragelöfte. Även den fege kan sporras av smärta och av själva sin feghet till mod. Tre gånger svårt förolämpad av Kerrman (i sin upphetsning tog han Annikas bravad som ett försåtligt stick från hennes far), tre gånger förolämpad och en gång upphöjd blandade han nu gift och honung i sin vältalighet. Till lille Fabians förskräckelse tycktes han utgå från det faktum att han redan var korad till efterträdare. (Vilket idioten faktiskt inte är! viskade den likaledes förskräckte Maxi.) Han tackade för förtroendet (varvid det lilla klothuvudet på den långa halsen sänktes och höjdes i fem bugningar) samt gav en antydan om sitt program. Firman hade, ansåg han, under det sista året invecklats i alltför vidlyftiga och äventyrliga operationer, enkannerligen Aspafors-Hobyaffären. Att tvenne av rikets största och bäst skötta banker betraktade Aspafors-Hoby som insolvent eller i varje fall i behov av en grundlig rekonstruktion måste väga tyngre än herr Kerrmans glada optimism. Genom att stöta sig med bemälda banker skulle firman råka i en obehaglig och riskfylld situation. Kerrman ansåg sig kunna löpa risken i det han litade till utländskt kapital. Denna fromma lit till det utländska och svarta misstro till svenska kapitalet kallade Kerrman ekonomisk patriotism. Talaren fann uttrycket dunkelt. Möjligen menade Kerrman att man borde »ekonomisera» med sin patriotism. (Ahlmarck är förbanne mig kvick! utbrast assessoiren och avtackades med en långhalsbugning.) Det dunkla uttrycket skulle talaren ha godtagit som produkt av ett lika dunkelt känslotänkande ifall det ej formulerats av en bland vårt lands mest begåvade yngre finansmän. (En ekvilibristisk långhalsbugning för Kerrman, en diskret applåd från assessoiren.) Det kan ej förnekas, fortfor talaren, att våra banker stundom visa prov på hänsynslöshet, men har man verkligen skäl att vänta mildare metoder av det internationella, under Jehovas och Guldkalvens beskydd opererande kapitalet? (Förbannade judar! viskade assessoiren vanemässigt i Maxis öra, men bestraffades av den blixtsnabbe Jehova med en svår torrhosta. Den tillviskade råkade vara gift med en judinna.) För sin del ansåg talaren att firman borde vara trogen sina ärorika och lyckliga traditioner, som i stort sett visade hän mot koncentration, ej mot expansion. 
<sec/>
Ditintills hade programtalet behagat de tre Bourmaistrarna, far och söner. Visserligen hade A. B. &amp; C: o under de sista decennierna förvandlats till »riksfirma», men förvandlingen var tämligen ytlig och bestod, rätt betraktad, huvudsakligast i kontorets förflyttning från Wadköping till Stockholm. Den bourmaisterska familjesjälen hyste alltjämt en varm klockarkärlek till den gamla, trygga, överskådliga »bygdepolitiken», en ej särdeles avlägsen och moderniserad släkting till den äldre arnfeltska »patriarkaliska». Vid talet lådde för Bourmaistrarna ingenting obehagligt undantagandes talaren. Den lilla gråterskans klagorop hade påmint dem om att det envisa »&amp; C:o» i firmanamnet var minnesvården över en avskuren och förkastad lem – Per Erik Ahlmarcks far. Den tro – vidskepelse eller ej – som har Kainsmärket till symbol, började ängsla själarna. 
<sec/>
I lycklig okunnighet om denna ängslan fortsatte den »nye chefen», styrkt av sin upphöjelse och stark i sin harm: Emellertid skulle det vara högst förmätet av en person med min jämförelsevis ringa kapacitet att betrakta Kerrmans åtgärder som förnuftslösa och obetänksamma. En Jonas Kerrman inleder icke sin firma i vidlyftiga och äventyrliga affärer, han vidtager icke en så egendomlig åtgärd som att i firmans namn på egen hand öppna hemliga underhandlingar om millionaffärer därest han icke har förnuftiga och tvingande skäl. Söker jag nu dessa skäl så slår det mig genast att under det vår firmas övriga delägare personligen stå helt och hållet utanför Aspafors-Hoby, är Kerrman själv engagerad i företaget med cirka trehundratusen, enligt vad han själv upplyst mig. Häri torde man kunna se ett synnerligen förnuftigt och desslikes tvingande skäl för Kerrman att till varje pris hålla Aspafors-Hoby flytande. 
<sec/>
Maxi viskade: Håll för öronen, pojkar, nu smäller det! Lille Fabian sprang upp, röd, flämtande av harm och förskräckelse. Han ropade: Å fy, fy, Ahlmarck! Vilka insinuationer! – Vilka tarvliga insinuationer! ekade assessoiren. Kerrman sa: 
<sec/>
Lugna sig svärfar. Mannen har alldeles rätt. För så vitt möjligt ämnar jag gardera mig mot förlust. Det är tämligen självklart. Och jag försäkrar herrarna samtliga, fortsatte han, i det han lät telegrammet dingla mellan fingertopparna, att jag icke tänker sky några lagliga medel för att vinna mitt syfte. Och fortsätt nu min gode Ahlmarck om han har mera svammel i påsen. 
<sec/>
Fabian sjönk åter ned bredvid sin gamle vän. Han kunde lika gärna ha förblivit stående. Girefanten, som trott sig »dräpa» sin vedersakare, retades till ursinne av hans lugn. Då den fege ser sitt dråpslag slinta, grips han av en fruktan som gör honom fruktansvärd. I sin skrämsel kastar han sig över första tillhygge, som tycks honom kraftigt nog. Per Erik Ahlmarck svarade: 
<sec/>
Det är slut på svamlet, herr Kerrman. Jag vill bara göra en liten fråga. För en stund sen framslungades ett för mig ärerörigt påstående i en lömsk frågeform. En utomordentligt vördad person besvarade frågan efter förtjänst (den arnfeltska prisen!). Min fråga är icke ärerörig, men ett uppriktigt svar skulle helt säkert belysa den intressanta situationen. Alltså – vilken provision har herr Kerrman betingat sig av Aspafors-Hoby? Hur mycket betalar brukspatron Fagerlind för att herr Kerrman med betydande risk för vår firma skall hålla det insolventa företaget flott? 
<sec/>
Stackars lille Fabian! Hans förfinade »Paradis» hade förvandlats till en modern merkantil rövarkula där uppretade aktionärer på det vulgäraste sätt beskyllde varann för allehanda brott och tarvligheter. Med kännedom om svärsonens kynne väntade han sig ett ohyggligt svar på Girefantens lömska angrepp. Det uteblev. Kerrman hade under »svamlet» och även sedan endast lyssnat med halvt öra. Hans uppmärksamhet hade koncentrerats i ögonen och hans blick fästats vid gubben A. O. Orörlig och stum hade den gamle låtit ovädersbyarna draga förbi. Att Kerrman fäste sin blick vid Arnfelt berodde därpå att gubben under den sista kvarten oavvänt betraktade Kerrman. De mattgrå åldersgrumliga ögonen lyste förunderligt klart och hett. Kerrman grubblade över denna envisa heta blick: han ställde den i samband med det »äreröriga yttrandet». Hans förmodan tycktes besannas, ty nu höjde sig den gamle bjässen ur sin karmstol och yttrade i det han lade handen på Fabians skuldra: 
<sec/>
Ahlmarcks ord påminna mig om att Kerrman fällt ett yttrande som tarvar förklaring. Jag önskar få den mellan fyra ögon. Om bror inte har något däremot draga vi oss tillbaka för några minuter. 
<sec/>
Kerrman skyndade emot den gamle, som stödd på hans arm och sin gummiskodda käpp lämnade Paradiset. Maxi utbrast skadeglad: Nu får Kerrman sitt, halleluja! Lille Fabian gav sin slyngelaktige son en ursinnig blick och yttrade med hetta: 
<sec/>
Jag gillar inte Kerrmans uppträdande men ännu mindre Ahlmarcks. Jag gillar inte alls, Ahlmarck, inte alls! Om Ahlmarck verkligen tror sig designerad till min efterträdare så beklagar jag. Beklagar djupt! Ty det är han ingalunda. Vill eller kan ingen av mina söner efterträda sin far så skall Kerrman göra det. Han och ingen annan. Nu är det sagt. Jag tänker icke tåla någon opposition. Ännu har jag ett och annat att säga till om i den här firman. 
<sec/>
Gubben syntes så skälvande av iver och förtrytelse att assessoiren välvilligt störtade fram och tryckte ned honom på hans stol. Fabian, Fabian! utbrast han patetiskt. Vem skulle på allvar opponera sig mot firmans vördade chef! Girefanten bredde åter sina massor över den klena taburetten. Hans vrede hade fördunstat och med vreden modet. I dov ångest såg han framtiden an, en framtid i ytterligare förnedring. Per Erik Ahlmarck hade haft sin storhetstid. Den hade varat en knapp halvtimme. 
<sec/>
Kerrman bortförande eller bortförd av A. O. erfor ett visst lugn efter upphetsningen. Slaget var förlorat – han fick se sig om efter andra slagfält. Under inga förhållanden hade han lust eller råd att stöta sig med A. O. – alltså yxade han i hast till en kärv ursäkt. A. O. slog bort den med en föraktfull grimas. Den store gamle hade icke behov av ursäkter. Han började genast tala om Mikael. Ur den vita västen, prydd av vackert men urmodigt broderi, framtog han en brevlapp, fingrade på den. Han sa: Jag är inte rätt nöjd med Mikaels sista brev. Ynglingen förefaller ej så hurtig och nöjd, som eljest plär vara fallet. (Nota bene – i brev till farfadern.) Bland annat skriver han att han bett dig framföra en hälsning som du tycks ha glömt. Han känner sig ensam. Därtill kommer att ett fruntimmer, som besökt honom i Hamburg, givit mig oroande underrättelser om hans hälsa med mera. Låt vara att de äro överdrivna – jag kan inte negligera dem. Fruntimret var på sin tid halvt om halvt förlovad med Mikaels far. Jag ansåg mig på grund av vissa orsaker böra bryta förbindelsen. Kanske handlade jag den gången orätt. Det har sig icke så alldeles lätt att se klart i dylika ting. (Vilket erkännande av åttionioåringen!) Hur som helst så tror jag att fruntimret hyser en ganska osjälvisk tillgivenhet för Mikael, bottnande i aldrig helt slocknade känslor för hans far. Gammal kärlek rostar aldrig, säger man med någon överdrift visserligen men kanske ock med någon sanning. Det ena med det andra – jag är inte nöjd med Mikaels Hamburgervistelse. Jag skulle oändligen gärna se gossen – se gossen – se gossen – 
<sec/>
Han tystnade i ett mummel, fingrade på brevet, stoppade det åter i västfickan. Han lade handen på Kerrmans skuldra, såg honom med samma heta skarpa blick som nyss in i ögonen, sa: 
<sec/>
Säg mig, min unge bror, vad tror du? Är Mikael otänkbar som Fabians efterträdare? 
<sec/>
Hettan i gubbens ögon tycktes meddela en motsvarande hetta i Kerrmans kinder och öron. Han behövde inte många sekunder för att fatta gubbens plan och vad han krävde. Han krävde ett förräderi. Den förrådde skulle i sin tur förråda. Efter en minuts fåfäng väntan på svar tillade gubben långsamt: 
<sec/>
Jag vill påpeka för dig att Mikael som chef givetvis skulle följa dina riktlinjer i Aspafors- Hobysaken. Därvidlag har ni ju redan samarbetat till bådas belåtenhet. Jag kan tillägga att jag och min bank skulle understödja er efter fattig förmåga. 
<sec/>
Bourmaistrarna sågo gubben och Kerrman återinträda, av allt att döma försonade. Ett visst beklämt och trotsigt uttryck hos Kerrman kunde antyda att den gamle tilltvingat sig en grundlig ursäkt. Den skadeglade Maxi viskade till brodern: Han har fått vad han tål! Gubben är bra! Kerrman tog genast till orda. Får jag fråga herrarna – stå ni alltjämt fast vid Ahlmarcks kandidatur? Fabian kraftigt och nästan muntert: Nej! Posten står alltjämt till ditt förfogande. Kerrman: På vilka villkor? Har jag carte blanche i Aspafors- Hobyaffären? Maxi &amp; Eddy häftigt: Uteslutet! Maxi skämtsamt: I övrigt ämna vi ej lägga kapson på dina vilda passioner, men rörande Aspafors måste du förbinda dig att rätta dig efter oss. Kerrman: Vad säger svärfar? Fabian lugnt, mjukt men bestämt: Jag måste ge mina söner rätt. Underhandlingarna med Bochum böra avbrytas. Jag förstår att du finner det obehagligt att desavouera dig själv, men säkerligen träffa vi en eller annan utväg – 
<sec/>
Kerrman efter några ögonblick: Jag finner det icke obehagligt att desavouera mig själv men väl att desavouera sunda förnuftet. Jag fasthåller vid min plan beträffande Aspafors och då jag personligen ej kan befordra den inom firman, avgår jag ur dess styrelse. Dessförinnan vill jag dock föreslå min kandidat till chefsposten – jag föreslår greve Mikael Arnfelt. 
<sec/>
Mer häpna än skrämda blickade Bourmaistrarna från Kerrman till den gamle, som återtagit sin plats i karmstolen. Med händerna knäppta över käppens krycka stirrade han tomning. Hans ansikte var uttryckslöst, hans stämma torr och klar, han yttrade blott: Jag instämmer. 
<sec/>
Häpnaden stegrades och ur den spirade ren onda aningar. Blickarna gingo åter till Kerrman. Han sa: 
<sec/>
Jag önskar göra följande meddelande. Då jag anser att vår firmas chef under nuvarande förhållanden måste ha betryggad handlingsfrihet eller med andra ord aktiemajoritet och då jag vidare själv ämnar söka ny verksamhet vartill jag behöver mesta möjliga rörliga kapital har jag beslutat och förbundit mig att till greve A. O. Arnfelt eller till hans sonson greve Mikael eller till person, som de anvisa, försälja mina och min hustrus aktier i Arnfelt, Bourmaister &amp; C:o. 
<sec/>
Firmans ledning hade glidit släkten Bourmaister ur händerna. Arnfelt, Bourmaister &amp; C:o var en utvidgning av Bourmaister &amp; C:o, som i sin tur var dotter till Bourmaister &amp; Son samt dotterdotter till den kolonialvarufirma som Bernt Bourmaister den äldre grundade i Wadköping anno 1774. Ett mer än femkvartsekelgammalt välde hade störtat. 
<chapter/>

<chaptername>Penitens.</chaptername>

<sec/>
Den kloke kan begå en dumhet, likaså kan den starke någon gång visa sig svag. Den kloke och starke är bättre lottad. Han inser, att vad i förstone kunde tyckas svaghet i själva verket var styrka och han är stark nog att av dumheten göra en dygd. Likväl – allra först kan det te sig annorlunda. Då Jonas Kerrman lämnade familjehelgedomen »Paradiset» efter ett dystert, halvmorrande farväl från fränder och vänner, sa han till sig själv: Du är en idiot och en svag stackare. Se bara, vad du har ställt till! Du har begått en tarvlighet mot gubben Fabian, en tarvlighet, som Helen får svårt att förlåta. Du har frivilligt avstått från en post, som du för ett par timmar sedan fikade efter. Du har låtit ditt lynne råda och följt din nyck. Du är en ovederhäftig stackare! 
<sec/>
Emellertid kunde han icke återvända till en beundrande maka i denna bedrövliga skepnad – tarvlig, svag, ovederhäftig. Han skickade hem Annika med löfte om risbastu. (Likt dödsstraffet i vissa civiliserade länder var risbastu ej avskaffat, straffet tänktes existera.) Sig själv belönade han med en promenad efter dagens möda. Han anslog en timme åt goda och allvisa makter att de under loppet av denna tid måtte upphöja den förnedrade. Makterna skredo skyndsamt till verket. Redan vid Djurgårdsbron hade de övertygat honom om att det inte kunde vara tal om tarvlighet från hans sida. Han hade icke begått ett lågt förräderi, men väl hade han blixtsnabbt bestraffat en otrolig fräckhet. Bourmaistrarna hade råkat avslöja sin nedrighet. Hans person var dem likgiltig eller osympatisk: hans duglighet, insikter, arbetskraft ville de utnyttja till fromma för egen lättja och oduglighet. De hade behandlat honom precis på samma sätt som han behandlat Girefanten. Vilket likhetstecken: Jonas Kerrman – pererikahlmarck! Detta precis på samma sätt tycktes honom ett slående bevis för hans egen oskuld, Bourmaistrarnas skuld. Bevisföringen kan synas egendomlig. Men förekommer icke desto mindre. Ofta. Han piskade snön med sin käpp och yttrade hatfullt till Djurgårdens tysta, månsilvrade, isglänsande ekar: Tarvligheten stannar på er sida, mina herrar! 
<sec/>
Värre var det med dumheten, den ovederhäftiga nycken. Makterna nödgades tillgripa subtila medel. Han älskade sitt arbete, han älskade den gamla firman, han älskade hemligen själva det förkättrade dockskåpet »Paradiset», där hans egen Helen en gång varit en beskäftig liten docka. Han höll av och beundrade sin svärfar trots hans svaghet, förräderi, patriciska fördomar och gammelmans snirklar. Han höll av det alltsammans och nu var det borta. I ett anfall av oförnuftig vrede hade han krossat vad som var honom kärt. Än sen? Hade inte denna äckliga och oförnuftiga svaghet för huset Bourmaister varit hans största fel och fara? Hade man inte länge nog hållit honom fången i en slapp, ljum atmosfär av dådlöshet och kortsynt försiktighet? Skulle han med åren bli bättre i stånd att reagera mot dessa slappa viljor? Tvärtom! Maxi &amp; Eddys tröga, envisa motstånd i Aspaforsaffären skulle under årens lopp förnyats i otaliga andra affärer. Han skulle ha arbetat med black om foten. Till sist skulle han ha reagerat, handlat på samma sätt som han handlat i dag. Vad hade han alltså förlorat? Ingenting! Tvärtom – han hade vunnit sin framtid! Han hade handlat i upphetsning, besinningslöst, men den kloke och starke äger något, som förvandlar själva den oförnuftiga vreden till nyttig bundsförvant – en sund instinkt. Jonas Kerrman kunde säga sig: Det gick inte alldeles så som jag tänkt mig men i grund och botten just så som jag ville. Med hjälp av en smula hälsosam glömska skulle självförsvaret härnäst kunna påstå: Jag visste nog vad jag ville men gjorde för formens och samvetets (!) skull ett försök till uppgörelse i godo. Lycklige man! Han var aldrig ovederhäftig, inte ens då han var dum och övermannad av sin vrede. 
<sec/>
På en punkt förblev hans samvete sjukt – han hade fört gamle A. O. bakom ljuset. Öppet och förtroendefullt tillfrågad, huruvida han ansåg Mikael »tänkbar» som chef för firman, hade han mot bättre vetande jakat. Han kunde visserligen säga sig att han handlat av nöden tvingad, ty utan detta ja skulle gubben icke hyst intresse vare sig för firman eller för Aspafors. Emellertid var det en medveten, överlagd lögn uttalad i själviskt syfte. Makterna skulle få svårt att klara den punkten. De gjorde vad de kunde, de sa: Än sen? Mikael kan bättra sig. Och skulle han, som sannolikt var, tröttna på chefskapet, kunde gubben lätt nog finna en dugande efterträdare åt sonsonen. (Makterna undersökte ej, vem denne dugande man helst borde vara – det hade endast försvårat deras arbete.) Dessutom, vem hade största skyldighet att känna Mikaels förmåga – farfadern eller Kerrman? Hela den saken var av sekundär betydelse. Det främsta och fasta var att han räddat »kungariket» genom att bilda ett tremaktsförbund: Fagerlind, Arnfelt och Bochum. Vidare hade han i lämplig tid lämnat en firma, som på grund av sin inre struktur syntes dömd att förtvina. Han kunde känna sig nöjd med sig själv och sin dag. Han hade tänkt utsträcka sin penetensiska vandring ända till Blockhusudden, men ren vid Manilla skänkte makterna syndaren självförlåtelse. Han vände, vid gott mod. 
<sec/>
Men – Helen? Vad skulle hon säga? I ett slag blev den mödosamt tillkämpade självförlåtelsen betydelselös. Han vandrade mot hemmet, han var särskilt mån om att icke sänka farten, vilket skulle varit ett bevis på tvekan och missmod. Ack, de behövde inte bevisa sin existens – de kändes nog ändå, de funnos där, växte, tyngde. Plötsligt förstod han att hans »kupp» helt enkelt var omöjlig. Helen skulle inte tillåta att han sålde hennes aktier. Hon skulle inte ens tillåta att han sålde sina egna. Med vilket maktspråk skulle hon hindra honom? Hon skulle inte använda maktspråk, hon skulle blott »vägra att tro» honom. Min hjärtans Jonas, jag vet nog att du inte är i stånd till en så tarvlig handling. (Tarvligheten började sticka upp igen!) Denna vägran att tro är ett förfärligt vapen, använt av en älskad kvinna. Det kan vara kitsligt att övertyga om sin oskuld; det är kvalfullt att nödgas bevisa sin skuld. Han sackade farten. Han ville inte gå hem. Han tyckte att han liknade en pojke som skickats ut i skogen att binda sitt eget ris. Utan tvivel – han var brottslig. Han hade visat sin beskedlige gamle svärfar en rent vidrig otacksamhet. Han började svettas, vilket kanske mest berodde därpå att han plötsligt sackat sin starka fart. Han tog det för ångestsvett och det stegrade hans oro. Hade han alltså begått någonting skamligt? Ja, mot Helen. I ett enda hugg hade han skurit av bandet mellan Kerrmans och Bourmaisters, hennes nya hem och hennes gamla. Han skulle aldrig kunna övertyga henne om nödvändigheten av denna hårdhet. Han ville icke ens övertyga. Det fick inte vara nödvändigt. Han måste ta tillbaka sitt ord till Arnfelt, söka en försoning med Bourmaistrarna. Beslutet gav honom några minuters tillfredsställelse. Allting går att ordna! Han satte ny god fart Strandvägen uppför med gubben A. O. som mål. 
<sec/>
Tyvärr sackade han åter. Hur skulle han kunna ta tillbaka sitt ord? Och hur skulle han kunna falla till föga inför herrarna Max &amp; Eddy? Hans uppträdande verkade i varje fall ej särdeles vederhäftigt. Ena stunden dikterade han myndigt ett förkrossande beslut, den andra slank han efter med ångerns radergummi! Han blev stående utanför Grand, lät blicken glida utför dess fönsterrader som om den sökt Arnfelts rum. Han såg det stora gubbhuvudet framför sig, den breda munnen sluten kring beskhet och förakt. Vilket Canossa! Men känslan av en hotande olycka överväxte känslan av skam. Han beslöt att stiga in. För säkerhets skull beslöt han det en gång till och en gång till. Och blev stående. Omedvetet såg han sig om efter rimlig anledning att förbli stående. Han upptäckte ingenting annat än en poliskonstapel som i maklig patrulltakt vankade fram mot honom. Alltså näppeligen någon förevändning att bli stående. Likvisst var det någonting besynnerligt med den där konstapeln. Det breda ansiktet under kasken log fryntligt och skämtsamt. Ju närmre han kom, desto bredare log han, som om han i Kerrman återsett en kär vän. Vad grinar den där åt? undrade Jonas. Är det något fel med min klädsel? Det var det inte. Grinollen stannade, hälsade och sa: Bankirn känner visst inte igen mig? Det var jag som höll på att dra bort med bankirn i förmiddags. – Ingen orsak att flina, muttrade Kerrman. Jag hoppas ni fick en skrapa! – Lita på det! intygade den sällsport muntre, tillade: Men det konstifika är att jag drog i väg med bankirns son ett par timmar senare. – Min son! nästan skrek Pater familias. Är ni förryckt! Konstapelns påstående föreföll orimligt. Han måste ha tagit fel på person. Likvisst kände Kerrman den besynnerliga lilla händelsen som en upptakt till någon frambrusande olycka. Min son! upprepade han. Ni är förryckt. – Inte jag inte, flinade grinollen. Men unge herrn var kanske lite förryckt eftersom han nekade polisman lydnad. 
<chapter/>

<chaptername>Catilinaren.</chaptername>

<sec/>
Grinollens grin var ett stänk av det flin som denna världen ägnar sina martyrer. Han begrinade en ung frihetskämpes tragiska gestalt. Pontus Kerrman, kallad Pil (Pontus – Pontius Pilatus – Pilatus – Pil), Jonas och Helens ende son och förstfödde, hade sin unga ålder till trots ren varit i klammeri med polisen. Brottet var av något dunkel men absolut politisk natur. Sexton och ett halvt år gammal hade ynglingen jämte några likasinnade bildat en politisk klubb, som erhöll det betecknande namnet »Catilina». Brytningen mellan det nya seklets sociala framtidsdrömmar och en betydande bottensats av skepsis bildade hos sekelskiftets yngsta ungdom en egendomlig blandning av blaserat svärmeri, människoförakt och dådlust – en catilinarisk anda. Redan klubbens födelsedag, celebrerad genom plantering av ett »frihetsträd» i Liljansskogen, medförde ett elddop: ordstrid, handgemäng, näsblod, snälla men enfaldiga farbröder, hysterisk gammal tant promenerande med fyra mopsar samt i följd därav polis! Striden stod mellan Catilinas skyddslingar och några förhatliga kadetter. Man har viskat om annan rivalitet än den rent politiska, man har även nämnt ordet punsch, men om detta förrädiska fluidum skulle ha inmundigats av catilinarerna eller kadetterna eller kanske av samtliga gemensamt under en förhistorisk förbrödring, därom vet man föga. Desto klarare faller historiens ljus över en viss Pater familias. Det var vid detta tillfälle Jonas Kerrman så att säga slutgiltigt förvärvade sin familjs nästan vidskepliga förtroende. Under det att den rådiga fru Helen blev offer för svimning och svammelsjuka (Pil blir häktad!), under det att barn och tjänstefolk förföllo till vansinne (Pil får tukthus!), själve morfar Fabian idiotiserade (Sänd gossen till sjöss!) och onkel Maxi triumferade (Faktiskt vad jag alltid har sagt – en lovande yngling!), mitt i detta brus av fasa förblev Pater familias överjordiskt lugn, upphöjd över alla onda lidelser, energisk och målmedveten samt klarade det hela med en diplomats finess och en autokrats myndighet. Givetvis fick dock syndaren sitt straff och ett hårt straff – han deporterades till Wadköping. 
<sec/>
Småstaden erbjuder enligt gängse tro ungdomen färre farliga frestelser än storstaden. En osynlighetsmask och en plankarta över skolpojkshushåll och inackorderingsställen skulle kanske rubba den gängse tron. För en yngling som valt geniala demagogers skyddspatron till sin och som i sin portmonnäs allra innersta bar ett blått sidenhårband av stockholmskt ursprung erbjöd Wadköping visserligen inga frestelser. Hans nya kamrater ägnade sin lediga tid och en god del av den icke lediga åt idrott och åt de tre slag av flickor som benämndes balflickor, bössflickor (skjutbana) och Bomans flickor. Bland sociala reformer intresserade de sig blott för tvenne: skolans avskaffande och lärarkollegiets upphängande i Barfotens alm på skolgården. Var fanns här själaspis för en yngling, som studerade till Marat? En grå hösttermin sniglade sig in i vintermörkret. 
<sec/>
Vårterminen medförde full förtvivlan. Wadköping var visserligen ej värre än förr men Stockholm ljuvligare än någonsin. Catilinarerna vädrade revolution! En av sekelbörjans många rösträttsstrider upprörde sinnena, pressen blåste på glöden från höger och från vänster, demonstrationer och motdemonstrationer planerades. Kom så slaget, på en gång fruktansvärt och tjusande: catilinarerna – nu ett tiotal – hade beslutat att deltaga i en jättedemonstration! Man tänke sig det joxigt jolmiga i att skåda revolutionens morgonrodnad från Wadköpings horisont! Kanske genom rutorna i Wedblads konditori! Nej – upp till Stockholm. Men huru? Mitt i brinnande termin! Mot skolans skadliga verkan finns dock ett gammalt beprövat medel – sjukdom. Var skulle den sitta? Pil valde magen såsom varande ett synnerligen viktigt organ samt dessutom enligt hans förmenande svårundersökt. Han slukade stora kvantiteter bikarbonat, övade sig i konsten att rapa och trädde beslutsam in till skolläkaren. Tyvärr visade sig magen lättillgänglig och avslöjade sina hemligheter. Den samvetsgranne läkaren sa: Vår mage är hårt angripen av morbus scholaris communis. Botas genom att tre nätter i sträck drömma om ricinolja. Men vi ska säga Kerrman en annan sak. Vi är inte alls nöjda med våra lungor. Kerrman ska med det snaraste söka en lungspecialist. 
<sec/>
Vilka underbara privilegier har icke ungdomen! Vi vuxne och förvuxne lämna med sänkt och fårad panna den samvetsgranne läkare som förklarat sig missnöjd med våra lungor. Den unge catilinaren tog hans trappor i långa skutt, gallhojande fröjderop ur dessa stackars lungor, som blivit underkända! Ett telefonsamtal med modern gav önskat resultat. Man bestämde en dag (givetvis demonstrationsdagen!) då Pil skulle ta första morgontåget till Stockholm. Emellertid ville fru Helen inte oroa sin man, förrän doktor Möbius bekräftat skolläkarens farhågor. Tids nog efteråt! Dessutom visste hon att Jonas just i dessa dagar skulle träffa betydelsefulla avgöranden. Pils besök sveptes alltså tills vidare i mörker. 
<sec/>
Han kom och släpptes in av jungfru Mätta, till vars många stoiska dygder även hörde den att aldrig förvånas. Okunnig om ynglingens väntade besök tog hon helt lugnt emot honom med orden: Det var bra att Pil kom. Här ligger ett telegram till bankirn. Gå med det till kontoret. Gossen stoppade telegrammet i fickan och gick in i herrummet där fru Helen och doktor Möbius redan haft en konsultation. Undersökningen blev långvarig. Timmen för demonstranternas samling var nära. Catilinaren våndades under stetoskopet, frågade modern efter tiden. Hon sporde: Vad är det som är så brått? Den listige sammansvurne svarade: Jag tänkte jag skulle kila upp och hälsa på pappa. Fru Helen begrundade saken, sa: Det ska du inte göra. Pappa har ett mycket viktigt sammanträde. Ni träffas ju i alla fall i kväll. Äntligen var Möbius färdig. Pil slängde på sig kläderna och sprang. Fru Helen frågade inte varthän – alltför angelägen att bli ensam med läkaren. Vid pass en timme senare anlände Kerrman oförmodat efter det första, avbrutna sammanträdet, överraskade fru Helen och Möbius i tamburen. 
<sec/>
Vad demonstrationen beträffar utföll den ej till catilinarernas fulla belåtenhet. Varken slott eller riksdagshus stormades. Visserligen sjöngo en massa människor rösträttspoesi och revolutionära hymner, visserligen kunde catilinarerna i samlad trupp göra en kraftig vokal insats i folkets kamp, visserligen slogo deras unga hjärtan trumvirvlar, visserligen flammade deras ansikten som fyrar visande den enda rätta leden – men var voro för att taga ett exempel barrikadstriderna? Catilinarerna funno att Tiden ej var mogen: Tiden fann måhända att catilinarerna ej voro mogna. Ett hopp om kommande tider ville den dock ge. Frampå kvällen, då själva demonstrationen ren hörde historien till, samlades några stojande hopar på Gustav Adolfstorg. Catilinarerna störtade till, fikna att vara i fara. Äntligen tycktes den komma. Ridande poliser gjorde chock. Konstaplar till fots togo än här än där stickprov ur den tjutande hopen. En catilinar bortfördes! Det flammade till i Pils själ! En heroisk flamma uppsprungen ur stora tankar, offertankar, martyrdrömmar och en liten, liten pueril tanke som även den räknade en massa värmeenheter: Tänk när de får läsa i Wadköping – 
<sec/>
Plötsligt fann han sig ensam på torget, ensam med hjältekungen. Polisen hade trollat. Massan försvann som en dimma. Kvarglömd och obeaktad stod endast Pil. Man hade inte ens brytt sig om att skingra honom, än mindre anhålla. Vilken orättvisa! Med sina stackars lungor hade han sjungit, hojtat och visslat väl så kraftigt som någon annan. Och nu – ensam, förkastad. Han visste inte ens vart han skulle gå. Han var nära att få torgskräck i denna ödslighet. Han skulle helst ha slagit sig ned på hjältekungens sockel och studerat någon handbok i Bästa sättet att bli häktad. 
<sec/>
Då varkunnade sig den muntre konstapeln över honom. Själv ett utflöde av Svenska Statsmakternas kraft skred han majestätisk fram mot ynglingen och yttrade: Rotera, pojke, rotera! – Äntligen! Bojornas rassel förnams om än mycket, mycket svagt. Pil svarade: Jag står, där jag står! – Då ska vi be om namn och adress då, sa konstapeln. Vid namnet lystrade han till, utbrast: Å kors ska det vara bankirns son! Följ nu med annars blir det handpåläggning utan välsignelse. 
<sec/>
Pontus Pil Kerrman var anhållen! Tyranniet i Norden var ej knäckt, men dess hejdukar hade i Pontus Pil Kerrman upptäckt och erkänt upprorsmannen! Om någon förtalt honom att hans far i detta ögonblick störtade det hundraåriga bourmaisterska väldet skulle nyheten ej ha imponerat på Pontus Pil Kerrman. 
<chapter/>

<chaptername>A la fin de la fin.</chaptername>

<sec/>
Konstapeln sa till Jonas: Unge herrn och jag gick över Karl XII:s torg. Där mötte vi en liten fröken som spatserade med ett par sjökadetter och det var ingen annan än systern! Hon blev lite skrämd för unga herrn sa: Hälsa mamma och pappa, jag är anhållen. Men se det kunde jag inte vara riktigt med på utan jag sa: Unge herrn är inte anhållen alls. Jag skulle bara se att han kom hemåt och nu kan syster ta hand om honom. Det sa jag. Men inte kan man göra folk till lags, det vet vi poliser. Och en så lessen och avstjälpt pojke har jag väl sällan sett! Det ärorika anhållandet hade förvandlats till hemförande med manlig dadda och anförtroende i systers vård med grinande förhatliga kadetter som vittnen! Icke ens Girefantens storhetstid hade ändats så snabbt och snöpligt! 
<sec/>
Sanningen att säga väcktes hos Kerrman ingen känsla för catilinarens moraliska nederlag. Men historien intresserade honom kolossalt! Pil i smyg upprest till Stockholm mitt i terminen för att deltaga i dåraktiga och farliga demonstrationer! Vilket bevis för den kerrmanska familjedisciplinens fullständiga förfall! Sorgligt i och för sig var dock detta bevis just nu utomordentligt värdefullt för Pater familias. Det gav honom ett plikttungt skäl att för kvällen uppskjuta alla affärer av annan art. Kanske kunde han till och med undvika att för Helen avlägga rapport om sammanträdet. Aftonen skulle på goda grunder ägnas åt denna »verkligt tråkiga» familjeangelägenhet. För att den inte under hemvägen skulle minska i vikt gick han och malde: Det är ju ohyggligt – pojken är lika fräck och bortskämd som Mikael – sannerligen affärstrassel och tråkigheter betyda ingenting bredvid såna här upptäckter –! 
<sec/>
Hemkomsten bjöd en besvikelse. Fru Helen satt ensam och sysslolös i sitt rum. Hon hade tydligen gråtit. Alltså, konstaterade Kerrman förargad, har Bourmaistrarna redan ringt och skvallrat. (Att hon möjligen kunde ha gråtit över sonens »ohyggliga fräckhet» föll honom inte in.) Gråten visade dels att diskussionen om »förräderiet» ej kunde uppskjutas, dels att hon som väntat var djupt kränktskränkt av hans handling. Ty i onödan grät inte fru Helen. Emellertid gjorde han ett försök att kasta in samtalet på det önskade sidospåret: han sa: Pil lär vara i stan; jag har nyheten från polisen. Det förfärliga ordet som ett år tidigare kommit henne att »svimma och svamla» gjorde nu intet synbart intryck. Hon svarade trött och sorgset: Han har gått och lagt sig; jag har bäddat åt honom i ditt rum. – Gått och lagt sig? upprepade Pater familias, tillfogade harmset: Innan han somnar ska jag be att få tala några ord med gunstig junkern. Hon sa lågmält: Inte i kväll. – Nej visst, tänkte Jonas, i kväll ska det talas om stackars svärfar! Han började gå häftigt av och an i rummet oviss om han borde öppna skärmytslingen eller avvakta angreppet. Plötsligt strök hon sig över pannan, strök bort tankar. Hon sa: Det var så sant – du har ett telegram. Det ligger på salsbordet. Kerrman spratt till. Den dagen hade han alltför ivrigt väntat telegram; blotta ordet gjorde honom nervös. Han sporde: Hur dags kom det? Fru Helen rodnade långsamt och djupt, svarade: Tyvärr måtte det ha kommit redan tidigt i förmiddags. Mätta gav det åt Pil. Han stoppade det i fickan och glömde bort det. Åter fick Pater familias ett oväntat tillfälle att elda sin harm, släppa vatten på sin kvarn. Han trodde icke att telegrammet kunde vara av särdeles vikt. Rörde det underhandlingarna måste det vara Mikaels svar och alltså ungefär detsamma som Bochums. Men kvarnen behövde vatten! Han utbrast: Det är ju någonting alldeles oerhört! Han glömmer ett telegram! Ett telegram till mig!! En sak kanske av yttersta vikt! Han glömmer det för att dra omkring på gatan och skråla med annat slödder! Men inser du inte, Helen – Jo, jo, jag inser! avbröt hon otåligt och trött. Men det är ju bäst att du bryter telegrammet om det är så viktigt – 
<sec/>
Han gick ut i salen med tunga pater-familiassteg. Fru Helen lyssnade spänt, rädd att han skulle gå in i herrummet och väcka den sovande pojken. Hon hörde mannen tända ljuset, riva upp telegrammet. Följde därpå flera minuter av fullständig tystnad. Så återvände han, långsamt, tyst, nästan på tå. Hon såg storögd upp på honom, ängslig. Hon förstod inte, hur han såg ut. Ond? Nej. Bestört, skrämd – skrämd lik ett barn som ser spöken. Han räckte henne papperslappen. Hon läste och utbrast i ett långdraget, lågmält: Ååå – 
<sec/>
Även detta telegram, avsänt fem timmar tidigare än det andra, var från Filip Bochum och löd: 
<sec/>
Mikael Arnfelt anträffades tidigt i morse död i hotel Montsoussonge. Antagligen rånmord. Underrätta skonsammast gamle Arnfelt. 
<chapter/>

<chaptername>En gammal bergsman.</chaptername>

<sec/>
Kerrman hade sagt till sina motståndare i »Paradiset»: Mina herrar, vi tvista om påvens skägg – Han fick rätt ehuru icke alldeles så som han tänkt sig. Ur det hetsiga valet hade som segrare utgått en sedan några timmar död man. Detta sammanträffande kan tyckas en besynnerlig slump. Emellertid var det icke särdeles besynnerligt och ingalunda helt en slump. Mikael själv hade genom sitt sista brev förmått Kerrman att före visst datum (medio av mars) framtvinga ett avgörande i underhandlingarna och därmed också i chefsfrågan. Han hade icke gjort det i någon mystisk förkänsla om sin snara död utan med klart förutseende av denna död – vare sig den sen närmast skulle orsakas av en rovgirig tjänares kniv, en hetärs giftiga kyssar eller insomnandet i ett sista sinnesrus. Mikaels val till chef har otaliga analogier. Då i en konklav tvenne jämnstarka partier förgäves brottats om tiaran har valet icke sällan fallit på den höga församlingens till hälsan skröpligaste medlem för att dymedelst skapa ett interregnum, ett andrum för nya ansträngningar. Max &amp; Eddys instämmanden berodde därpå att de i Mikaels val sågo ett uppskjutande av chefsfrågan under det att Kerrmans val skulle betytt dess slutgiltiga lösning i för dem oförmånlig riktning. Dylika »skelettval» förekomma inom alla församlingar. Den ende som i chefsskapet Mikael såg en bestående verklighet var den store gamle, som gjorde sin sista »Arnfeltskupp» i medveten avsikt att rädda sonsonen ur en fördärvbringande omgivning. Undsättningen kom för sent, vilket åter berodde på Mikaels skönmålningar i breven till farfadern. Ynglingens ömhet för gubben – den enda verkliga kärlek han känt – hade förmått honom att i det längsta dölja ett förfall, som han ej längre kunde hejda. Ett återuppstånden småstadsskvaller rörande förhållandet mellan fadern och farfadern – framburet av ett bland den gamle människoslukarens många offer – hade dödligt sårat den del av Mikaels själ, som ännu levde. Hans – om man så vill cyniska – beslut att efter »kungarikets» räddning omedelbart återvända till hotel de Montsoussonge var den ödsligt ensammes barnsliga protest mot »djävlarna, som inte läto honom behålla någonting». Dylik »cynism» är ej sällsynt hos barn, som lidelsefullt älska sina föräldrar. Såras deras kärlek söka de (åtminstone i tankarna) undergången – för att hämnas, för att protestera, för att visa att denna kärlek var det enda verkliga och värdefulla. 
<sec/>
En ohygglig plikt ålåg Kerrman – att underrätta den gamle. Svår i och för sig blev den ännu svårare därigenom att Kerrman kände sig olösligt invecklad i händelseförloppet. Han hade månader tidigare sett Mikaels tillstånd, han hade varnats av Bochum, han hade uppmanats att varna farfadern och han hade ännu denna dag haft panna att jakande besvara gubbens fråga: Är Mikael tänkbar som chef? Än mer – någon timme tidigare hade dödsbudet, visserligen honom ovetande, nått hans hus. En slump att han icke fick det i tid? Knappast. Fru Helen hade förbjudit Pil att uppsöka fadern därför att Jonas den dagen ej fick störas. Ett oväderscentrum omgav och isolerade honom. Den sjuke gossens ankomst till Stockholm och Mikaels död voro länkar i tvenne skilda händelsekedjor som träffades här. Blott här? Man märke att de båda trådarna utlöpa från samma hand. Döden i Stockholm, Döden i Hamburg är en och densamme. 
<sec/>
Åter stod Kerrman utanför storhotellets lysande entré, dröjande även nu ehuruväl icke i ovisshet. Hans budskap innebar ingen tvekan, men väl hade han orsak besinna den intighet varuppå vi bygga våra kungariken. Han trädde in i hallen, spejande bland resenärer, nyanlända eller avresande i pälsar, nomader omgivna av sina tillhörigheter, frackklädda herrar, lysande damer, löpande tjänare – i vila trygg och tung satt A. O. Arnfelt, svept till hakan i sin päls, mössan neddragen över pannan. De högådrade, knotiga händerna, till utseendet smedsnävar eller knektahänder fast de i åttio år skött pennan, ströko sakta fingrar mot fingrar. Bredvid stolen stod en urmodig, sliten gammal skinnväska med de kända initialerna A. O. A. I den mondäna, flärdfulla omgivningen tedde sig gubben som en åldersmörknad bild i en alltför glittrande guldram – porträttet av en gammal bergsman i sin vilostund. 
<sec/>
Kerrman gick fram mot honom besluten att göra pinan kort. Gubben såg upp, kisade, kände igen. Blicken sjönk till telegrammet i Kerrmans hand, steg åter långsamt till ansiktet. Han sa, stillsamt och strävt: 
<sec/>
Jag vet. Mikael är död. 
<sec/>
Stämmans torra klang, frånvaron av varje känsloton kunde icke förvåna en kännare av A. O. Arnfelt. Likväl skulle gubben, som genom överraskning vunnit så många drabbningar, än en gång överraska. Efter några sekunder yttrade han: Som du nog förstår, Kerrman, har jag inte längre samma intresse för vår firma. Jag ber dig därför taga tillbaka ditt anbud av i dag. 
<sec/>
Kerrman nickade. Den kondolerande hade ännu ej haft fattning nog att överblicka dödsfallets merkantila följder, den kondolerade hade icke saknat fattning. Alltjämt med fingrarna smekande något i de stora händerna dolt föremål, fortsatte gubben: 
<sec/>
Däremot kan jag möjligen vara villig att låta dig övertaga mina aktier därsom du alltjämt skulle önska samla aktiemajoritet. 
<sec/>
Jonas tänkte: Nu vet jag, vad du fingrar på – det är den nådiga dosan! Slå till! Gör upp affären! Och du får dig en pris. Så tänkte han och teg. Men gubben läste hans tankar annorlunda. Van vid en välförtjänt misstro bar han den icke med blygsel men med stolthet – den gamle rovriddarens stolthet över sitt sköldemärke. Betraktande Kerrman med lugn och överlägsen ömkan tillade han: Ja – du behöver inte ängslas. Detta är ej en kupp à la Arnfelt. 
<sec/>
Kerrman tog avsked. Kondoleansvisiten behövde tydligen ej uttänjas och för ett affärssamtal saknade den kondolerande sans och fattning. Han skakade hand med gubben, lämnade honom allena i den glittrande ramen. Vid handslaget upplystes han om ett misstag. Det var icke nådens dosa, de mäktiga händerna smekte, det var en vida obetydligare tingest – en kniv med skaft av billig pärlemor, en kniv à kronor två och femtio. 
<chapter/>

<chaptername>Så såningsman, så!</chaptername>

<sec/>
Hemkommen sa Jonas till Helen: 
<sec/>
Låt oss nu tala om vårt. Sannerligen – jag är icke i lynne att hänga upp mig på småsaker. Det bör du förstå. Men detta är icke en småsak. Med Mikaels öde för ögonen är det ännu ohyggligare att tänka sig vår pojke växa upp till en okynnig, obetänksam, självsvåldig slyngel. Hur vågar han lämna skolan utan mitt tillstånd? Vad menar han? Vad vill han? 
<sec/>
Helen dröjde med svaret. Hon såg förbi Jonas, såg långt bort likt den som gärna ville vara långt borta – om därmed något vore hulpet. Så återvände hon, svarade: 
<sec/>
Jonas, det är någonting mycket tråkigt. Bäst att du sätter dig in i att det är någonting mycket tråkigt. Det är jag, som låtit Pil komma. Han är sjuk. Jag har bett Möbius undersöka honom. Jag ville inte oroa dig förrän jag visste någonting säkert. Hans vänstra lunga är angripen. Han får inte återvända till skolan. Möbius säger, att han måste ha sanatorievård. 
<sec/>
I tomma rymden timra vi vårt hus, i intigheten vårt kungarike. 
<sec/>
Jonas steg in i sitt rum, där gossen sov bäddad på soffan. Han tände den grönskärmade skrivbordslampan. Han slog sig ned på en stolskarm och hans skugga föll över den sovandes ansikte. Han låg på rygg med högra handen under nacken, den vänstra på bröstet innanför den uppfläkta skjortan. Han andades lugnt genom halvöppen mun. Drömde? Om vad? Om framtiden? 
<sec/>
Dagens spänning slappnade. Jonas sjönk samman i trötthet. Vid Gud den Högste, han hade rätt att vara trött – denna rätt som Han dagligen låter oss förvärva. Så, såningsman, så! – se skördemannen kommer. Evad du sår, evad du skapar – hans vinst är viss. A la fin de la fin, käre Mikael, à la fin de la fin, c’est la meme chose. 
<sec/>
Helen kom in i rummet. Hon stoppade om gossen. Släckte lampan. På samma sätt hade Jonas’ mor stoppat om en sovande gosse i en tarvlig säng i ett tarvligt hus långt upp på Söder. Jonas hade gjort många och långa, ansträngande och goda dagsverken. Hans son sov i ett vackert rum i ett praktfullt hus i en förnäm stadsdel. A la fin de la fin – 
<sec/>
Helen strök honom sakta över håret, kysste hans panna, viskade något, som han inte hörde. Hennes smekningar plågade honom. Han gick ifrån henne in i salongen, där blott gatljuset och skenet från salen gav ett svagt lyster. Jonas sjönk ned i en stol, vilade. Men icke den vila som stärker – en tung slapphet, själv en tröttande börda. Genom tamburen såg han Helen syssla i salen. Så beskäftigt! Måste icke huset hållas i ordning fast gossen ligger där inne med dödens lillfingerspets tryckt mot bröstet? Han har svårt att se hennes beskäftighet. Män är sentimentala, kvinnor icke. Han blundar. Han säger till sig själv: Tro bara inte att du tänker släppa taget! Må gossen leva eller dö – du kommer varje morgon att stiga upp, att gå till ditt kontor, arbeta för dig, för andra, taga och giva. Eller inbilla dig att du tager och giver. Så, såningsmän, så! – skördemannen väntar. Du store gamle A. O. du kan gå till vila, trött av sådden och viss om att skörden är bärgad. Lika viss är jag, men min dag varar ännu. A la fin, käre Mikael – 
<sec/>
Helen kom in till honom i mörkret, satte sig på stolskarmen, smekte. Hon började resonera om ett och annat. Hon föreslog vissa ändringar i våningen, ville väl locka hans tankar från Pil. Tyvärr intresserade honom icke dessa ändringar, tyvärr tog han icke sina tankar från Pil. Ty han ville icke! Ville icke! Icke! 
<sec/>
Men hon fortfor: hon sa: Jag talade med Möbius också om mig. – Om dig? mumlade Jonas. Är du sjuk? Hon sa: Nej, jag är inte sjuk. Och hon fortsatte att tala om sina trivialiteter, sina ändringar, sina rum, sina mattor, sina möbler. Kvinnosladdret blev den trötte och tungsinte olidligt. Han tänkte: Vad tvingar mannen att träla för hus och hem? Tig nu och lämna trälen i tystnad! Men hon fortfor: eftertänksamt och snusförnuftigt spörjande sig själv: 
<sec/>
Jag undrar, vad jag skulle önska om jag finge önska? 
<sec/>
Och hon sa: 
<sec/>
Vad skulle du önska, Jonas, om du finge önska? Svara uppriktigt! 
<sec/>
Och då han inte svarade alls, drog hon honom i båda öronen och upprepade: 
<sec/>
Vad skulle du önska? På heder och samvete, Jonas! Önskar du en gosse eller önskar du en flicka? 
<sec/>
Den skurken! Den boven! Den infame, kallblodige krämaren! Blev han häpen? Slog hans själ kullerbytta? Gick hans förstånd i baklås? Tappade han åtminstone för ett ögonblick koncepterna? Inte: 
<sec/>
Han svarade artigt, vänligt och kavlugnt: 
<sec/>
Eftersom du är så snäll och frågar, kära Helen, så ska jag be att få båda delarna. 
<sec/>
En orre fick han! Tills vidare. 
<partenumeration>II.</partenumeration>

<chaptername>DEN LJUVA JUDINNAN</chaptername>

<chapter/>

<chaptername>Poesi.</chaptername>

<sec/>
De mycket gamle smyga sig bort: vi märka det knappast. Den store A. O. överlevde sonsonen ett par år, glömd och ensam, dog ensam. Ännu ett år och lille Fabian gick stillsamt och lugnt. Efter avsägelsen krympte hans värld samman till »Paradiset» och fru Cecilias kabinett. Här satt han och småslumrade, här gick han och vankade, här förklarade han då och då för den längesedan döda »varför han inte brydde sig om att vara förargad på Kerrman». Ack det var inte lönt för en gubbstackare att tjura över Kerrman – Kerrman hade makten, Kerrman hade Helen och barnen, Kerrman hade allt. En kväll satt fru Helen och barnen i »Paradiset». Gubben halvsov med slutna ögon. Barnen hade tråkigt. Så reste sig Pil och smög ut. Vem gick? sporde gubben utan att öppna ögonen. Pil, svarade Helen. Några minuter och Annika följde brodern på tå. Vem gick nu? frågade gubben. Annika, sa fru Helen. Åter några minuter och äldsta flickan, Cecilia, följde de andra. Helen sa självmant: Och nu gick Cissi. Det ryckte spasmodiskt i de blåkantade ögonlocken och den gamle mumlade en smula ängsligt: Å nej – bed mamma vänta – jag vill ha sällskap hem – Två Cecilior hade förväxlats, men rättelse var obehövlig. 
<sec/>
Den barnlöse Arnfelt efterlämnade inga donationer: hans rikedom rann bort i rännilar till mer eller mindre avlägsen släkt. Den älskade sonsonen fick intet monument vare sig i sten eller guld. Helt utan blev han dock icke. En sorts monument byggdes verkligen i en poetisk flickas fantasi. Hon hade aldrig sett honom och kunde desto bättre besjunga honom. Bland de mångfaldiga för människan livsviktiga uppgifter poesien har att lösa finnes en som man skulle kunna ge det prosaiska namnet städning. Poesien undersöker och ordnar. Härutinnan går hon jämsides med sin syster Vetenskapen och lånar flitigt hennes redskap. Ingen avund, ingen småaktighet systrar emellan! Syster Vetenskap är heller inte sen att låna. Hypotes är poesi. Å andra sidan är Poesiens benägenhet att av »fallet» skapa »typen» tämligen lika Vetenskapens traktan efter system. Skillnaden ligger i ordet skapa. 
<sec/>
Mikael blev i den poetiska Cecilias fantasi den »demoniske hjälten». Liksom religionen utrustar gudomen med en del attribut begynnande med »all» – allgod, allvetande, allsmäktig – så skänker poesien gärna sin demoniske hjälte en hel del »o» – oemotståndlig, okuvlig, okänslig, obarmhärtig, olycklig, ojämförlig i alla hänseenden. Dessa superlativa superlativer skänka en sorts vila och trygghet, en fast struktur åt världsbilden. Man vet vad man har att hålla sig till och rätta sig efter! För en opoetisk själ som den gode Jonas var Mikael helt simpelt en i flera hänseenden begåvad pojke, som dåligt sällskap och njutningslystnad fördärvat: ett barn, vars goda ansatser aldrig utvecklats därför att barnet »lekt bort sig». Rikedom och miljö gjorde honom till en sjuklig storstadstyp. Hade »skogvaktarpojken» verkligen varit skogvaktarpojke skulle troligen hans njutningslystnad och trotsiga lättsinne gjort honom till en rallarepojke, som med en tös under vardera armen, brännvinspluntan i fickan, slidkniven dinglande på höften vankade mellan lekar och logar, lagom arbete och lömska fiender, knäsvag slutligen och nedstucken kanske vid en dansbana eller krog. Annorlunda tedde han sig för den poetiska Cecilia, Prosa-Jonas’ dotter. För henne blev ett rånmord någonting liknande en död på ärans fält. Visserligen var detta ärans fält ingenting annat än ett tvetydigt näste, men i flickans fantasi blev det en valplats där onda och goda makter kämpade om herraväldet över en stor, en lysande men trotsig och olycklig människosjäl. Infattad i en ram av gnistrande (falska) juveler, en duchesse de Montsoussonge, en marquesa Trivulzio, en lady Fitzroy, blickade den dystert muntre, trotsigt lidande unge ädlingen lättsinnigt ned på den i stoftet krälande ormen, vidundret, »puckeln», den otrogne tjänaren (rånmördaren). Till hans undsättning skyndade över haven en evangelisk gestalt, en älskande gammal kvinna, luttrad under ett långt, hårt nybyggarliv i Västern (indianer!), en kvinna, som älskat den olycklige ädlingens far, en röst ur graven! Dessa ingredienser och åtskilliga andra, vilka försiktigt pumpades upp ur den godtrogne och i poetiska ting gruvligt enfaldige fader Jonas, måste naturnödvändigt alstra poesi. Det rättspsykologiska »fallet Mikael» blev dramat »Mikaels fall», romantiskt skådespel med prolog och epilog, frikostigt tilltagna tablåer, änglakantater och djävulskörer, harpolek och åska, giftiga droger och massor med månsken och vinpokaler, purpurläppar och ett förödande jordskalv. Detta litterära dokument eller monument skapades på höganloftet i »Jaktslottet», beläget just på den klint, från vars topp en gång »skogvaktarpojken» visade fader Jonas »kungariket». Mikael levde således, han blev till och med en farlig rival till en del mycket levande unga herrar vilkas stundom något småaktiga och opoetiska sätt och syn fingo en gräll belysning av ljungeldarna ur dramat Mikaels fall. Några bland dessa unga kavaljerer, som eftertraktade den poetiska flickans gunst, voro »catilinarer», andra åter kadetter. Catilinarerna stodo sig sämst: själva i viss mån demoniska (slokhattar, yviga manar, fantastiska kravatter) uthärdade de ej en sekund jämförelsen med den döde dandyn. Kadettens snits är en annan, han och dandyn äro i själva verket inkommensurabla storheter. Den demoniske mannen kan få ge vika för den demoniska uniformen. Om det faller sig så! 
<chapter/>

<chaptername>Den ljuva judinnan.</chaptername>

<sec/>
Fru Helen sa till sig själv: Nu är jag fyrtio år. Och jag har ingenting. Jag är verkligen fattig. Låt oss granska hennes ställning! På det timliga kunde hon ej klaga. Trots kraftiga donationer – av vilka en ställts under »min kloka och duktiga Helens» förvaltning – var den bourmaisterska kvarlåtenskapen betydande och »äventyraren» Kerrman visade ingen lust att äventyra den. Aspafors-Hoby tycktes grundmurad och betryggad. Klagan måste alltså ha en annan orsak – ingenting betydde ingen. 
<sec/>
Ingen? Först och främst hade hon Karl Lill- Jonas Kerrman även kallad Knoppen, Klumpen, Sviskonet, Körsbäret, Herrn, Trollet, Trulsen och åtskilligt annat växlande efter hemsäsongerna alldeles som moderna efter stora världens säsonger. Den hade hon. Hade? I kerrmanska hemmet levde tvenne kvinnor med små, hopskrumpna kroppar, vissnade anleten men monumentala själar. Den ena var »gamla frun» eller »farmor», Jonas Kerrmans mor. Den andra lagstadda barnjungfrun Mätta (ursprungligen städslad av gamla fru Cecilia att stoppa de första strumporna åt den blivande stopphataren Eddy). Dessa båda åldriga kvinnor kunde icke fördraga varann. Deras ovilja var ej blossande, den pyrde som eld i mark. Stundom hördes från någon hemmets vrå ett mörkt surr, en morrning ej gäll som hundens utan dov som kattens – Mätta morrande åt farmor eller farmor åt Mätta. Blott i en punkt voro dessa hotfulla gamla kvinnor eniga: Helen »förstod» inte sitt yngsta barn. Vad skulle hon förstå? Hon sa: Med den ungen är det ingenting att förstå: det är guskelov en ovanligt vanlig unge. Yttrandet fällde henne som mor (till Trulsen: de övriga barnen tycks hon haft bättre korn på). Ingen av de gamla kvinnorna sa, vad hon tänkte vid de känslolösa orden. Men de tänkte vad de sa: Stackare den som är liten! De förstodo sin plikt mot detta barn och lyckades så gott som hermetiskt skydda honom för den isande kyla som utgår från en oförstående mor. 
<sec/>
Så fick hon väl nöja sig med sina flickor, sin Cissi, sin Annika. Kanske hade just den sistnämnda givit liv åt den dystra tanken: jag har ingenting. I ett anfall av sitt förfärande och sinnesrubbande vemod hade hon utbrustit: Du arma mammakrake har ingen som bryr sig om dig! Pappa bryr sig inte om dig och inte Pil och inte Cissi och inte Klumpen och inte jag heller för resten! Det sista grymma tillägget kom ej ur ett förstockat men väl ur ett i ruelse rannsakat hjärta. Barnet som ditintills ägnat sina ömmaste känslor åt »mammapappa och våfflor!» hade av Ödet förts samman med en yngre mansperson, som efter en mycket ingående granskning befunnits vara »lika söt som mandelmassa». Den hjärtformiga våfflan hade ersatts av kärlekens symbol, ett hjärta. Tills vidare av marsipan. 
<sec/>
Och Cecilia? Hur länge nuförtiden »har» en mor sin dotter? Hon ser flickan omsvärmad av pojkar och unga män (även stadgade män som doktor Möbius uppvakta). Vem av dem blir det? Eller vem av dem är det? Ur en synpunkt sett kan det vara likgiltigt – mamma blir i alla händelser avdankad. Det kan tyckas orimligt, men det är sant. Förr i tiden var det inte fullt så. Dottern höll sig längre och innerligare till mor. Så hade det varit mellan fru Helen och hennes mor. Visserligen trängde sig även där en pojke fram och lossade på bandet. Rätt mycket. Men man besinne, vem den pojken var! Man jämföre Jonas sådan som han då var, med de unga herrar som omsvärma Cissi! Och man finner att det som synes orimligt nu var det rimligaste rimmet på den gamla visan. 
<sec/>
Nej, gossarna är pålitligare. Pil! Han är hennes. Men så långt borta – Ena året i Algeriet för sin hälsa, andra vintern hos morbror Eddy i Paris för sin konst. Han ska bli konstnär, målare kanske eller arkitekt. Varför inte? Morbror Eddy hade stora anlag i sin ungdom. Det vet man fast man inte vet hur man vet det. Anlag gå i släkten. Och framför allt – en målare vistas mycket i fria luften. Det är bra för lungorna. Pil ska bli konstnär, det är rätt och riktigt, genomtänkt och genomsett – men långt, långt borta är han – 
<sec/>
Så är det slut med »arma mammakrakens» skara. Fyrtio år är hon och ingen har hon. Som bryr sig om henne. 
<sec/>
Och Jonas? 
<sec/>
Maxi är gift med en judinna. Denna Barbara Bourmaister är intelligent, duktig, mycket välgörande mot fattigt folk. Men inte mot sin man. Äktenskapet kan inte kallas lyckligt. Det händer ibland att Maxi spärrar upp sina klotögon liksom i sorgesam begrundan och förundran, utbrister: Människan är faktiskt riskabel, faktiskt! Möjligen med anledning härav ha barnen Kerrman, som är svåra med öknamn, döpt sin stränga moster till »Läckra riskan». Och Maxi förkunnar uppriktigt: Jo, ni må tro att er moster är läcker! Fru Helen har personligen ingenting emot sin svägerska. Tvärtom. Men Maxis äktenskap kan inte kallas lyckligt. Vad har nu det att göra med Jonas’ förhållande till Helen? 
<sec/>
Absolut ingenting. 
<sec/>
Jonas? Han är givetvis mycket upptagen av sitt arbete. I firman är han allenarådande – det smakar men det kostar också. Naturligtvis arbetar han för mycket. Aspafors blev en väldig historia. Man måste ju glädja sig åt att allting tills datum gått bra. Givetvis måste man glädja sig över det. Men det hela är sig inte riktigt likt. Någonting även i hemmet förändrades den katastrofala dag, då Jonas gjorde »revolutionen i Paradiset». En del slitningar mellan Kerrmans och Bourmaisters blev det ju. Även mellan Jonas och Helen. Men det gick över, det är nästan glömt. Allt vore bra om inte Aspafors ökat Jonas’ arbetsbörda över hövan. Han är sig inte riktigt lik. När man någon gång har äran att se honom. Vilket sällan händer. Aspaforshistorien tvingar honom också till många och långa resor. Han är ofta i Paris. 
<sec/>
Ännu oftare i Hamburg. 
<sec/>
Nej, inte »har» hon Jonas på samma sätt som förr. Men det är ju världens gång. Vänner och väninnor har hon just inte heller. Janne Fagerlind, papuanen på Aspafors, är alltjämt hennes trogne riddare, men de träffas sällan. Vidare? Girefanten! Han är ett mycket nyttigt husdjur, fru Helens betrodde ombudsman likaväl som firmans. Men vän kan man inte precis kalla honom. Snarare då Möbius. Han är hennes ende bundsförvant gentemot de monumentala och morrande gummorna. Tack vare hans maktspråk får hon stundom nåden att bestämma ett och annat rörande sitt eget kött och blod i dess yngsta gestaltning. Dessutom är han oumbärlig och ovärderlig för de oräkneliga rådplägningarna rörande Pils hälsa. För resten även rörande Jonas’. 
<sec/>
Ty naturligtvis är han överansträngd. Det förklarar till en del hans trumpna retlighet, som eljest vore tämligen svårsmält. Han irriteras av hennes välgörenhet. Han säger: Du utvecklar dig regelrätt till en blommande välgörenhetsmoster – såna tål jag inte. Var och en sin smak! Men lille Jonas begår en fatal inkonsekvens. Läckra riskan är det praktfullaste blomstret bland blommande välgörenhet och henne beundrar han kolossalt! Man kan invända: hon gör inte över med Jonas’ pengar. Men det gör inte heller Helen! Hon tar av sitt eget och av Fabian Bourmaisters donationsmedel. För resten är det inte snålhet som ansätter den trumpna själen. Snarare en sorts maktlystnad. Han skulle inte vara irriterad om han själv finge dirigera hennes arbete. Det får han inte av den enkla anledningen att han ej har en halv minut till övers för »sånt strunt». Icke förty retar det honom att hon ibland tar råd av pastor Corfitz Hansson. Varför? Därför att karn är ovederhäftig. På vad sätt ovederhäftig? Inte på något särskilt sätt utan i största allmänhet. Fru Helen säger: Att utan angivet skäl beskylla en människa för ovederhäftighet finner jag en smula ovederhäftigt. Med den frasen har hon retat honom många gånger. Guskepris! (Ty man ska inte låta kujonera sig.) Vad sen Hanssons vederhäftighet beträffar så vet hon kanske inte så mycket men vet dock detta: han är en bland ledarna i ett stort frireligiöst samfund, han är landstingsman i Bergslagen, han är av själva Kungl. Maj:t insatt i en fattigvårdskommitté. Alltså måste han åtminstone på den punkten anses vederhäftig. Behaglig är han inte, men det är inte behaglighet hon söker hos honom. Hon har sina fattiga. Äntligen något! Sina fattiga har hon. 
<sec/>
Och herr Jonas Kerrman! Förbisedda fruar och avdankade mammor bör man lämna i fred med deras fattiga. Eljest händer det att de sätta sig framför spegeln och fantisera. Ifall de ha fantasi. 
<sec/>
I fru Helens fantasi fanns en bild som ägde vissa beröringspunkter med den demoniske unge ädling, som Cecilia skapat. Båda voro till hälften porträtt, till hälften ren inbillningslek. Fru Helen hade åtminstone sett sin modell vid ett par tillfällen. Det var en kvinna. Hon kunde vara en tio år yngre än fru Helen eller femton. Eller kanske ännu något år yngre. Hon var mycket vacker. Det har ingen förnekat. Tvärtom. Hon var sannolikt mycket intelligent. Och bildad. Hon hade god smak och angenämt sätt. Hade heller ingen förnekat. Hon var säkerligen godhjärtad. Men det kan ju finnas flera, som är det. Hon hade visat Pil en smula välvilja. Vilket givetvis var att knipa Jonas rakt i hjärtroten! En sådan klok och älsklig kvinna! (När pojkens mamma någon gång fick tillfälle att visa välvilja hettes det: Du pjoskar bort honom!) Emellertid – snäll var hon nog. Det tyckte Pil med. Så gärna det. Och hon var svartlockig och gasellögd och smultronhyad och pärltandad och vidjemidjad och älsklig och obeskrivligt kvinnlig och ljuvlig. Och hon såg upp till Jonas! Hon hade sagt: Ni är en ståtlig människa, Jonas Kerrman! Varvid lille Jonas rodnat och stuckit ett osynligt litet finger i sin blyga barnamun. 
<sec/>
Fru Helen gav sällan öknamn. Behövde hon ett sådant, kunde hon förtroendefullt vända sig till sina barn, som fabricerade dem snabbt, bra och billigt i alla brukbara kvaliteter. För den sköna bild som under de senare åren allt oftare framträtt i hennes fantasi hade emellertid fru Helen själv funnit ett öknamn. Hon kallade bilden: Den ljuva judinnan. Ett smeknamn kan tyckas. Men det finns konfektyrer som är alltför söta och smeknamn som är alltför sockrade. Den levande modellen för denna fantasiens lek med kvinnliga fullkomligheter hette i verkligheten Sonja Bochum. Hon var syster till Filip Bochum och hon hade varit en kort tid förlovad med Mikael Arnfelt. 
<sec/>
Fru Helen som satt och kammade sitt hår smålog lite trist mot sin spegelbild. Hon sa: Ska vi nu ta och leta rätt på det klassiska vita hårstrået? 
<sec/>
Men hon gitte inte leta. Färgen på håret betyder föga då själens färg är avgjort grådaskig. 
<chapter/>

<chaptername>Den där dagen.</chaptername>

<sec/>
Ofta kan det vara svårt att räkna ut, när, hur och var vissa händelser timat. Man tror att det skedde den här dagen, som har ett mystiskt märke i kalendern. Så var det i stället den där, som intet märke fick. Likväl var den märklig. 
<sec/>
Sonja Bochum besökte gamle Arnfelt i Wadköping någon månad före hans död. (Det hände alltså det året. De gamle gå stillsamt bort, men deras bortgång bli årsringar.) Familjen Kerrman bodde den sommaren på Lanna, en liten bruksgård som i långliga tider tjänat Bourmaistrarna till sommarställe. Manbyggnaden var gammal och ganska obekväm, låg dessutom lite sankt, nästan kringfluten av Lannaån, som är så trög att man knappt vet om den flyter uppför eller utför eller flyter alls. Vidare kunde lukten från alungruvorna vid vissa vindar vara besvärande. Än sen! Här hade pappa Fabian och mamma Cecilia bott redan första sommaren som nygifta, här hade Helen och hennes bröder vuxit upp kan man säga, eftersom barnen växa blott om sommaren. (Enligt farmor och Mätta.) Det var en bra gård, lagom skräpig, med rikliga tillfällen till olyckshändelser så inom- som utomhus och med förträffliga platser för enskilt och allmänt slagsmål, svärmerier, tjuvrökning, dans, fyrverkeri, kräftor och kulörta lyktor. Varför skulle man då gå och bygga Jaktslottet? Så här kom det sig: 
<sec/>
Huset var fullt med folk om man till folk får räkna Girefanten, ett halvt dussin »catilinarer» och ungefär lika många kvinnliga väsen, väninnor till husets döttrar. Man hade trevligt. Lagom lycka, lagom med olyckor, åskväder, krossade fönster och eldsvådetillbud, lagom med myggor, mystiska ormar och magknip, lagom med skrän, skratt, sång (Cecilia), illvrål (Karl Lill-Jonas), kurtis och vådaskott (en katts tragiska död med ty åtföljande dödsbetraktelser av Annika), just lagom med allt som är trevligt – blott smörgåsar och sockerdrickor förekommo i nationalekonomiskt oförsvarliga kvantiteter. Fru Helen var spinnande from, nöjd med sin värld och halvdöd. Varje afton kunde hon hänga ett nysvettat linne till tork och fromt sucka: Jag prisar dig allvise Gud som håller Jonas i stan! Fortsätt! Fortsätt! 
<sec/>
En bön i fåvitsko. Jonas ringde från Stockholm, gav order. Storstädning! Hela huset och enkannerligen gästrummen försättes i oklanderligt skick. Krattning! Rensning! Ansning överallt! Munlås på Annika! Alla överflödiga barn stjälpas ut! Vi får storfrämmande – Sonja Bochum! – Ska det vara så stort det? tänkte Helen, sa: Varför får inte ungdomarna stanna? De ha så roligt. – Nej. Sonja behöver lugn. Hon kommer från Wadköping. Hon blev djupt gripen av att se Mikaels barndomshem. Och den gamle. – Det var känsligt, sa fru Helen, purken. 
<sec/>
Efteråt sa hon till sig själv: Naturligtvis kan människan vara gripen och naturligtvis kan hon behöva lugna sig. Men varför ska hon behöva lugna sig precis här? Emellertid fullgjorde hon pliktskyldigast högsta myndighetens beslut. Förstämningen blev stor. Sex slokörade catilinarer, sex krampaktigt småleende flickor försäkrade med rörande enfald, att de »nog alldeles säkert varit tvungna att resa ändå». Så stjälptes de i en skrinda och forslades till stationen. I den skrindan sa Pil fula saker, och Annika uttalade en förvissning att en stor orm i sängen skulle skrämma bort den »elaka fröken». Cecilia, som med en viss licentia poetica gjort Mikaels vackra fästmö till en bedagad megära gjorde hemska antydningar rörande den väntades karaktär. I skrindan var Sonja Bochums heder och ära, skönhet och godhet inte värda två vitten. Kursen stod inte stort högre på gården. Fru Helen muttrade, gummorna morrade, kved och gnisslade erbarmligt med golvtiljor och gångjärn i den våldsamma storrengöringens vånda. Olycksbådande järtecken saknades ej heller. Tegelpannor lossade från taket och kunde ha slagit ihjäl lillen (om han inte befunnit sig i barnkammaren). En höna föll död ned från sin pinne. Höken tog på en enda dag sju duvor. Farmor fick ryggskott. Mätta skar sig illa i tummen. Annikas bästa docka tappade huvudet i ån: samtidigt tappade Annika sitt, dockans huvud återfanns genast, Annikas först efter långvarigt och smärtsamt letande i skamvrån. En lampa föll i golvet och kunde tänt hela huset, om den brunnit. Korteligen – så många obegripliga olyckor inträffade på kort tid att Mätta med skäl kunde säga: Det märks att det väntas en hedning till gårn. 
<sec/>
Hedningen kom. Allmänna opinionen svängde omedelbart om till hennes förmån. I själva verket hade den förtidiga oviljan till stor del alstrats av en hemlig »bondblyghet». Den där stormrika fina fröken ute ifrån »stora världen» skulle komma och kika på deras hederliga gamla kåk, snoka i trevliga men gruvligt omoderna och enkla ting, rynka på näsan åt deras kära grunkor och grejor. Än värre! Själva mamma hade i den första upphetsningen och under trycket av den annalkande storstädningen låtit undslippa sig högst märkliga ord: Det är fasligt vad pappa krusar den där människan! – Krusa? Pappa? Tanken att Jonas Kerrman skulle krusa kunde te sig egendomlig för vem som helst. För barnen Kerrman var den helt enkelt fantastisk och vidrigt osmaklig. Pappa på tå för den där gamla markattan! utbrast Cecilia med äckel. Å fy tusan! sa Pil och dolde ett starkt uttrycksfullt ansikte bak tidningen. 
<sec/>
Varifrån de tog hennes höga ålder är obegripligt: möjligen förväxlades hon med det »besynnerliga fruntimmer» som spökat kring Mikael och A. O. Hon såg inte stort äldre ut än Pil, som hon för resten liknade en smula. Tämligen liten, späd, mycket blek, helt klädd i svart såg hon ut som en ung änka, ännu omgiven av eko från dämpade orgeltoner. Hon log sällan men hon log vackert. En liten läspning tilltalade i högsta grad Annika, som ett »helt liv» måst lida smälek för denna last. Hon talade rätt bra svenska, vilket åter fröjdade Pil in i själen. (Tyvärr ej av patriotiska grunder utan därför att han själv officiellt antogs tala tyska flytande. Officiella antaganden äro ofta besvärliga.) Cecilia slutligen greps av en bitterljuv bävan inför den »sköna varelsen» (inte en bottenrik gammal megära!) som hållit hjälten i sin famn, kysst hans läppar. Man förstår att ett visst romantiskt drama skulle påspädas med nya skönheter, tablåer, månsken. Monumentet över Mikael hade fått sin avslutning: den sörjande kvinnan vid hjältens grav. 
<sec/>
Och vad tyckte fru Helen? Jo bevars, hon tyckte mycket bra om flickan. Däremot kunde hon alls inte förstå Jonas. Varför så mycket bråk? Varför kasta de unga gästerna på dörren? Flickan kunde mycket väl ha stuckits in bland ungdomarna märkvärdigare var hon inte. Den omtalade »gripenheten» verkade inte störande. Hon skulle ha roat sig med de andra, fast hon föreföll lite blyg och tafatt. Hennes sätt att hänga efter Jonas var visserligen förklarligt ur den synpunkten att hon kände honom förut, men det verkade en smula imbecilt. (Hon fann intet lämpligt svenskt ord.) Jonas i sin inbilskhet yttrade om kvällen just innan han somnade: Hon tilltalar mig i hög grad och jag tror att hon tycker rätt bra om mig. – Dröm om det, lille Jonas, dröm vackra drömmar! Till flickans beröm kunde fru Helen säga att denna tillgivenhet för Jonas hade en absolut systerlig för att inte säga dotterlig prägel. Desto fjantigare tedde sig Jonas, där han sprang omkring med stolar, kuddar, vattenglas med mera. Den som glömmer sin ålder, gör sig lätt lite löjlig. Fru Helen själv behandlade den beskedliga människan enkelt och naturligt. Hon skickade henne små ärenden då så passade eller satte henne och Cecilia att rensa bär. När Pil på tredje dagen insjuknade i sin vanliga men alltid oroande feber, bad hon fröken Bochum vara värdinna. (Jonas var så bortskämd av ordinarie väninnan att man nästan måste mata honom. Skulle han ta benen ur ett stycke fisk, föllo händerna maktlösa under bordet och han stirrade bekymrad och misstänksam på fiskbiten.) Efter middagen gick Jonas och Sonja Bochum några slag av och an i trädgården. Fru Helen satt i Pils rum och läste högt för pojken. Då och då kastade hon en blick ned i trädgården. Ett ganska vackert par, det lustvandrande. Genom kontrasten mellan den högväxte, brede blonde mannen och den dockaktigt nätta svarta flickan ett pikant par. Helen tänkte: En söt och enkel flicka men lite obetydlig – 
<sec/>
Beträffande obetydligheten – åtminstone i yttre hänseende – blev hennes uppfattning snart rättad. Fru Barbara Bourmaister – Läckra riskan – tillkännagav att hon och Maxi ämnade besöka Lanna. Besöket var ovanligt och tämligen ovälkommet allra helst man just för den dagen beramat en utflykt till Aspafors. Emellertid kunde ingenting göras åt saken – Stockholms båda elakaste människor (Maxis omdöme om sig själv och hustrun) anlände till Lanna. Som vi nämnt var fru Barbara vad Jonas kallade »en blommande välgörenhetsmoster». Snål och gnidig mot sig själv och framför allt mot Maxi offrade hon betydande summor på sitt välgörenhetsarbete och bedrev det dessutom med genialisk skarpsyn och organisationsförmåga. Till följd av sin snålhet och kanske ock ledd av sin stilkänsla gick denna välgörenhetsmoster klädd på ett sätt som kunde komma den enkla Helen att känna sig flärdfull. Då fröken Bochum väntades hade Helen »fiffat upp» den allra värsta lantliga enkelheten med en och annan »klut»; i väntan på fru Barbara kände hon en räddhågad lust att åter skrinlägga klutarna. 
<sec/>
Och vem bilar nu bror Maxi upp till Lannas ständigt något skräpiga gårdsplan? Drottningen av Saba – hon och ingen annan. Eller ock en personifikation av »Sista Skriket». Helen kände någonting hemskt i luften, anade en försumlighet, störtade in på sin kammare och rafsade efter nya klutar. Fru Barbara gick husasyn släpande Helen med sig: Kära Helen – det här är inte fröken Bochum van vid – vad ska fröken Bochum få för intryck – det här måste fröken Bochum finna bra underligt – etcetera etcetera. Jonas hade alltså rätt, tänkte den förvirrade Helen, man måste schåpa sig för den där flickan? – Kära Helen, hur går du själv klädd, var har du dina juveler! utbrast till sist fru Barbara i ett tremulande som inspirerade Pil att skänka henne ett nytt smeknamn: »Juvelarian»! Själv var den snåla frun bepansrad med gamla och nya smycken. Den välgörande judinnan, som på fester rörde sig bland kungligheter och blåblodiga välgörenhetssystrar smyckelös och i en dräkt som hon enligt Maxi »lånt av våra pigor för att vara lite snygg» – denna fru hade uppbjudit alla sina (mycket stora!) resurser för att värdigt möta den lilla judinnan från Hamburg, Jacob Felix Bochums sondotter, Filip Bochums syster. Helen, först tillplattad, reste snabbt gadden, genmälte: Du förstår inte det fina i kråksången. Se själv hur enkel lilla Bochum är! När en furstinna gästar inkognito, är det taktfullt att inte bryta det – Riskan är läcker men mamma är skarp, kunde Pil med stolthet säga sina syskon. 
<sec/>
För resten hade hon väl annat att tänka på. Utflykten krävde förberedelser. Fagerlind hade varskotts och skulle möta vid Aspadammarna. Sedan fallet besetts skulle man stiga upp på Klövens topp. Vem hade hittat på det? Förslaget framkastades av den poetiska Cecilia, men bakom stod i själva verket Mikael. Under de betydelsefulla veckor då den unge mannen kände sin energi, sin levnadslust, sin ungdom uppblossa i en sista flamma, en verklig eld som dock skulle förvandlas till ett snart döende fyrverkeri hade Mikael återknutit förbindelsen med Sonja Bochum. Det bör – tycker man – ej ha varit lätt att återknyta en förbindelse, som brutits av ena partens lastbarhet och vissa ytterst skandalösa rykten. För Mikael var det lätt. Varför? Därför att det var lätt för Mikael! En skämtare kunde svara: Den gossen hade lätt för sig i vissa ämnen. Önskar man ett allvarligare svar må man fråga Sonja Bochum: men därom lär ingen drista spörja henne, icke ens hennes älskade och beundrade bror. Mikael, levande dessa veckor mer i »kungariket» än i Hamburg, hade bildligt talat fört flickan upp på Klöven liksom en gång Jonas. Och vart eljest? Denna ekkransade granithjässa, denna urnordiska offerlund oberörd, tyst, högtidlig av en jättehand hållen över en jord, där sjöarna vräka sig ned i forsar, forsarna i turbiner, denna bergslagsjord, där skogarna växa till timmer och hem, till pappersmassa, till tidningar och böcker som spridas över jorden, denna berggrund ur vilken metallerna sprängas upp, luttras av skog och eld, smidas av forsens kraft, hamras av väldige män vilkas muskelsav och styrka solen själv framsjuder ur råg- och vetefält, ur ängar och betande boskap – denna lund av ekar, lyft över jorden, är kungarikets krona. Dandyn Mikael hade »skogvaktarpojkens» Klövenentusiasm att tacka för de sista veckorna av mänskligt liv. Den vackra lilla judinnan av gammalt ghettoblod mognat i dunkla gränder mellan höggavlade kontorshus hade förnummit en sträv, frisk, skogsdoftande vind från gamle A. O: s land. 
<sec/>
Förslaget anammades av gästen, godkändes av fru Helen och väckte hos fader Jonas en sprittande och smittande glädje, som verkade »mycket ungdomlig». Just till Klöven och ingen annanstans i världen skulle han föra sin vackra gäst. En så oberörd naturskönhet mitt upp i en livlig industri- och jordbruksnejd finner man sällan. Glädjen blev plötsligt allmän, ty vill man dela en glädje hämtad ur det blå får man vara kvick i känslorna. Max erinrade sig att han som pojke, gäst hos Fagerlinds, faktiskt drömt om att bygga en jaktstuga på Klöven. Annika greps av en sanitär idé – hon beslöt att medsläpa farmor i och för vädring, eftersom den gamla påstod sig »mögla» i den fuktiga Lannaluften. Fru Barbara hoppades finna tillfälle till studier (i fattigvård – hur det nu skulle gå till på denna »av människofot sällan beträdda plats»). Blott Helen fann inte någon alldeles särskild anledning till glädje. I dess ställe hade hon förberedelserna att tänka på. 
<sec/>
Och så kom den där dagen. 
<chapter/>

<chaptername>Den där stunden. </chaptername>

<sec/>
Arla stod man upp, allting tecknade sig lyckligt. Septembersol, frisk nedsilande dagg, glittrande versnät över gräsen. Inga missöden, bara skratt. Man skrattade åt allt, man skrattade åt intet. Man skrattade åt Sonja Bochums lustiga svenska. Vissa uttryck avslöjade nämligen vilken spjuver hon haft till språklärare. Då Läckra riskan med den taktlöshet som utmärker fastrar och mostrar påpekade att Pil under nattens lopp fått »tre mycket fula finnar» utbrast den lilla hamburgskan medlidsamt och troskyldigt: Stackars satpojke, stackars satpojke! (Enl. Mikael: allmänt vedertaget vänligt tilltalsord till manlig ungdom.) Skrattet vände på ett lyckligt sätt uppmärksamheten från tre fula finnar och botade snabbt ett sårat ynglingahjärta. Ej mindre skrattades det åt Girefanten som fjäskande sökte taga en väska ur fröken Bochums hand. Letande i sitt förråd av »artigt men bestämt avböjande fraser» fann hon ett av dandyns och skogvaktarpojkens favorituttryck – hon sa: Å nej kyss mig, herr Ahlmarck! Girefantkolossen tumlade förskräckt tillbaka och det hela var mycket muntert och högst förträffligt. Sammanpackad i tvenne bilar störtade Lannaskaran in i urskogarna och tillryggalade på ett par timmar tiomilavägen till Aspadammarna. Här stötte nu Fagerlind till, papuanen i jaktdräkt och befjädrad mössa, samt hans gäst, doktor Möbius. Sedan papuanen vrålat ut sin glädje över att »se tjocka släkten än en gång i livet» (tre veckor sen sist): sedan han kysst varje kvinnligt väsende, undantagandes det vackraste och det fulaste, Sonja och Mätta: sedan ett på Pils och Cecilias försåtligt vänliga uppmaning gjort försök att omfamna kusin Maxi strandat på det fysiska axiomet att en femtio centimeters mage ej samtidigt kan intaga samma rum som en annan femtio centimeters mage, sedan allt detta och mera stökats undan satte skaran sig genast i marsch upp mot Klöven. Till en början vandrande i klunga delade man sig snart i grupper. Främst gick Sonja mellan Jonas och Fagerlind som dock så småningom drog sig före hela följet i egenskap av värd och vägvisare. I nästa grupp framtrippade i snäv sidenkjol fru Barbara mellan Möbius och Maxi. Inom kort ändrades denna grupp i det Maxi faktiskt såg sig tvungen hjälpa Fagerlind att finna den rätta vägen. Doktor Möbius åter, stor botanist, fann så många sällsynta örter att han gång efter annan nödgades sacka efter och förenades sålunda med fjärde gruppen: Pil och Cecilia. Därmed hade botanisten tydligen nått sällsynta örters växtgräns och fann inga flera. Men då den vaksamma Helen såg sin svägerska trippa allena, med svårighet övervinnande naturens hinder och kanske även sin galla, kvävde hon för stunden modershjärtats ömhet och ropade befallande: Pil – bjud din moster armen! Med en dov suck och en förtvivlad, förbittrad blick över axeln ned mot den hjärtlösa, stegade ynglingen fram till sin moster som drillade: Bättre sent än aldrig kära Pil. Artighet klär ungdomen och kan göra den fulaste gosse tilldragande. Femte gruppen rörde sig långsamt och tungt samt omfattade fyra individer: Mätta, fru Helen, Girefanten och som sammanhållande länk Kallil-Jonas eller Klumpen. Det surrande, murrande, kurrande, pladdrande, pipande, rultande, kullbytterande människodjuret bars än av Mätta (Stackare den som är liten) än leddes det vid handen av sin mor (Barnet har ben!) än bjöds det att rida Girefanten (Jag är skapad till packåsna, fru Kerrman! Fråga er man –). Sista gruppen, den sjätte, rymde grånad ålder och sprittande ungdom, farmor och Annika. Gummans fjädrande knän, kraftiga vador och flinka fötter satte henne i stånd att upptaga tävling menmed de främsta, men det stämde illa överens med Annikas tankar om en stackars gammal gummas bästa. Än eggade hon den gamla med klingande tillrop som ekade i skogen: Så ja, nu rör vi våra gamla ben! Snart är vi framme! Friskt mod, lilla farmor! – än stretade hon stannande i gummans kjortel och ropade: Inte så fort, lilla gumman! Tänk på åren! Tänk på hälsan! Tänk på oss alla som hålla av lilla gumman! Så kujonerade hon skamligt den gamla utan att framlocka ens den svagaste morrning. 
<sec/>
Pilgrimsskaran framskred makligt och behagligt, dåsigt och fridfullt, nöjda var och en med sig själva och varandra (undantagandes Pil), nöjda med den stund som var och fyllda av ljusa förhoppningar beträffande vandringens mål, den lummiga lunden på Klövens tukluvna topp. Då inträffade någonting obehagligt. Männen i främsta ledet, de båda kloten Janne och Maxi, tvärstannade samtidigt fästande blickarna vid ett föremål liggande på den friska, grönskande, svällande mossan några meter framför dem. De bytte blickar, de gingo fram till föremålet, som var ett gråvitt papper stort som en tidningssida. Vid okular besiktning visade sig papperet vara flottigt. Maxi tog det försiktigt mellan fingerspetsarna och förde det mot näsan. Papperet luktade korv. Papuanen stoppade papperet i jaktväskan och yttrade lågmält: Jag anar något. Låt oss gå vidare. De gingo vidare och de onda aningarna vunno snart bekräftelse. Ett enstaka flottigt och korvluktande papper i den rena, jungfruliga skogen stör öga och tanke. Men papperet är bortskaffbart. I detta fall var papperet någonting mera – ett förebud att skogen, Klöven, lunden oskärats. Denna »av människofot sällan beträdda ort» började alltmer likna avfallsplatsen utanför en mindre stad. Mossbädden var nedtrampad eller uppbökad, här och var syntes rester efter små lägereldar som på sina ställen tydligen gripit omkring sig och hotat hela skogen med våda. Än värre var det rikligt kringströdda skräpet, solkigt papper, tidningar, tombuteljer, krossat glas och porslin, tomma konservburkar av alla slag, klädtrasor. Ett sånt svineri! utbrast papuanen ursinnig och förkrossad. Det här förlåter Kerrman mig aldrig! Elake Maxi fnittrade förnöjd. Kerrman hade »släpat lilla Bochum» tio mil för att titta på en sophög! Papuanen studsade upp från marken, han framstötte ett gurglande stridsrop och utbrast: Det ante mig. Där har jag honom! Ha! 
<sec/>
Härmed åsyftade den blodtörstige ej Kerrman utan en man som långsamt kom dem till mötes i riktning från Klövens topp. Han var tämligen högväxt, ett stort, välvårdat svart skägg fyllde ut det eljest snipiga ansiktet, håret var svart, välkammat, långt, krulligt vid öronen och i nacken. Han framskred makligt och med en mjuk värdighet, som anstår andans män. Hans namn var Corfitz Hansson och hans troende skara, som befann sig i stark tillväxt, kallades populärt corfitzianerna. Mot denne man snarare framstudsade än framrusade nu Janne Fagerlind, papuanen, i det han skrek: Herre! Vad har ni gjort? Hur har ni vågat? Maxi, som inte begrep ett dugg, brann av glad upphetsning och tjöt: Människa, ni kommer att ångra er! – Ångra vad? sporde predikanten. Maxi skrek: Det vet ni bäst själv! Försök inte att neka! Fagerlind sa: Vem har gett er lov att dra ert byke upp på Klöven? Predikanten smekte sitt svarta skägg, smålog blitt och genmälte: En hövlig fråga besvarar jag gärna. Vem som givit mig lov? Först och främst Gud, som skapade denna sköna plats till uppbyggelse! För det andra Jesus, som inbjudit sina trogna att hålla andakt uppå berget. För det tredje kunglig majestäts befallningshavande, som givit sitt tillstånd till detta vackra och värdiga möte, vilket torde hava räknat cirka tretusen deltagare. (Det var som fan! insköt Maxi imponerad.) För det fjärde, fortsatte predikanten med ett milt ironiskt löje, för det fjärde herr brukspatronen och kommendören Janne Fagerlind, å vars gårdskontor jag inhämtat gunstbenäget tillstånd att avhålla mötet på Aspafors’ ägor. – Inte på Klöven! jämrade papuanen, som kände Kerrman nalkas. Maxi sa: Karn är faktiskt garderad. Han sitter med Gud, Jesus, kungen och brukspatron på hand! 
<sec/>
Helen, långt tillbaka i eftertruppen, förnam oro i förtruppen och sände Ahlmarck att speja. Hon såg papuanen studsa upp och ned i avtagande språng framför en främling, hon såg Maxi gestikulera, Pil släppa sin moster och skynda till, Jonas öka stegen, lämna sin kära dame – Sannerligen! sa hon till sig själv, då måtte det vara någonting ytterst viktigt. Hon ökade själv takten, lämnande lillen åt Mätta. Kommen i jämbredd med Möbius och Cecilia ropade hon: Va har de för sig där uppe? – Jag förmodar att de slåss, svarade doktorn kavlugn. I själva verket blandades nu fem hetsiga stämmor samman i ett hotfullt stim, som kunde förebåda lite av varje. Möjligen hade fru Helens känslor och tankar redan förut upphetsats av vandringens mödor eller av något annat. Nu fick hon blodet åt huvudet, greps av fruktan, storsprang. Hon hörde Jonas med dånande stämma utbrista svin eller möjligen svineri, hon såg honom hastigt böja sig ned och från marken upptaga en butelj som han hotfullt och snabbt lyfte. (Precis som en tiger, intygade Cecilia, som tycks ha sett tigrar slåss med tombuteljer.) Helen rusade blint in i kretsen, grep den hotfullt lyftade armen och ropade: Jonas, vad tar du dig till! Du gör dig olycklig! – Detta tragiska utrop från en förfärad maka, tystade för ett ögonblick stimmet. Så brast man i skallande skratt! Hon urskilde rätt tydligt bland männens bullrande basar ett klingande »gäckande» flickskratt – Sonjas. Förbluffad, förvirrad släppte hon sin man och märkte nu att han åtminstone icke skrattade. Han var vred och stillsamt vred. Han sa: Var god och lägg dig ej i saker, som inte rör dig. Kom det ihåg! Det allmänna skrattet avklipptes besvärande hastigt. Man hade skrattat åt ett lustigt misstag. Tombuteljen hade lyftats ej till hot, blott för att bestyrka och understryka »svineriet». Men hur kunde stackars Helen veta det! Kerrmans bryskhet plågade hela sällskapet, som inte fann bättre utväg än tystnad. Blott Maxi mumlade: Du exercerar nog beväring året om, lilla Helen! Jonas vände sig åter mot predikanten, sägande: Om ni och ert anhang önskar undvika allvarligt obehag, skall detta bråte vara undanskaffat före nästa söndag. Har ni förstått? Därmed slängde han buteljen i en sten spridande skärvorna på ett sätt, som ingalunda gjorde undanskaffandet lättare. Predikanten som stått med sin stora slokhatt i hand, satte den nu på huvudet och svarade lugnt: Bankiren uttrycker sig alltid lika tydligt vare sig det gäller att instruera en dam eller att avvisa en fattig och förtvivlad lånesökare, som jag en gång var. I dag är jag icke lånesökare och har dessutom tillfredsställelsen att genast kunna tillmötesgå bankirens önskan eller rättare sagt förekomma den. Så sägande gjorde han en ståtlig, värdig åtbörd visande upp mot den högre belägna, nedsölade skogsbacken. Det upphetsade sällskapet blev nu först varse en hel liten armé av gummor, småpojkar och flickor samt en och annan vuxen karl eller gubbe som beskäftigt sysslade mellan trädstammarna långsamt framryckande på en mycket bred front. Armén var beväpnad med stora korgar, krattor, kvastar, spadar med mera. Blygsam men värdig redogjorde predikanten för dess organisation. Under varje gummas befäl stod fem eller sex barn, i allo ett hundratal. Fem gummor med underlydande kommenderades av en karl och över det hela befallde han själv, Corfitz Hansson. Predikanten slutade med vibrerande stämma, sägande: Här varder intet lämnat kvar av vad man behagat kalla svineri, därför borgar icke jag i min ringhet utan Mästaren, vilken dessa tjäna i glädje, bävan och lovprisan. – Utan dagspenning? sporde Max. Predikanten log. Han satte handen i lur för munnen och utsände en gäll drill. Och hör! Långt upp i skogen höjde hundra barnastämmor, gummor, män en hymn. Predikanten sa: Det är deras dagspenning! – Billig arbetskraft, anmärkte godsets herre ej utan avund. Den så gott som framtrollade »armén», dess synbarligen förträffliga organisation och disciplin, den noggrannhet varmed gummorna förde fram sina små skaror väljande ut deras närmaste arbetsfält och granskande det nyss avverkade, gjorde ett visst gynnsamt intryck på sällskapet. Maxi sa: Jag är faktiskt imponerad! Organisera gummor och ungar! Herrn skulle kunna organisera själva helvetet! – Han kommer att göra det, muttrade Jonas, en smula retad av att se sin barska fordran förekommen. Predikanten genmälte snabbt och beskt: Ingalunda vill jag konkurrera om den posten med den store organisatören Kerrman. Äras den som äras bör! Men där uppe på Klövens härliga topp vill jag resa ett tempel åt Herren! – Herrn ska så tusan heller! fnös Aspafors’ herre förargad. Predikanten svängde sin hatt till avsked, och drog makligt och värdigt vidare nedför bergsluttningen. Skaran fortsatte den avbrutna vandringen uppåt. Den trängde genom kedjan av sjungande plockande barn och gummor som för några ögonblick upphörde med arbetet för att vederbörligen niga. Bakom »arméns» rygg fick man ånyo skäl att beundra dess verksamhet. Skogen var städad! Missaktningen för Corfitz förvandlades nästan till beundran. Själve Kerrman tvangs frambrumma ett erkännande. 
<sec/>
Helen höll sig tyst och en smula bakom de övriga. Lillen hade tappat benen i någon mystisk djup grop och bars nu ohejdat ömsom av Mätta ömsom av Girefanten. Hans mamma sa ingenting. Den där stunden då hon stod mellan den vredgade Jonas och den »gäckande» illparigt skrattande flickan hade givit henne åtskilligt att grubbla över. Och skulle giva än mer. 
<chapter/>

<chaptername>Den där sekunden.</chaptername>

<sec/>
Även eklunden var städad om ock nedtrampningen trotsat alla försök till utplånande. Utsikten över skogarna, sjöarna, forsarna, åkrarna, gårdarna och bruken tog till en början all uppmärksamhet. Papuanen utpekade en gata i skogen och utbrast patetiskt: Se där! – där ha vi Aspafors’ framtid och räddning. – Räddning? upprepade Maxi skrämd och upplivad på en gång. Är ni redan på fallrepet? 
<sec/>
Aspafors-Hoby var inte på fallrepet, tvärtom. Likväl betecknade gatan i skogen en sak av sådan betydelse, att brukspatronens patos kunde försvaras. Järnvägsfrågan! Förbindelsen med Vänern och havet. Redan före den stora sammanslagningen hade Aspafors och Hoby planerat denna järnväg som förr eller senare skulle bli ett livsvillkor för de båda industridomänerna. Sammanslagningen och kreditens ordnande genom A. B. &amp; C:o, Bochums och Wadköpings Enskilda tycktes skola förverkliga projektet omedelbart. Emellertid kom en uppskjutande eller kanske hindrande omständighet emellan. En landstingsman – ingen annan än predikanten Corfitz Hansson – hade i landstinget väckt motion om tillsättande av en kommitté med uppgift att undersöka lämpligheten och bärigheten av en statsbana i ungefär samma riktning och utsträckning som den planerade privata. Innan denna fråga avgjorts först av landstinget och sedan eventuellt av statsmakterna kunde Aspafors-Hoby ej få koncession. Utstakningen hade dock påbörjats och fortsattes då man därigenom trodde sig få ett visst försprång framför grannar och norr eller söder ut belägna socknar och samhällen. Det är faktiskt bortkastade pengar! skrek Maxi upprörd och förtjust. Papuanen flammade genast upp, man började tvista. Ahlmarck ställde sig på Maxis sida, den osakkunnige Möbius på Fagerlinds. Tvisten blev allt livligare och lockade till och med damerna. »Juvelarian» drillade i Fagerlinds orkester och uttalade som sin bestämda mening, att maken Maxi denna gång slagit sitt eget rekord – osagt i vilken bransch. Även Pil insatte med kraft alla sina unga insikter, åsikter och auktoritet på Fagerlindska sidan men nedhutades av sin uppretade morbror med den ack så banala och enfaldiga frasen »bed din mamma att hon torkar dig bakom öronen»! Mamma själv hörde inte skymfen. Hon hade slagit sig ned ett stycke därifrån på en stubbe och njöt friden i eklunden. Och iakttog att i denna affärstvist, som väckte så allmänt och starkt intresse deltog ej högsta auktoriteten. Högsta auktoriteten lyssnade ej ens till de stridande parternas uppmaning att fälla skiljedom. Högsta auktoriteten talade oavbrutet och lågmält med Sonja Bochum. Fru Helen tänkte med en liten suck: Ack den som kunde vara så underhållande som den där flickan tycks vara – 
<sec/>
Tvisten med Corfitz Hansson torde ha frammanat stridslystnadens onda vätskor hos hela sällskapet, ty knappt hade järnvägsfrågan dalat ned till vresigt mummel förrän en ny tvist uppstod. Doktor Möbius drog in största möjliga mängd klar septemberluft i sina lungor och yttrade: Andlige medicinmannen Corfitz vill här uppföra ett tempel, jag syndige jordiske medicinman skulle föredraga ett sanatorium, där eklunden ligger. Norra klintspetsen skyddar mot nordan, luften är gudomlig, utsikten storslagen och leende. Det är en idealisk plats för ett sanatorium. – Det sakförståndiga förslaget hade knappt dallrat ut i luften förrän fröken Cecilia med en viss hätskhet och mycken höghet utbrast: Ja, ska man korka så ska man korka med kork! Ett stort, åbäkigt sanatorium! Hugga ned eklunden för ett fånigt sjukhus skull! Man ska vara läkare eller idiot för att komma med något så dumt! – Vad i Herrans namn går åt flickan! tänkte dess förskräckta mor och sprang upp från stubben för att ingripa. Den flegmatiske doktorn sa emellertid helt fredligt: Tänk då, när man är båda delarna, lilla fröken. – Jag måste ge Cissi rätt, inföll fru Barbara, ett sanatorium skulle förstöra platsen. Däremot kunde man tänka sig en mindre, anspråkslös byggnad, till exempel ett ålderdomshem. Det vore något för Helen att tänka på, så skulle svärfars donationer äntligen komma till gagn. Fru Helen hann icke besvara vänligheten förrän hennes svärmor, fru Kerrman d. ä., med knarrande röst uppstämde: Si det var vackert tänkt! De gamle stackarna ha det inte rart nog ändå utan de ska släpas upp i det blåshålet och kyla döden på sig med samma. – Jag trodde mig äga någon erfarenhet i fattigvårdsfrågor, invände djupt sårad Läckra riskan. – Ja men jag har erfarenhet i gum- och-gubbfrågor morrade farmor, plötsligt och oväntat assisterad av städslade barnjungfrun Mätta, som yttrade hätskt: När en ser somt och hör somt får en lust att säga tvi, fast det är obildat! Frasen, dunkel och likväl otvetydig, riktades verkligen mot fru Barbara, som dock ej hann giva vederbörligt svar, då Annika ställde sig framför henne, bredbent, händerna på ryggen, trubbnosen i vädret, bjäbbade: Lilla moster ska bygga en liten stuga åt små fattiga blindfödda barn som kan ramla utför stupet sen de njutit av den härliga utsikten! – Annika! skrek förtvivlad fru Helen, men Maxi sa: Ouppfostrade barn säga ofta sanningen. Barbaras förslag var enfaldigt. Detta är platsen för en jaktstuga. Jag har själv som pojke drömt om att få bygga den just här. – Det är lögn! ropade hetsigt papuanen, som inte kunde smälta vissa antydningar om lättsinnigt bortslösade medel. Det är lögn! Du har inte varit här förrän i dag. Du visste inte ens var den här klinten låg. Alltså kan du inte ha drömt om den. Och inte heller kommer du att bygga någon jaktstuga på det illa skötta Aspafors. Så länge jag lever! 
<sec/>
Alldeles riktigt! bekräftade Jonas som nalkades jämte Sonja. Ty här skall jag bygga en jaktstuga för mig och mitt hus och vår kära gäst fröken Bochum. – Tack så micke, micke! log den lilla tyskan. Men fru Helen sporde häpen och skrämd: Jonas, är det ditt allvar? – Det var det! Papuanen hojtade: Härligt! Redan i höst ska jag själv välja timret! – Och Lanna då? utropade fru Helen. Va ska det bli av vårt trevliga, rara Lanna? Stackars förkämpe för gamla Lanna! Svaren regnade. Jonas sa (hjärtlöst): Är det trevligt, så är det lättsålt! Cecilia: Lanna är så prosaiskt! Annika: Där finns bara mygg och mal och flugor och flädermöss och råttor och ormar och elaka ungar fast inte jag förstås utan statarns! Maxi dystert: Lanna kostade faktiskt våra stackars föräldrar livet! (Ovisst huru.) Möbius myndigt: Lanna är fuktigt och osunt. Fru Barbara: Pil ser vådligt klen ut: det är nog Lannaluften. Farmor dovt: Man möglar på Lanna. – Man bor mycket obekvämt på Lanna, intygade den otacksamme snyltgästen Ahlmarck. Mätta insköt: Lata sig och bo går väl an, men tjäna piga där en sommar får häradshövdingen se! – Hurra! Vi bygger på Klöven, skrek Pil. Var inte dum nu mamma! Vem bryr sig om gamla skräpiga Lanna? Fru Helen suckade och svarade ömkligt och lakoniskt: Bara jag. 
<sec/>
Svaren hade kommit så snabba och välfuntade att hon kunde tro sig offer för en sammansvärjning. Doktorns myndiga förkastelsedom och svägerskans hänsyftning på Pils hälsa gjorde största intrycket. Hon sa: Nå ja, om Lanna inte duger – så gärna för mig: låt oss bygga en stuga här! Detta slappa medgivande i en tämligen oviktig och osäker sak väckte en storm av entusiasm! Annika tjöt av fröjd, Cecilia dansade en solodans, Pil hurrade med sina stackars lungor som om det gällt troners störtande och tyranners fall. Vadan denna glädje? Pil ensam hade ett hemligt skäl till fröjd; för de övriga borde saken vara rätt likgiltig. »Likgiltigheter» av detta slag äro i släkt med konstverk. Fantasien släppes för några minuter på frodigt bete, hugskotten tumla vilt omkring som solskensyra fölungar – ingen begär att de ska draga tunga lass, allvarliga bördor. Tankeleken spritter genom hela kroppen, sätter fart i blodet och gör en lätt och varm och lustig. Är man ung så tjuter man som Annika, dansar som Cecilia eller får en överväldigande storslagen idé som just nu Pil. Är man gammal, leker man ung en stund, sätter sig sen på en stubbe och pustar ut. Det var roligt, mens det pågick. Och skadade ingen och intet. 
<sec/>
Platsen för stugan utsågs genast under fru Helens kloka ledning. Förut något satt åt sidan för gästens skull hade hon nu med ens blivit mittpunkten i skaran. Hennes nödbedda men nådiga medgivande hade väckt allmän tacksamhet. Man var beredd att i alla detaljer finna hennes smak utsökt och hennes klokhet ofelbar. Stugan skulle stå i själva ingången till lunden, skyddad av klinttoppen i norr, lunden i väster, fri mot söder och öster. Ett fåtal smärre ekar behövde fällas, inga större. Man började mäta upp grunden. Maxi tvingade den väldige Girefanten att krypa på alla fyra allt under det han själv utförde räkneoperationer. Farmors ullgarnsnystan togs i beslag och man lyckades åstadkomma ytterst exakta mätningar och riva upp en halv nystickad strumpa som den morrande och mysande gumman såg smälta mellan de krampaktigt hopkloade gamla händerna. Fru Barbara och Sonja kommo i livlig dispyt rörande stugans praktiska och estetiska inredning, vädjade ständigt till fru Helen. Det var stojigt och muntert, oskyldigt och roligt mens det pågick. Fru Helen satte sig åter på sin stubbe och pustade ut. Hon smålog och tänkte: Inte för att jag tror så mycket på den där stugan. Men lite roar barn och leken skadar ingen. Hon blundade och dåsade, gassade sig i solen och njöt En ljuvlig dag! Jonas glad och molnfri och ståtlig, barnen rara, Pil strålande och rödkindad men ej av feber. Allting bra, alla människor hyggliga. Till och med Barbara, fast den enfaldiga människan sagt att Pil såg dålig ut just då han såg bäst ut! 
<sec/>
Hon tänkte: Jag är bestämt en bra lycklig människa! Om jag skulle försöka vara lite tacksam! Rätt betänkt är jag helt enkelt den absolut lyckliga människan. Peppar, salt och ingefära! Sånt varar inte beständigt. Men man får vara glad åt den dag och stund som är. 
<sec/>
När hon vaknade upp ur sitt lyckodås var det rätt tyst omkring henne. Mätta satt på en stubbe ett stycke ifrån, farmor på en annan, räddade resterna av sitt nystan. Trulsen trullade omkring, småsurrande. Solen var i dalning och det började bli en smula skumt under ekarna. Hon såg på Mätta som med hakan stödd i handen stirrade dystert och tomt framför sig. Hon såg på farmor som vinnade sitt gråa garn. Hon tog sig på knäna, gäspade och tänkte: Här sitta vi som tre gamla häxor i en hedna lund. Det är högtidligt och kylslaget. Var är de andra? Strax hörde hon från ovan en mäktig stämma som tutade liksom ur lur: Helen! Helen! Kom hit upp! – Jonas. Han och de andra hade begivit sig upp på nordtoppen den högsta. Det var bara att maka sig efter. Hon steg upp från stubben. Knäna hade låst sig och smärtade en smula. Var det inte som hon sa att hon var en gammal häxa! Till minstingen gammal. En ung häxa hördes sjunga där uppe på toppen, någonting romantiskt och vemodigt. Cecilia, den poetiska flickan. Skynda dig mamma! tjöt Annika. Här är gräsligt vackert! Upp alltså! Upp till make och barn och det gräsligt vackra. Men en sabla väg. Brant och kullerstenig, full av besvärligheter och lömska faror. För en gammal människa. Ett tag skymtade hon vid toppen av sin via dolorosa Papuanens kopparröda ansikte. Äntligen en kavaljer som kommer till min hjälp, tänkte hon. Men han kom visst icke. Han försvann upphävande ett rop: Hon kommer, hon kommer! Ja visst kom hon, det var ingenting att skrika om. Vad hade de för sig? Hon blev smått nyfiken, missbelåtet nyfiken lik en trött mor den där återvänder hem i undran vad ungarna kan ha hittat på den här gången. 
<sec/>
Naturligtvis var det vackert där uppe. Solen snuddade just med skivkanten vid Aspens yta. Men det var blåsigt. Inte alls så skönt som där nere. Skaran hade samlats kring en hög sten och på den stod Sonja och tog sig bra ut i solnedgången. Visst var det gräsligt vackert här uppe men fasligt blåsigt. Hade de ställt upp sig så där med flit? Slagit vakt kring den sköna. Eller var det en tillfällighet? Stenen var högsta punkten på hela Klöven: just från den hade en gullhårig ärkeängel – ack redan fallen eller på väg att falla! – visat Jonas all kungarikets härlighet. Nu stod där den svarta skönheten, Mikaels trolovade, klädd nästan som en ung änka. Hela gruppen vände sig mot Helen som på något tyst kommando. Och plötsligt skallade taktfast ett rop ur åtta munnar: 
<sec/>
Här – skall – stugan – stå – 
<sec/>
Det skulle naturligtvis vara lustigt, men det berörde henne obehagligt. Först och främst skars hon i öronen av detta plötsliga hojtande, där Annikas knivskarpa falsett blandades med Papuanens och Girefantens bullerbasar. De skrämde henne helt enkelt. Hon fick hjärtklappning. Och vad var det de sa? Ropet upprepades: 
<sec/>
Här – skall – stugan – stå – 
<sec/>
Här? Hon såg sig ånyo omkring, ovillig och kritisk. Här – på detta blåsut, ett offer för alla vindar? På denna trädlösa häll där det inte ens fanns lite mylla att plantera i? Om det alls var någon mening med stugan så borde den stå där nere – just där hon hade sagt att den skulle stå. Hade de inte alla varit stormförtjusta i platsen? Hade de inte alla prisat henne, Helen, över all måtta? Och nu tjöto de för tredje gången: 
<sec/>
Här – skall – stugan – stå – 
<sec/>
Vad var det för en dum komplott och vad var det för roligt med den? De retade henne. Alldeles frånsett den praktiska sidan av saken var det någonting osmakligt i deras påhitt. Det är otrevligt och otryggt med människor som ena minuten skria av förtjusning över ett förslag för att i nästa förkasta det. Vidare – hade Jonas funnit den här platsen bättre, kunde han sagt henne det mellan fyra ögon. Hon brukade inte vara omedgörlig! Skulle hon mena. Nu såg det nästan ut som om han kröp bakom den där löjliga kören för att få bukt med sin obstinata ragata till hustru. De andra kände henne, men fröken Bochum, främlingen, kunde få den föreställningen. Nu sa fröken Bochum: 
<sec/>
Det är mitt förslag, fru Kerrman! Är här inte vackert? Kan man finna en bättre plats? 
<sec/>
På det sättet. Hon hade funnit platsen. Det var därför hon flugit upp på stenen för att »leda allmänna opinionen». Mot Helen. 
<sec/>
Helen sa långsamt: Jag tycker inte om platsen. Här är blåsigt och kalt. Jag föredrar mitt förslag. Vad tycker Jonas? 
<sec/>
Han teg en sekund, betraktade Helen. Så vände han sig upp mot Sonja, sa: Här – ska – stugan – stå – 
<sec/>
Den idiotiska kören ekade: Här – ska – stugan – stå – 
<sec/>
Sonja skulle hoppa ned från stenen. Jonas grep henne med båda händer, kring midjan, svängde henne som en docka i luften, satte henne på marken. Hon sa: Ni är en ståtlig man, Jonas Kerrman. 
<sec/>
Ståtlig? På vad sätt? Därför att han kunde ta henne kring midjan och svänga henne i luften? Eller därför att han lät vem som han behagade eller rättare den som behagade honom avgöra »var stugan skulle stå»? Han lät sannerligen ej kujonera sig, åtminstone inte av sin hustru. En bagatell det hela. Värre och viktigare ting skulle tima. En ren bagatell. Men den där sekunden då han betraktade Helen för att snart vända blicken till Sonja, i den där sekunden led hon en pinsam, ängslande spänning. Den gick genast över. 
<sec/>
Ståtlig? Helen tyckte också att han var ståtlig. Hon hade sagt honom det. Många gånger. Och vackra gånger. Men inte på de sista femton åren. Så småningom tystnar man. 
<chapter/>

<chaptername>Söder 7777.</chaptername>

<sec/>
Den glada utflykten till Klöven fick två följder. Några veckor efter återkomsten till Stockholm mottog fru Helen besök av pastor Corfitz. Ärendet gällde strängt taget hennes man: likvisst sörjde pastorn icke över hans frånvaro. Fru Helen kunde uträtta ärendet genom att till herr Kerrman framföra pastorns bön om tillgift. För vad? Därför att han, Corfitz, vid mötet på Klöven antytt att Kerrman kunde vara lämplig som organisatör i helvetet. Fru Helen drog sig sakta och varligt bort mot den elektriska ringledningen. Pastorn log med vita tänder i det svarta skägget, sa: 
<sec/>
Fru Kerrman tror att jag inte är klok. Men jag är klok. Till och med mycket klok. Jag har varje afton under bönestunden frågat mig själv: Fällde du det där yttrandet i vredesmod och ond avsikt? Klart och tydligt har svaret kommit: ja! Alltså för att skada? Ja! Gott. Då är saken klar. Bankir Kerrman kommer sannolikt ej att taga skada av mitt yttrande – det kan hända, men det är icke troligt. Däremot jag själv! Min erfarenhet som själasörjare säger att dylika till synes obetydliga handlingar eller yttranden kunna vara ytterst riskabla för den som begått dem. De äro att förlikna vid den obetydliga stickan i handen eller foten. Den kan sitta där veckor, månader, år utan att man märker den. Plötsligt uppstår en bulnad, en varbildning, blodförgiftning, värk, operation, kanske död! Min erfarenhet säger mig att jag en dag i min kammare försänkt i självrannsakan kan komma att bittert ångra de där orden. Var det ett skämt? I så fall vidrigt. Sades det i ondo? I så fall en dödssynd. Bad du din förfördelade broder om tillgift? Nej, icke ens det! Kanske är han redan borta, då denna försena ruelsens timme slår. De döda äro stränga domare, oblidkeliga fordringsägare. Min erfarenhet säger mig att även ni måste genomgå denna prövning. Ni kommer att göra det, fru Kerrman. Kanske bittrare än de flesta. Jag iakttog er i skogen då ni så behjärtat trädde mellan er uppretade make och främlingen. Ni har en ädel själ, ett känsligt samvete. Men ni saknar den frid som allena Herren skänker. Och jag såg att ni är tungsint. Jo, ni är tungsint! Förr i tiden nämnde man det mjältsjuka eller anlag därför. Det ligger i er släkt. Er mormors syster, fru Fagerlind född friherrinna BungeLilja, blev sinnessjuk vid fyrtiofyra års ålder och förblev i mörkret till sin död. Ni är själv omkring de fyrtio, inte sant? Jag känner till er familj, jag är själv Aspaforspojke, en ringa odalmans son. Men jag har varit ute i världen, jag har sett länder och städer, jag har varit missionär i de svartas rike. Jag har fått polityr, som man säger. Den enkle torparsonen synes ej mer, men här, fru Kerrman, sitter alltjämt hans enfaldiga, uppriktiga hjärta. Därför kan jag tala till mina bröder och systrar. De skänka mig sitt förtroende, de ha valt in mig i fädernebygdens landsting. Regeringen har värdigats anförtro mig en post i fattigvårdskommittén. Jag har verkat mycket bland de fattiga. Nu tänker ni: mannen berömmer sig själv – det luktar illa. Men mannen berömmer icke sig själv. Lika gärna kunde han berömma sig av ett praktfullt skägg. Allt är en gåva av den Evige och hans skönaste gåva är godheten. Er har den givits i högsta potens. Den gode är i vissa stycken att förlikna vid den girige. Den girige utövar sparsamhetens svåra konst, som vi andra lära med svett och möda, och under det att han njuter av det bästa han vet – att gnida – samlar han en nätt liten förmögenhet. Den gode njuter i än högre grad av att öva barmhärtighet och vinner samtidigt kärlek och aktning. Lägg tusen kronor i denna öppna hand – 
<sec/>
Nej se det gör jag då visst inte! avbröt fru Helen harmset och förskräckt. Predikanten skrattade, han sa: Ni kunde tryggt lägga dit både tusen och tiotusen. Ni skulle ögonblickligen få dem tillbaka. Ännu aldrig har jag mottagit fem öre för mina fattiga. Denna hand är evangeliskt ren från guldet och dess besmittelse. Jag anvisar, jag rekommenderar, jag undersöker och framlägger fakta rörande mina fattiga och de institutioner jag gagnar med min erfarenhet och mitt arbete. Men innan jag tillåter mecenaten att skänka sitt guld, säger jag: Stopp! Kontrollera först mina uppgifter. Ingen välgörenhet utan skarpaste kontroll! Men jag står alltid till tjänst med råd och dåd! När ni vill! Dag och natt! I ur och skur! Skriv ett ord! Sänd ett bud! Ring söder sjuttisjusjuttisju! Lätt att komma ihåg! Dag och natt alltid någon vid apparaten! Och glöm ej mitt ärende! Bed ödmjukt om tillgift! Är bulnaden i kroppen en svår plåga, hurudan är då bulnaden i själen? Din fot hugger du av. Men din själ? Den risken vill vi inte löpa! Ingen av oss! Söder sjuttisjusjuttisju! 
<sec/>
Därmed gick han den gången. Men han kom igen och det blev många ringningar till söder sjuttisjusjuttisju. Jonas avskydde honom. Det kunde inte hjälpas – han var fru Helens allmoseutdelare. Hon lät Per Erik Ahlmarck kontrollera hans uppgifter, som alltid befunnos riktiga. I själva verket var Corfitz en protest mot Jonas och mot hans »absoluta fordran att få bestämma absolut allting». De bourmaisterska donationerna ställdes utanför hans domvärjo. Det var en bourmaistersk protest mot revolutionen i »Paradiset». Det var en helensk protest mot den där sekunden, då han bestämde var »stugan skulle stå». Han eller Sonja – hur det behagas. 
<chapter/>

<chaptername>Julklappen.</chaptername>

<sec/>
Det händer att man hugger sig i tummen – När fru Helen på stubben på Klöven gjorde ett överslag av sina andliga och materiella tillgångar och fann sig vara en absolut lycklig människa bör hon rättvisligen ha medtagit sina julaftnar, födelsedagar, namnsdagar, bröllopsdagar och en del andra festdagar. De glömdes aldrig, de firades med pomp och ståt, rika gåvor och fin uppmärksamhet. Tyvärr måste man säga att denna lyckliga omständighet ej berodde enbart på den älskvärda fruns popularitet: bakom resultatet låg ock en målmedveten och ytterst energisk propaganda. Propagandachefen hette Annika och bar hederstitlarna »Kardborren» och »Blodigeln». Förståndiga mödrar ha någonstans hängande en huvudbonad, som de vid vissa högtidliga men bedrövliga tillfällen påtaga – martyrglorian. Med denna vemodiga krans kring hjässan förkunna de för sina barn att det varken är lätt eller roligt att vara sagda barns mamma; att hennes hälsa och krafter lida därav och att hon sannolikt ej kan hålla ut särdeles länge. Effekten är ofta god i synnerhet om huvudbonaden är någorlunda osliten. Även moder Helen använde någon gång den uråldriga pedagogiska metoden och med gott resultat. Tyvärr hade den på en punkt en förfärlig biverkan – den väckte Annikas ohyggliga medlidande. En gång väckt stod det ej att släcka. Annika förstod hur det måste kännas att vara mor till Annika. Desslikes förstod hon att en så syndfull natur ej kunde i tillfredsställande grad förbättras. Det var inte lönt att tänka på. Någonting måste dock göras till att förljuva livet för en stackars mor, som hade svårt att »hålla ut». Åtminstone borde hennes festdagar göras så rika och lyckliga som möjligt. Det energiska barnet började en mångårig, särdeles uthållig och påpasslig propaganda. Två månader före julafton, en månad före födelsedagen, fjorton dar före namnsdagarna trädde propagandacentralen i verksamhet, husets folk alltifrån Pater familias till gårdskarlen bearbetades dagligen med växande intensitet. Pappa glömmer väl inte mammas födelsedag? Mamma får väl flera julklappar i år än i fjol? Mätta ska väl sy något åt mamma? Va ska Larsson hitta på åt mamma? Girefanten beskattades hårt. Onklar och tanter besöktes. Papuanen och morbror Eddy bombarderades med brev. Det ifrågasattes om inte de »otaliga barnen» borde slå sig ihop om något. Mamma skulle bli gräsligt glad. Trots det lovvärda syftet utfärdades gång på gång de strängaste förbud mot denna verksamhet. En detektiv (Mätta) fick i uppdrag att under de kritiska perioderna övervaka centralen och vid behov kraftigt inskrida. Ingenting betvingade denna okuvliga energi, detta ädla hjärta. Alltid infann sig någon småsur tant och generad farbror för att uppvakta det olyckliga festföremålet med ett eller annat, varvid propagandachefen trumpetade ut sin framgång i ett ljudligt: Tänk mamma så bra att jag påminte –! Därmed var lidandet ej slut, åtminstone icke för familjen. En fasansfull stund var inne då på festdagens afton propagandachefen med händerna på ryggen och de lågande ögonen uppspärrade tog en översikt av resultatet, inspekterade »mammas bord». Historien känner några dylika stunder, som förlupit lyckligt eller lindrigt, men betydligt flera ha fördystrats av den mördande kritik för vilken vissa gåvor eller alla gåvor, vissa givare eller alla givare utsattes. En skarptungad och patetisk kritik, som kom själve Pater familias’ öron att glöda och som slutligen tvang den omhuldade »stackars mamma» att vidtaga de strängaste åtgärder mot sin beskyddarinna. Ingenting hjälpte. En verksamhet av denna osjälviska och ädla art äger en inneboende kraft, som våldet ej förkväver. Vad skulle man göra? Man kunde ge ungen en sittopp, men man kunde icke förneka dess moraliska höghet. 
<sec/>
Om fru Helen tiden före jul detta år närmre granskat propagandacentralens verksamhet skulle hon funnit den mindre orolig och oroande än vanligt. Vidare skulle hon hos bemälda central liksom hos familjens övriga medlemmar iakttagit en glad spänning förknippad med en stark förtröstan och hon skulle ha sagt sig själv: I år måtte Jonas och ungarna ha hittat på någonting riktigt tokigt! Emellertid var hon redan en smula jultrött och slö och iakttog just ingenting. Några mindre betydelsefulla julklappar utväxlades. Vanligen gömmes det bästa till sist: en sällsport enhetlig viskande allmän opinion tvang Pater familias att denna gång frångå regeln. Efter hemlighetsfull rådplägning med äldste sonen överlämnade han till fru Helen en prydlig läderportfölj. Hon anade strax oråd. Säkert var det något »tokigt». Aningen bekräftades ögonblickligen. Portföljen, sirad med guldornament, bar i guldbokstäver ordet Jaktslottet! Skulle Jonas ha förverkligat det där dumma hugskottet från i somras? Den där raketen som bort slockna lika hastigt som raketer pläga! Hon tummade portföljen, vände och vred för att vinna tid. Hon sa till sig själv: Jag visste att det var någonting obehagligt. Jag känner att jag inte kan hålla god min. Framför henne trängdes i en het klunga familjen, Jonas, barnen, farmor, Mätta, girefanten, alla lika fånigt och enigt förtjusta. Annika trampade osaligt, framåthukad av spänning, med händerna hårt tryckta mellan knäna. Fru Helen sa: Annika behöver gå ut! Vilken prosa i denna högtidsstund! En myggsvärm av indignerade rop omsvepte henne. Hon måste öppna portföljen! Nu! Strax! Ögonblickligen. Hon öppnade. 
<sec/>
Portföljen innehöll tvenne dokument. Genom det första dokumentet skänkte brukspatron Janne Fagerlind sin fränka, fru Helen Kerrman, född Bourmaister, den skogs- och bergsmark på Aspafors som gemenligen kallades Klöven. Enligt det andra dokumentet förband sig bankir Jonas Kerrman att på bemälda Klöven uppföra och till sin hustru överlämna en präktig stockvirkesbyggnad i tvenne våningar, förslagsvis kallad »Jaktslottet» och utförd enligt bifogade ritningar. 
<sec/>
Alltså – aningen hade besannats till punkt och pricka. Ännu i aningen hade hon försökt hålla god min, i förvissningen gjorde hon tvärtom. Hon var ond och hon stimulerade sin vrede med snabba betraktelser. Man ämnade tvinga henne att lämna det gamla kära Lanna för att med hela sitt hus släpas upp på det där »rysliga berget»! Ett olycksberg! Där hade Jonas mött Mikael, där hade det oroande »Aspaforsäventyret» begynt, där hade samarbetet med »de där judarna» (Bochums) i själva verket förberetts. Och varför hade Jonas gjort det här? För att bereda henne, Helen, en glädje? Det skulle ingen inbilla henne! Han hade gjort det därför att den ljuva judinnan satt myror i huvudet på honom. Högfärdsmyror kunde man säga. Bara namnet! Jaktslottet! Hon sa: Va ska nu det vara för ett namn? Jaktslottet? – Det har jag hittat på! ropade hänryckt poetissan Cecilia. Är det inte stiligt! Stackars poetissan fick genast en kalldusch och med henne hela familjen en första bävande aning om vad som stod på och vad som väntade dem. För en gångs skull hade den stackars familjen undgått propagandans grymma kritik och kommit ur askan rakt in i elden. Stiligt? upprepade fru Helen. Säg hellre fånigt! Slott! Jakt! Vi jagar inte och vi passar inte i slott. Folk kommer verkligen att få roligt åt oss. – Mamma, inföll nu Pil med dämpad bitterhet, man kan ju också kalla det Kråkslottet eller Kåken: det passar kanske bättre till byggnaden. 
<sec/>
Hans ton var bräddad med en ironi, som hon inte förstod. Däremot förstod hon att hon var alldeles ensam i denna eniga familj. Till och med Pil svek henne! Nu talade Jonas, lugn och försonlig, sägande: Låt oss inte tvista om namnet. Huset behöver väl inte döpas, förrän det är byggt. Alltså ännu icke byggt! Helen sa: Var skulle det ligga? Jonas, ivrigt: Där vi tänkte oss i somras: på toppen! Helen med skärpa: Varför just där du tänkte dig? Varför inte där jag tänkte mig platsen? Den olycksaligt naiva poetissan inföll: Ja, men mamma fröken Bochum tyckte bättre om toppen! Och Jonas: Ritningarna äro tänkta för den platsen. Naturligtvis kan de ändras – men varför inte bygga där uppe? Helen efter några ödesdigra sekunder i bitterhet: Det skall inte byggas där uppe, det skall inte byggas alls. Jag betackar mig. Jag stannar på Lanna. Ni andra kan ju klänga upp i trädtopparna om ni har lust. 
<sec/>
Ni andra! Hon tog avstånd från hela sin familj! Den ljuva judinnans dekret: här – skall – stugan – stå! hade äntligen besvarats: Jag – stannar – på – Lanna! Familjen vred sig under slaget. Poetissan brast i tårar, hennes mer prosaiska syster tjöt. Farmor suckade: Hå hå ja ja, det var också en julafton! »Pil lät icke ett ljud gå över sina läppar, förrådde ej med en min sin besvikelse.» (Cecilias dagbok.) Däremot stånkade Girefanten ljudligt – möjligen i ängslig längtan efter lutfisken, som kokade sönder i köket. Och Jonas? Han, vars frikostiga gåva snöpligt avvisades? Än en gång visade sig Pater familias sin höga ställning värdig och vuxen. Han blev inte stött, han blev inte ledsen. Han ställde sig bakom fru Helens stol, böjde sig ned över henne, sa: Nu ska lilla mamma först och främst se på ritningarna. Stugan skulle bli så vacker och praktiskt inredd att det vore skada att inte bygga den. Mamma kan själv bäst bedöma hur trevlig inredningen blir. Vilka sansade, visa och välgörande ord! Och hur snabbt skulle ej deras verkan förgöras av den olycksaliga poetissan, som ropade: Det är ett mästerverk. Sonja Bochum har sett dem och hon skriver att de är genialiska! 
<sec/>
Tack så mycket. Ritningarna till denna »julklapp» hade alltså först underställts den ljuva judinnans sakkunniga granskning. Eller kanske rentav utförts av någon hennes skyddsling! Fru Helen började bläddra. Hennes fingrar fumlade en smula, hennes andhämtning var ojämn. Hon höll upp en fasadritning, hon syntes granska den noga. Spänningen växte på nytt. Familjen slöt trängre krets. Skulle dessa ritningar åstadkomma en lycklig vändning? Fru Helen sa – liksom trevande, samvetsgrant sökande: Ja, va ska det här egentligen föreställa? Är det ett magasin med uppfordringsverk eller är det en misslyckad landskyrka med klockstapel? Prata inga dumheter! avbröt Pater familias plötsligt, tappande sin milda värdighet till den grad att han nöp fru Helen i skuldran: med lenare stämma tilllade han skyndsamt: Rummens praktiska placering och inredning kommer att övertyga dig – Övertyga? Om vad? Hon var inte sinnad att bli övertygad. Jonas höll upp ett blad under hennes ögon, hans tumme gjorde några underliga, krampaktiga rörelser. Den olyckliga, den förblindade sa: Kallar du det här praktisk inredning? Det var det värsta virrvarr jag sett. Det är ju ett mischmasch! 
<sec/>
I detsamma varsnade hon den skälvande tummen som med nageln underströk några ord. Prydligt präntat med tusch och rött bläck stod i bladets hörn skrivet: Ritningar till sommarbostaden »Jaktslottet» utförda av Archibald Donner och Pontus Kerrman. 
<sec/>
Och samtidigt hörde hon Pontus Pil Kerrmans röst: 
<sec/>
Mamma har nog rätt. Det är bara mischmasch. 
<sec/>
Det dröjde några sekunder innan hon vågade eller kunde se upp från bladet. Hon såg ett catilinariskt trotsigt, bittert, blekt ansikte med brinnande ögon under svettfuktig lugg. Och med läppar som skälvde betänkligt. 
<chapter/>
jaktslottet. 
<sec/>
Hundra gånger så visst som en hade Möbius sagt: Först och främst måste man hålla humöret uppe. Pojken får inte tro att sjukdomen ska göra honom omöjlig här i världen. Då blir striden för ojämn. En fattig pojke måste tjäna sitt bröd vare sig han har två lungor eller en. På sätt och vis gör det saken enklare. En rik pojke nödgas skaffa sig ett »intresse». Men det bör ju inte vara så allra värst svårt.  
<sec/>
Inte heller så allra värst lätt. Första vintern i Frankrike och Algeriet lyckades morbror Eddy väcka hans håg för teckning och målning. Det var inte så tokigt. Men hemma på Lanna om sommaren tappade han alldeles lusten. Han hängde (med insjunket bröst!) över boken eller gick och slog dank och grubblade. Han sa till sin mamma: Jag är två stycken. Den ene av mig är en Bourmaister och den kan nog nöja sig med kludderiet, men den andre är en Kerrman och vill ha någonting bastantare. Båda tillsamman duger ingenting till. Det var oroande. Pojken hade tappat sugen. Man var nära att förlora den viktigaste bundsförvanten i kampen mot sjukdomen – livslusten! 
<sec/>
Kom så Klövendagen, upphetsningen, hugskottet och som en blixt från den högblå septemberhimmeln en himlastormande idé: han skulle bygga stugan, Pontus Kerrman-Bourmaister, som enhet betraktad kallad Pil. Äntligen hade han fått en uppgift som passade båda herrarna. 
<sec/>
Tre personer invigdes i planen: fader Jonas, farbror Janne samt en viss Archi Donner, före detta catilinar, nu levande alumn vid Tekniskan. Fader Jonas gav sin välsignelse och beviljade nödiga medel, Archi ställde sina tekniska kunskaper till förfogande, onkel Janne gav firman Archi-Pil tak över huvudet på Aspafors och lämplig arbetslokal. Arbetet fortgick under tre höstmånader. Doktor Möbius inspekterade ett par gånger sin patient, dess omgivning och humör samt uttalade sin tillfredsställelse. Åtspord av fader Jonas, huruvida han vore nöjd med sin värd svarade Pil, grovt tyvärr men catilinariskt kraftigt och uttrycksfullt: Pappa – jag är asnöjd! Kerrman sa: Bra. Gå på! 
<sec/>
Och varför hölls Helen utanför? Stora tilldragelser förlora mycket av sin tjusning om de ej hemlighållas åtminstone för någon – och denna någon bör helst vara en betydande person. För resten var det ett Herrans under att hon ingenting fick veta, ty med detta enda undantag visste »hela världen» att Kerrmans sjuke pojke byggde ett hus. Ett makabert infall! utbrast den Läckra riskan. Maxi åter fascinerades. Kan ni tänka er att pojken ska bygga en jaktstuga! Och han är faktiskt döende! Det är ju storartat! Underrättelsen om det »storartade» spred sig. Jonas skrev till Sonja Bochum och berättade med stolthet att hans son som bäst förverkligade hennes hugskott. Fröken Bochum svarade men ställde svaret till Pil. Hon var alltjämt full av entusiasm för sitt förslag och en rätt livlig brevväxling uppstod. (När Helen sedermera fick kännedom om brevväxlingen sa hon till sig själv: Barnet – amman, sonen – fadern.) Onkel Eddy tog sig extra »stoppsemester» för att granska arbetet på ort och ställe. Trots allt detta anade fru Helen ingenting. Likvisst sa Annika lite emellan: Om mamma ante vad Pil gör! Men mamma får ingenting veta, inte av mig inte! Därvid stånkade hon och pustade på ett så sprickfärdigt sätt, att den förblindade modern utbrast: Har du nu ätit för mycket snask igen! Inte heller väcktes hennes misstankar därav att Trulsen byggde klosshus, som påstods vara »mycke, mycke större än Pils stuga». Den godtrogna nöjde sig med fabeln om stärkande friluftsliv, jakt och fiske i Fagerlinds sällskap. Hon skickade allt tjockare strumpor, tröjor och sweaters samt försåg varje brev med en stereotypiserad visdom i rundskrift: Kliv aldrig över gärdesgård med laddad bössa! Byt strumpor vid hemkomsten! 
<sec/>
Hennes ovetenhet visade sig fatal. Den mördande kritiken äventyrade det där »intresset», som Möbius ansåg vara ett livsvillkor. Helen fattade i en sekund olyckans vidd. Hon kunde handla på tre skilda sätt. Hon kunde brista i gråt och överhopa med förebråelser hela familjen och enkannerligen Jonas därför att hon »lockats i en fälla». Detta sätt överensstämde fullständigt med hennes sinnesstämning och skulle ha gjort olyckan obotlig. Vidare kunde hon ha tagit sin tillflykt bakom sin obestridliga osakkunnighet och från denna skyddade punkt öppna underhandlingar om fritt och hedersamt återtåg. Lättvindigt men mycket osäkert! Den dystre gossen skulle möta henne med frätande misstro. Hans stoiska mor valde den tredje och svåraste utvägen. Hon använde inte puder och kunde följaktligen ingenting göra vid sitt ansiktes friska laduväggsfärg: men hon kunde behärska sin stämma och hon yttrade kyligt: Jaså, du är mästaren, käre Pil. Det var ju roligt, fast inte blir teckningarna bättre för det. Dessa skenbart känslolösa och ormaktigt listiga ord utgjorde inledningsrepliken i ett proverb, som uppfördes mellan klockan 8,45 och 10,20. (Under tiden nedlades Trulsen, skriande, i sin ständigt lika förtidiga bädd, Annika insomnade bland vilda djur under salsbordet, Cecilia diktade, Girefanten lapade punsch, i granen flämtade, uppflammade och slocknade ljusen, och bort kokade den lömska lutfisken.) Aktörerna i stycket voro bankir Kerrman och fru Helen. Regin leddes – ack så omedvetet! – av ett par först dystra, misstänksamma, ängsliga, undrande, ivriga, heta, förhoppningsfulla, till sist strålande pojkögon. Fader Jonas påpekade vissa karakteristiska drag i byggnaden vilka »lätt undgå ett oövat öga men som verkligen äro värda beaktande. Fru Helen svarade högdraget, att hon beaktat dem, att hon uppskattat dem ehuru hon icke funnit dem särskilt märkliga, att däremot en del verkligen praktiska och säkerligen vackra detaljer tydligen missförståtts av Jonas. Bankiren svarade förbluffad att han verkligen missförstått dem, men att han nu såg dem i ett större sammanhang, vilket kastade ett nytt ljus över byggnadens sinnrika konstruktion. Ingen hade, replikerade fru Helen, förnekat denna sinnrikhet, men för att uppskatta den till dess fulla värde borde man, som hon, vara en praktisk husmor. Hade Jonas till exempel en aning om hur utmärkt och ovärderligt och så vidare och så vidare. 
<sec/>
Det kan vara svårt att säga vem av aktörerna som skötte sig bäst: över allt beröm var i alla händelser samspelet. För att begagna en ofta använd term: Man trodde på dessa människor! Man trodde på deras något fantastiska insikter i byggnadskonsten och framför allt – man trodde på deras levande intresse för en viss ung arkitekt! Mästerverket som klockan 8,45 av en förhastad kritiker kallats mischmasch var klockan 10,20 åter mästerverk. Fru Helen sa: Jag vidhåller att platsen är olämplig, men eftersom grunden redan är sprängd i berget, så kan man ingenting göra åt det. Och att det här huset skall byggas – därom kan inte bli tu tal, min käre Jonas! Så sa hon och rodnade icke. 
<sec/>
I början av juli var byggnaden färdig till inflyttning. Där stod den högt uppe på blåsiga klinten och gapade efter människor. Det var ingenting att göra åt den saken. Fru Helen måste lämna sitt kära gamla Lanna och med pick och pack, tjänare och tjänarinnor draga upp till Klöven. Familjen höll sig undan. Farmor och Mätta voro för gamla i flyttningen, Trulsen och Annika för unga, Cecilia för lat. Jonas och Pil, byggherre och arkitekt, hade rest till Schweiz. (Över Hamburg.) Alltså fick fru Helen ensam försöka att passa in gamla möbler och nya och förmå dem att trivas i nybygget. Trivdes hon själv? Där blåste så fasligt! För resten trivs man inte i nya hus. Det blir bättre med tiden. Småttingarna kommo och minskade ödsligheten, surrade och pladdrade lite varstans. Trulsen fann många gömslen. Man hörde att han fanns i huset men visste inte precis var. Likaså kunde man höra Cecilia sjunga och spela på »loftet» eller deklamera i tornrummet. Men konsten var att hitta dit: man måste tänka sig för ett slag. Archi Donner hittade mycket lätt till poetissan, men så var han också en av arkitekterna. När farmor äntligen fann sitt rum, trivdes hon så väl att hon utbrast: Nu går jag inte ut mer i sommar! Girefanten däremot vägrade att gå in i huset, i varje fall vågade han icke sova där. Han led sedan barndomen av eldskräck. Maxi antog att huset faktiskt måste vara oemotståndligt för en pyroman. I betraktande av att eldfara möjligen förelåge ansåg Fagerlind att varje sovrum borde förses med en liten planritning anvisande bästa utvägen. Max godkände Fagerlinds förslag under förutsättning att planritningen försåges med orden: Hoppa hellre ut genom fönstret! Er död blir lättare! Doktor Möbius slutligen som med vanlig samvetsgrannhet vandrade genom hela huset och till och med lyckades upptäcka fröken Cecilias rum, förklarade att huset vore trivsamt och i sanitärt hänseende fullt tillfredsställande men att främlingen ej borde intränga för djupt i detsamma utan att medföra kompass och ett mindre munförråd. 
<sec/>
Sist anlände arkitekt och byggherre. De kommo från Schweiz via Hamburg–Stockholm. Arkitekten ropade redan nere från backen: Trivs mamma? Fru Helen svarade: Om jag trivs – Hennes skådespelartalang hade falnat en smula. Man kunde inte rätt höra huruvida hennes svar följdes av ett utropstecken, ett frågetecken eller ett långt tankstreck. 
<sec/>
Och vad sa Jonas? Hans första ord voro dessa: 
<sec/>
Kan du tänka dig! Vi kunde inte förmå Sonja att följa med oss hit! Tydligen hade han grubblat över den smärtsamma gåtan hela vägen från Hamburg till Klöven! Den naive mannen fortsatte: Och kan du veta, vad hon gav för skäl! Helen svarade snabbt: Jag kan inte veta och jag vill inte veta. Ty – saken – angår – icke – mig. 
<sec/>
För resten visste man inte rätt var man bodde. Det Strandvägshus som sen urminnes tider kallats »hemma i våran gård» övergavs: man flyttade till »morfars». Jonas Kerrman, utbölingen, drog med barn och blomma in i själva »Paradiset». Vad var det jag sa, sa Maxi och Eddy. Ängeln med det bart huggande svärdet drev ut oss! Eddy genmälte: Om du med ängeln menade Mikael, så har du rätt. Vi föllo vid sista Arnfeltska kuppen! – Det smakade aristokraten bättre än att falla för Jonas Kerrman. 
<sec/>
Efter Fabians död hade de tre syskonen beslutat att föräldrahemmet såvitt möjligt skulle bibehållas orubbat. Härför krävdes att en av syskonen övertoge fastighet och större delen av lösöret. Priset skulle sättas så lågt som möjligt men måste dock komma att sluka en ej ringa del av vederbörandes arvslott. Vem av de tre – Eddy, Maxi, Helen? Beslutet fattades på familjemöte i »Paradiset». Närvarande voro Eddy, Maxi med hustru, Helen med man samt utredningsmännen Per Erik Ahlmarck och assessor von Loewen. Ordförandeskapet övertogs omedelbart och oombett av fru Barbara Bourmaister som fastslog: 1. att fastighet och lösöre skulle säljas på auktion, 2. att pietet är aktningsvärd men sentimentalitet löjlig, 3. att Maxi absolut avslog varje anbud att övertaga föräldrahemmet. 
<sec/>
De stirrade på Maxi. Han satt hopkrupen under Syndafallet, röd i ansiktet, fuktig i de små grisögonen, han vred sig och krängde som en barnunge i kolik. Han mumlade: Det beror väl på – det bleve kanske för dyrbart – jag vet inte – – –  Vet du inte? skrällde den Läckra falsetten. Du vet, att du vet! Var vi inte överens därhemma! – Jo, jo, mumlade Maxi, blundade och höll för öronen. Helen och Eddy bytte medlidsamma blickar. Situationen var pinsam men krävde åtminstone ingen förklaring. Däremot ett slut. Eddy sa: Alltså blir det endera Kerrmans eller jag. För min del lämnar jag ogärna Paris – Stopp! avbröt den självvalde ordföranden. Innan vi diskutera den saken, vill jag ha sagt någonting. Maxi och jag ämna icke tåla något undantagspris. Det är inte meningen att hälften ska betalas med pengar och hälften med sentimentalitet! Ett arvskifte är också en sorts affär. Och vi ha rätten på vår sida! Bäst är att alltsammans säljes på auktion. Då har var och en tillfälle att ropa in vad den lyster. Efter råd och lägenhet. Det är affärsmässigt och rättvist. Eller hur, Jonas? 
<sec/>
Maxi utbrast: Va sa jag! Människan är faktiskt riskabel! Syskonen delade hans förskräckelse. Barbara vädjade till Jonas, den ene utbölingen till den andre. Jonas var problemets okände faktor. Vid de många smärre diskussioner som föregått familjemötet hade han hållit sig undan eller tyst eller svarat undvikande. Med utomordentlig stolthet hade Helen sagt till bröderna: Nog är Jonas ändå bra finkänslig: han lämnar den här saken helt och hållet åt oss! – Det är farligt att skryta med sin käraste – ohyggligt när det skrytet kommer på skam! Helen, borttappad i den väldiga karmstol, som blott en A. O. Arnfelt mäktat utfylla, kunde knappt andas. De båda brödernas spänning var mindre, deras trista visshet desto större. De mindes alltför väl den hemska marsdagen då Kjerrman med den förfärlige A. O: s hjälp störtade »dynastien Bourmaister». De sågo på varandra, de sågo på Gud Fader, på Adam och Eva tronande bland jordens djur, de sågo på ängeln med det bart huggande svärdet – samme ängel som givit Jonas Kerrman hemortsrätt i »Paradiset»! – men de undveko att se på honom själv. Han dröjde med svaret: när det kom var det fullviktigt. Han sa: Maxi och Barbara har alldeles rätt. En auktion är det enda affärsmässiga. Dessutom ha de lagen på sin sida. 
<sec/>
Tystnad. Därpå sprang Maxi upp, såg sig förvirrad omkring, skrek: De! Va säger han? De! Jag? Menar han mig? Å det är för skamligt, för skamligt! Han kastade sig tillbaka i stolen, den arme. Inte nog med att hans käraste önskan överkorsades, inte nog med hotet om auktion – han, Maxi Bourmaister, beskylldes för att vara upphovet till eller åtminstone delaktig i detta hot! Jonas reste sig och gick bort till de båda utredningsmännen, von Loewen och Ahlmarck, som generade av familjetvisten sökte göra sig osynliga i en fönstersmyg. Eddy den loje, Bourmaistrarnes äldste, skämdes över sin bror som nära nog snyftade. Han yttrade kärvt: Lugna dig Maxi. Gör dig inte löjlig. En auktion skulle vara osmaklig men dessutom opraktisk. Vad menar Barbara? Vad skulle säljas på auktion? Kanske »Paradiset»? 
<sec/>
Sannolikt fann han den sista frågan dräpande ironisk. Paradiset på auktion. Han glömde att fru Barbara ej kände de ärorika gobelängernas historia eller i varje fall inte gav en vitten för den. Vad brydde hon sig om Bernt Bourmaister den äldre eller Bernt Bourmaister den yngre eller Fabians och Cecilias bröllopsresa och det underbara sammanträffandet på värdshuset i Gent! Upphetsad av det nya motståndet gnällde hon gällt: Naturligtvis! Gobelängerna först och främst! Ingen av er har råd att betala dem till fulla värdet! Eddy smålog, han sänkte ögonlocken, doppande deras långa fransar i ett hav av medlidsamt förakt, svarade: Ingen här i stan, min kära Barbara, har råd att betala deras fulla värde! – Förblindade aristokrat och bohem, fjärran från det praktiska livet! Fru Barbara skrek: Men i Amerika! Vi skickar dem till Amerika! Tystnad. Ut ur fönstersmygen, där han viskat samman med utredningsmännen, trädde Kerrman. Han sa: Det vore att gå över ån efter vatten. Jag vet en spekulant på närmre håll – Filip Bochum. – Ja Boch-chums, Boch-chums! drillade »Juvelarian», slickade stavelserna i det dyrbara namnet. 
<sec/>
Paradiset? Bochums? Jonas! 
<chapter/>
ett litet hem – 
<sec/>
Förrädaren från den 17 mars hade alltså talat? 
<sec/>
Stackars Helen! Liksom en gång gamle Fabian en ödesdiger dag suttit och stirrat på dörren till »mammas kabinett», samtalande tyst med den döda, så hade fru Helen stirrat mot fönstersmygen, tyst sändande sina böner till Jonas. In i det sista hade hon hyst ett envist litet hopp att hennes Jonas inte skulle komma det där farliga skrytet på skam. Bochum, det mäktiga, magiska namnet, gjorde tabula rasa. Farväl varje hopp, farväl varje lycklig och öm tanke så snart det namnet nämndes! Farväl, tyvärr, också du, kloka besinning! Hon reste sig ur det arnfeltska äresätet, bra liten och ömklig trots sin harm. Hon slog vänstra handens knogar i bordet och utbrast: Jonas! Jag har tålt mycket. Men icke detta! Icke detta! 
<sec/>
De stirrade på henne. Häpna. Den lugna Helen! Jonas, den självgode, självbelåtne äkta mannen, även han förbluffad, genmälte kärvt: Vad pratar du? Vad är det du har tålt? Det skulle roa mig att veta! Han skänkte henne en enda förtörnad blick, vände sig strax till fru Barbara. Nu inträffade något som åtminstone för de båda bröderna borde te sig som en spöklik upprepning av händelserna den 17 mars. Han tog sin svägerska under armen, sa: Kom Barbara! Jag har någonting att säga dig, men det ska ske mellan fyra ögon. Med de här oresonliga Bourmaistrarna kan klokt folk inte resonera. Han förde henne ut ur rummet. Just på samma sätt som gubben A. O. fört Kerrman ur »Paradiset» för att mellan fyra ögon planera kuppen, förräderiet, dynastien Bourmaisters fall! 
<sec/>
Kerrman förde sin svägerska ut i tamburen. Där hängde en päls, som de elaka barnen Kerrman plägade kalla »mosters skalliga kisse». I själva verket var denna slitna, luskiga, hårfattiga päls ett ytterst förnämligt plagg – en hermelinsmantel passande för en välgörenhetens furstinna. Kerrman tog den och bjöd den åt sin häpna svägerska. Vart skulle de gå? Han svarade: Vi ska inte gå, vi ska åka. Han förde henne ned på gatan, satte henne i bilen. Alltmera häpen sporde hon, vart de skulle fara. Han svarade: till Operakällaren. – Vad i all sin dar! skrek Läckra riskan liksom skrämd av detta kulinariska namn. Va ska vi göra på Operakällaren? Den flegmatiske bankiren svarade med ett vällustigt brett ä: Äääta. Det är lunchdags och jag är hungrig. Skulle du inte vara hungrig, får du fröjda dig åt min solida aptit. – Och Bourmaistrarna? sporde den villrådiga frun. Han svarade allvarligt: Låt dem vattna sina känslor med tårar. Vi båda, du och jag, är affärsfolk. Inte sant? Vi kan ha våra känsliga stunder, men då akta vi oss att göra affärer. 
<sec/>
De slogo sig ned vid ett fönsterbord, Jonas beställde och åt. Han åt mycket och då och då kom han ihåg att bjuda Barbara. Lite emellan såg han på klockan. Fru Barbara sa: Ja, låt oss inte sitta för länge! De undra nog vart vi tog vägen. Han tuggade och muggade och sa: Jag bad Ahlmarck framföra våra ursäkter till den melankoliska familjen. Man kunde ju inte tala med dem. Helen blir besatt bara hon hör ordet Bochum. Vad nu det kan komma sig. Fru Barbara slöt ögonen och tycktes forma läpparna kring någonting sött och surt; hon sa: Det skulle jag kunna säga dig. Om du framför ordet Bochum sätter ordet Sonja. Den prosaiske fnös som en tjur över tallriken. Prata inte persilja! Fru Barbara svalde det sötsura. Hon blev allvarlig och saklig. Hon sa: Låt oss nu tala om affärerna. Hur har du tänkt dig att ordna det här? Han svarade alltjämt muggande: Jag har inte haft mycket tid att tänka på det. Men just nu erinrar jag mig en sederegel, som vår salig svärfar predikade: Vid bordet inga affärer. Klok gubbe. Han såg åter på klockan, beställde kaffe. Han sa: Hå hå ja ja, det här var skönt. Maten är ändå halva födan. Vi kan sitta en liten stund ännu. – Nu har du slutat äta, konstaterade svägerskan som började känna en gryende oros nålstyng i kroppen. Vad var det du ville säga mig? Tror du verkligen att Bochum är spekulant på gobelängerna? – Tjaaa, drog Jonas på svaret och fru Barbara iakttog med välgörenhetsmosterns skarpsyn att han rodnade. Tja, jag håller det inte för otroligt. Råd har han ju. Och hans syster är mycket intresserad av allt sånt där. – Jaså systern, upprepade fru Barbara och fick åter den sötsura karamellen mellan läpparna. Hur kom det sig att du satt och tänkte på Sonja Bochum? Han tände sin cigarr, muttrade: Jag satt inte alls och tänkte vare sig på Sonja eller Filip. Det föll mig bara in, när du talade om Amerika, att vi gudskelov ha en och annan rikeman på närmre håll. För resten ville jag stuka Eddy. 
<sec/>
Han blåste ett rökmoln mot fönstrets stora, blanka skiva, lutade huvudet bakåt och såg under halvslutna ögonlock ut över gatan och strömmen upp mot Söders höjder. Pekande med cigarren i samma riktning sa han: 
<sec/>
Nej, jag tänkte inte på Bochums. Jag satt och tänkte på ett litet hem som fanns där uppe i södra bergen. Det var mitt barndomshem. Och inte så värst mycket att skryta med. Ett rum och kök. Några äldre och förnämligare möbler från ett prästhem på landet. Resten pinnstolar och dragsoffa köpta hos Löfgrens vid Oxtorget. En tusenlapp för det hela skulle säkert varit en betydande överbetalning. Åtminstone om jag fråntar symaskinen som lär ha kostat sina modiga hundratjugu riksdaler. Bara den! Och som dessutom var en mycket dyrbarare pjäs än så. Eftersom den födde både mor och mig under många Herrans år. 
<sec/>
Nå ja, jag kom att tänka på det där lilla hemmet just därför att jag satt i min hustrus magnifika barndomshem och plågades av hennes sentimentala ögonkast. Jag sa till mig själv: Ska det nu vara rim och reson att hänga så fast vid de här gamla gobelängerna och det andra krimskramset och pappas rum och mammas kabinett och det hela? Ett barndomshem är ju alltid kärt. Jag tyckte också om mitt. Men det är någonting att minnas på lediga stunder, ingenting att gå och dalta med. För ett tiotal år sen upplöstes mitt barndomshem då gumman mor flyttade över till oss. Hon tog med sig ett par av de bästa möblerna och några små minnen. Resten vandrade till auktionskammaren eller skänktes bort. Min hjärtnupna hustru sa: Men svärmor ska väl ändå ta med sig den kära trofasta gamla symaskinen! Va svarade gumman? Äsch det skrället har väl tjänt ut! Ändå hade skrället som sagt betytt vårt dagliga bröd i långliga tider. Men vi fattiga eller fattigfödde är inte sentimentala och gudskepris för det! 
<sec/>
Men där satt min känsloflödande hustru och beströk mig med sina blickar. Och hennes bröder knivskar utbölingen med sina. Och jag tänkte: Pröva dig själv en gång till! Om du kunde snoka upp alla föremålen i det där lilla hemmet och ställa var sak på sin rätta plats – skulle du sen ha hjärta att skingra dem? Ja, då! Det skulle jag visst det. 
<sec/>
Emellertid är jag en samvetsgrann människa och jag traskade på i ullstrumporna. Spetsa nu öronen, ty nu kommer det där jag ville säga dig. Jag fortsatte mitt tankeexperiment och tänkte: Finns det alltså ingenting som kunde förmå dig att hänga fast vid de där gamla tingen? Då slog det mig! Jo, jag kunde tänka mig någonting, en omständighet, en händelse, som kunde »rädda» mitt barndomshem. Om en främling, en utböling stege in i de där båda små rummen och sa: Hav bort skräpet! Sälj det! Tag hellre penningen om än ringa! Ty det anser jag vara det enda förnuftiga! Nåväl, Barbara, den där främlingen skulle mycket snart ha sett utsidan av dörren till mitt lilla hem. Jag kan inte säga att jag tänkte det klart, men jag liksom kände det i fingerspetsarna och i högra foten. Det blev avgörande. Den här utbölingen som satt och pöste i Paradiset, stod upp, tog den andra utbölingens arm, förde henne till ett bättre näringsställe och bjöd henne en utsökt frukost. Tack gode Gud för maten, amen! Ty nu, dyra svägerska, nödgas jag lämna dig. Jag har ett sammanträde halv tre. 
<sec/>
Lämna mig! utbröt den sinnesförvirrade frun. Ämnar du inte återvända till Bourmaisters? Den prosaiske affärsmannen svarade: Det är onödigt. Man ska inte skövla tid. Jag gav Ahlmarck och Loewen instruktioner. Hos Bourmaisters är allting klappat och klart och din herre och man är vid det här laget »Paradisets» lycklige ägare. För att trösta dig kan jag tala om att han fått det enormt, hjärtskärande billigt. 
<chapter/>

<chaptername>Vers åt hin onde.</chaptername>

<sec/>
Hur ter sig handlingen efteråt? Till en början storartad. Barnen Kerrman få ett nytt belägg för dogmen om Pater familias’ allmakt. Händelsen är dessutom av den art att den fullt kan fattas av ungdom i skolåldern, vilket däremot mera sällan är fallet med till exempel en lyckad aktieemission. Frukosten på Operakällaren då »moster satt och smaskade gosaker och trodde att pappa och hon var buss», denna familjecelebra frukost är utan tvivel i släkt med det finaste diplomatiska och politiska ränksmideri. Rätten att dra folk vid näsan, som i barnkammaren aldrig officiellt erkännes, vinner bekräftelse. Utsikten vidgas! I poetissans själ, dittills helt behärskad av den dunkelt dystra och sköna Mikaelgestalten, uppkväller plötsligt en ny ådra – hon skriver ett satiriskt »Ode till den sockersaltade Riskan». Även hos de äldre är entusiasmen till en början stor. Maxi förkunnar att Kerrman »faktiskt närapå gottgjort» förräderiet av den 17 mars. Fru Helen åter får belägg för en annan dogm – en dogm som hon i tjugu långa år förfäktat: Jonas är i grund och botten en mycket finkänslig natur! Hon är ingen proselytmakerska. Det är henne nog att befästa dem i tron, som redan tro. De äro icke många. Vidare drar hon ur händelsen en annan slutsats: Jonas tycker väl allt om mig en smula. Eftersom det tjurhuvudet rättade sig efter mig i ett så viktigt stycke. Det är mycket tillfredsställande. Egentligen har händelsen i hennes öga blott ett fel – så att säga ett skönhetsfel. Varför skulle han ovillkorligen komma dragandes med Bochums? Då som alltid! Ur diplomatteknisk synpunkt är det förklarligt. För att söva den riskabla människans misstro måste han ge henne ett bestämt intryck av att han delade hennes åsikter (vilket han i själva verket också gjorde). Han tog, vad som låg närmast till. Det besynnerliga var blott, att Bochums alltid tycktes »ligga närmast till». I hans tankar. 
<sec/>
Snart fick händelsen ock en annan skönhetsfläck. Vid en liten tvist, en fnurra på tråden (Corfitz), utbrast Jonas: Du kunde visa mig en smula hänsyn och tacksamhet! Det betydde verkligen en rätt stor uppoffring för mig att rädda ditt föräldrahem. Det behövde han inte säga! Det visste hon! Hade det inte inneburit en uppoffring, så hade handlingen inte betytt hälften så mycket som den verkligen gjorde. Man kan roa sig med att slita på sina små välgärningar, ett smycke, en fest. De stora bör man vara aktsam om. Hon kom att tänka på ett ord av Corfitz Hansson (fällt i ett helt annat sammanhang): Den som för bok över sina välgärningar, skriver vers åt Hin Onde. 
<sec/>
Operafrukostens yttre följder blevo icke helt de avsedda. Bourmaisterska hemmet räddades visserligen men ej åt Maxi. Redan ett par månader efter familjemötet kom han upp till systern, satte sig framför henne slokörad och matt. Han viftade ett par slag med de slappt nedhängande händerna, sa: Det går inte. Någon annan får överta föräldrarnas hem. Det blir väl du. Jag kan inte. Hade den riskabla människan till sist tjatat och gnatat igenom sin vilja? Nej. Inte precis det. Visserligen gnatade hon oavlåtligt över köpet, men om hon gnatade över det eller något annat kunde vara likgiltigt. Han hade svårt att krypa fram med verkliga orsaken. Till slut kom det fram: han kunde inte se »människan gå omkring där mamma gick». Det skulle förstöra alltsammans för honom. Stockholms elakaste herre brast plötsligt i gråt. 
<sec/>
I stället blev det Helen, som »gick omkring där mamma gick». Skulle det var så mycket bättre? Vissa kära förebilder äro svåra att efterlikna. Man ser dem tydligt framför sig: deras min, deras leende, deras gång, deras sätt, deras handlingar; man hör deras tonfall i skiftande situationer. Man tar efter, medvetet eller omedvetet. Men kan man »ta efter» hjärta och tankar? Någon av de första kvällarna i det nya-gamla hemmet, då hon stillsamt beskäftig stökade omkring i rummen, snappade Jonas lömskt henne till sig, höll henne fast vid skuldrorna, log henne spjuveraktigt mitt upp i ansiktet, sa: Jag tror man börjar leka fullvuxen! Tokiga ord till en fyrtio års människa med fyra barn. Man kan ta dem för ett hånfullt klander, men man kan möjligen också ta dem för en komplimang. (Om man inte är bortskämd med komplimanger – från visst håll.) Tokiga ord? Är den fullvuxen som moderliga och husmoderliga mödor till trots finner tid till vidlyftiga funderingar över en viss ljuv judinna? Analyserande funderingar: Hur ser hon egentligen ut? Klär det henne att jämt vara mörkklädd? Eller sörjer hon verkligen Mikael? Eller varför gifter hon sig inte? Kan hon underhålla Jonas med sånt som intresserar honom och som en annan inte förstår? (Affärer i den högre stilen.) Intresserar hon sig verkligen för Pils begåvning eller är det bara Jonas –? Konstruerande funderingar: Att hon är kär i Jonas förutsattes: då måste Jonas så småningom smickras och påverkas av att se sig älskad av en ung, vacker, intelligent (?), rik flicka. Temat är givande, men den som broderar över det kan inte anses stort mer »fullvuxen» än till exempel den poetissa som i somras avslutade fjärde omarbetningen av dramat »Mikaels fall» (prosaupplagan). Fru Helens ungdomliga, poetiska fantasi skulle kanske inte rå med ett lyriskt drama. Däremot kan hon tänkas i stånd att skriva ett skarpslipat satiriskt »Ode till den ljuva Judinnan». 
<sec/>
Under sådana omständigheter kan det vara bra att dagligen ha en hög och älskad förebild i sin närhet. Det är så gott att bli lik kära gamla mamma med detsamma! Visserligen har hon ännu ett par decennier kvar till den ålder som stämmer med sista minnesbilden av fru Cecilia. Men strunt i dem! De lär inte ha mycket att bjuda på. För resten har hon fullt schå att söka passa in den unga familjen i det gamla hemmet. Det knakar både i skalet och »djuret». Ungarna och gummorna är värst. De båda gamla stryka osaligt omkring i rummen likt hemlösa kattor, morra i vråarna och stöta då och då fräsande samman. Farmors rum är »på tok» för stort. Tacka vet hon Mättas trevliga kammare. Mättas trevliga kammare åter är ingenting annat än en skrubb, »fast andra ha det ljust och rymligt». Ett välment men obetänksamt förslag att låta dem byta hotar med katastrof. Mätta vet sin plats och är gudskelov bara stadd till hösten. Farmor undrar om det inte kunde finnas något litet rum på ett ålderdomshem: det bleve kanske lite dyrare men så mycket trevligare för Helen. Så småningom sina krafterna och gummorna tassa in i sina rum, söka sig viloplats och slumra än sakta morrande än stilla spinnande. Värre då med ungarna! (Poetissan och Arkitekten räknas givetvis ej bland ungarna.) Efter de första veckornas feberaktiga förtjusning över att »bo riktigt hos morfars», angreps Annika av ett hatfullt och hotfullt missnöje. Kallil-Jonas smittades omedelbart. Och här fanns krafter. Samma tidevarv, som sett de »små i landet» tillvälla sig betydande politiska rättigheter, kan ock uppvisa en liknande företeelse hos de små i hemmen. Fyllda av en sant catilinarisk anda demonstrerade ungarna dagligen och stundligen mot »morfars» och krävde i otaliga resolutioner ett omedelbart återvändande till Strandvägen. Dessa ständigt förnyade oväder kunde besvärjas, men det blev en smula tröttsamt i längden. Slutligen kulminerade de i rena skandalen. Några umgängesvänner voro samlade i »Paradiset», beundrande dess skatter. In träder Annika, ledande lillebror vid handen. Fru Helen uppfattar genast att detta är ett demonstrationståg men är inte snabb nog i vändningarna. Stående mittpå golvet, bestrykande väggar, möbler och människor med dystra, hotfulla blickar gör hon en revolutionär åtbörd och utbrister: Vi sk–r i det här gamla skräpet! Vi vill hem! Den fula frasen hinner att multipliceras av den förtjuste lillebror. (Förtjust i catilinarisk mening.) Efteråt uppgräves en arkeologiskt intressant men pedagogiskt föga verksam risbastu. 
<sec/>
Bäst finner sig Jonas till rätta. Egendomligt nog. Han går omkring och gonar sig, vistas gärna i »Paradiset», påpekar med stolthet att en av gobelängerna är »riktigt hans». Den segerrike barbaren täckes göra ett uttalande: Löjligt opraktiskt, men det har i alla fall en viss charm! Fru Helen mottar hyllningen åt hennes föräldrahem med en nigning. För resten har hon gruvligt roligt åt honom. Liksom hon själv imiterar mamma Cecilia, så imiterar tydligen han pappa Fabian. Med gravitetiska långsamma steg vankar han småmysande omkring i »Paradiset», tar än här än där ett gammalt föremål och granskar det under belåtet mutter. Han har också börjat hålla sin cigarr på samma sätt som pappa och är som han mycket aktsam med askan. Tillfredsställande och hemtrevligt. Men naturligtvis kommer det oundvikliga, refrängen som fördärvar visan. Han säger: Det ska bli bra roligt att ta emot Bochums här. Sonja är specialist på fina gamla hem. 
<sec/>
När allt kommer omkring var kanske »uppoffringen» en gärd åt specialisten på fina gamla hem. Ett tämligen modernt Östermalmsbo kan anstå vilken uppkomling som helst. För resten är det någonting egendomligt med hans ständiga fröjd över att Bochums ska komma. De kommer aldrig! Förklara det! Den store bankiren saknar kanske både tid och lust. Men den ljuva judinnan? Frågan är irriterande. Den väcker en annan fråga, som stoltheten hållit halvslumrande. Varför kom hon inte till Jaktslottet? Fru Helen hade sagt: Det vill jag inte veta för det – angår – mig – icke! Mycket sturskt och bra svarat. Tyvärr finns det en svår och plågsam sjuka som kallas nyfikenhet. Den har tandvärkens förmåga att i längden fräta sönder den mest solida stolthet. Efter mer än ett halvårs ståndaktighet föll fru Helen för frestelsen att spörja. Strax fick Jonas samma fånigt bekymrade och undrande min som vid hemkomsten från Hamburg. Han förutskickade i ett alltför långt anförande att Sonja ej vore att betrakta som en vanlig kvinna. Hos henne förenades på ett sällsport sätt tvenne stora egenskaper: hon var utsökt taktfull och skrupulöst uppriktig! Orsaken till avböjandet var denna: Hon hade vid besöket på Lanna fattat starkt tycke för fru Helen (tack!) men samtidigt tyckt sig finna att hennes sympati ingalunda besvarades. (Å verkligen?) Under sådana förhållanden skulle ett nytt besök vara meningslöst och plågsamt för båda parter. (Åtminstone för den ena.) 
<sec/>
Jonas fortsatte efter en lång paus – alltså efter moget övervägande –: Du borde inse, Helen, att mitt intima förhållande (!) till familjen Bochum måste bli pinsamt (Å!) i längden om du visar dig snäv och ovänlig. 
<sec/>
Ny lång, tankediger och tveksam paus. Sen kom det verkligt obehagliga: 
<sec/>
Dessutom anser jag mig böra berätta något, som jag hemlighållit endast därför att Sonja bett mig därom. Din vän Corfitz Hansson har sänt fröken Bochum ett tiggarbrev överdraget naturligtvis med någon välgörenhetsfernissa. Han har haft oförsyntheten att referera till dig! Av förutnämnda skäl ville Sonja icke besvära dig utan vände sig till mig för att erhålla upplysningar, som – det kan du sätta dig på! – blevo tillfyllestgörande. Saken är en bagatell men visar vad karln går för. Emellertid borde du kunna ta någon hänsyn till mig – 
<sec/>
Så kom det där om tacksamheten och uppoffringen. 
<chapter/>

<chaptername>En stor mans mor.</chaptername>

<sec/>
Bagatell? För henne var det inte en bagatell. Det var obehagligt och blev olidligt. Ursprunget var följande: En dag kommer Maxi inrusande till fru Helen, far omkring i våningen och konstaterar gnällande att den saken och den saken och den saken inte stå på rätt plats. Så var det inte på pappas och mammas tid! – Allting kan inte vara på samma sätt, genmäler hon lugnt. Vi måste leva här! – Ja, men man kan leva med pietet! replikerar Maxi. Han finner satsen lyckad, struttar omkring i rummen och mumlar högtidligt: Man kan leva med pietet! 
<sec/>
Men plötsligt säger han: För resten! Va har du gjort av pappas och mammas pengar? Barbara påstår att du använder dem till nålpengar. På skämt förstås. 
<sec/>
»Pappas och mammas pengar» var en donation som bildats under loppet av tjugu år. Redan gamla fru Cecilia hade stiftat några smärre livstidslegater. Så småningom hade de »fallit tillbaka». Strax före sin död fördubblade gubben Fabian den sålunda uppståndna summan och ställde hela beloppet (mellan åttio- och nittiotusen) i Helens vård. Hans »duktiga och förståndiga flicka skulle använda beloppet efter eget omdöme i välgörande syfte och till vår kära Mammas åminnelse». Helen hade emellertid ej gjort sig någon brådska. Kapitalet kunde gärna växa till hundratusen. Dessutom kunde hon kanske i något »milt ögonblick» förmå Jonas att öka det en smula. Tills vidare hade hon nöjt sig med att utdela blott en bråkdel av räntorna i ett eller annat välgörande syfte. Härvid hade Corfitz varit henne behjälplig och Girefanten hade kontrollerat Corfitz. Vad det slutliga användandet beträffar var hon mest hågad för ett barnhem på landet. Tanken skulle ha legat mamma Cecilias hjärta nära. Vidare tyckte hon att anstalten borde invigas vid någon familjehögtid – till exempel de båda gamlas guldbröllopsdag som tillika nära sammanföll i tiden med Kerrmans silverbröllop. Hela denna lugna och småförnuftiga plan rubbades nu genom Maxis klumpighet. Ty hon blev ond! Hon sa: Du uttrycker dig otydligt. Har Barbara gjort sitt smakfulla påstående på skämt? Eller är det jag som förskingrat på skämt? Hon brydde sig inte om hans ursäkter, hon gjorde bättre än så – tog fram räkenskaperna. Hon kunde göra det med stolthet! Förda under Girefantens insiktsfulla ledning framtedde de en vacker reda och klarhet. Maxi utbrast: Det här är ju faktiskt riktigt ordentligt. Barbara har ingenting att säga! 
<sec/>
Tyvärr strök berömmet icke över anmärkningen utan snarare underströk den. Den Läckra riskan hade alltså på allvar misstänkt Helen för slarv? Hon sa, retad och behärskad: Tvärtom. Barbara ska få mycket mer att säga. Jag vidgår min inkompetens att sköta saken. Och jag kräver! – efter vad som inträffat! – att Barbara deltar i förvaltningen. 
<sec/>
Om detta krav blott gjordes pro forma, så var det mycket misslyckat. Fru Barbara visade en förkrossande beredvillighet. Med sig själv som ordförande bildade hon en kommitté bestående av Helen, Maxi och de båda herrarna Corfitz och Ahlmarck. (Kerrman avslog en plats i kommittén. Däremot erbjöd han sig genast att till kommittén sälja Lanna, som efter nödig uppfiffning borde bli ett härligt barnhem! Själv behövde han icke gården. Maxi sa: Du lagade så att du fick köpa »Paradiset» billigt. Nu vill du sälja Lanna dyrt. Men vi akta våra småbarn för snuva!) 
<sec/>
Tillsättandet av kommittén var i och för sig ingen olycka, men ren vid slutet av första sammanträdet tände Corfitz vådaeld. Han log i sitt mjuka skägg och dristade framställa en undran. Vore ej i betraktande av det kära och höga minnets hugfästelse det disponibla kapitalet alltför ringa? Gnistan gav genast eld. Maxis sonliga entusiasm slog ut i ljusan låga. Han tog sig om huvudet, rullade med ögonen lika snabbt som med tankar och guld. Han ropade: Karn har ju faktiskt rätt! Det är futtigt, futtigt! Futtigheten ändrades i en handvändning. De tre barnen Bourmaister borde satsa vardera tjugutusen, summa sextio, firman A. B. &amp; C:o sextiotusen, summa hundratjugu, Kerrman trettio, hundrafemtio. Han hetsade upp sig och tappade logiken sägande: Janne Fagerlind ger femti, han är så förbannat snål! Även Pil, »som säljer så grymt med tavlor», skulle få deltaga. (Ynglingen hade haft två smärre utställningar i Paris och Hamburg. På sistnämnda ort hade han verkligen sålt för femtusen mark, varav över fyra gått till omkostnader. Hans rikedom var ännu ej särdeles »grym».) Aptiten växer medan man äter. Maxi mumlade: Vem ska man mer kunna tänka sig? Han riktade försöksvis sin gluffgluffuppsyn mot de båda kommittéledamöterna Corfitz och Girefanten. Den utsökta blygsamhet varmed de båda herrarna fällde sina blickar ned mot golvmattan, kom honom att avbryta försöket. I detsamma framkastade fru Barbara: Fröken Bochum – kanske? Två av kommitténs medlemmar störtade upp: syskonparet Helen och Maxi. Båda voro lika upprörda, tyvärr av olikartade känslor. Maxi skulle just uttrycka sin entusiasm över förslaget, då Helen tämligen obehärskat »utfor»: Jag tror att ni har mistat förståndet. Ska ni tigga pengar av vilt främmande människor! Fru Barbara log och genmälte: Vilt främmande? Även för Jonas? Fru Helen hade redan lämnat rummet. Maxi blickade förbluffad efter henne, utbrast: Vad gick det åt henne? Människan faktiskt utfor mot mig! 
<sec/>
Vad samband har Corfitz med detta? Mannens förmåga att besvara frågor utan att besvara dem gjorde saken oklar. Ett par månader efter sammanträdet fick fru Helen ett brev från fröken Bochum. Corfitz nämndes ej. Genom Jonas eller möjligen Pil hade den ljuva judinnan fått underrättelse om det beramade barnhemmet. Hon ville till kommitténs förfogande ställa trettiotusen mark i och för upprättandet av en eller två platser. Hon önskade att den lilla särstiftelsen måtte få namnet Mikael Arnfelts Minne – därigenom visande att donator ej saknade band med det land och den trakt, där barnasylen restes. (Helen tänkte: Till och med de döda tar hon i tjänst.) Vidare: hon skulle inte vågat göra sitt erbjudande, om icke Pil försäkrat att hans mor inte hade något däremot. 
<sec/>
Brevet stimulerade tankeverksamheten en smula. Vad donationen beträffar, så kunde den icke avböjas. »Kommittén» skulle ha blivit ursinnig och Pil kunde ha fått obehag. Givetvis även Jonas. Pil vistades för tillfället i Hamburg av en anledning, som måste anses mycket lycklig. Fröken Bochum skall bygga sig ett hem. (Varför måste hon lämna sin älskade bror Filip?) Naturligtvis ska det bli ett konstnärligt hem och några av rummens dekorering har anförtrotts åt Pil. Ett mycket smickrande uppdrag för en så ung och oprövad konstnär, dessutom lukrativt. Man kan tänka sig att en far den där intresserar sig för sin son så varmt som Jonas för Pil, skall finna tillfälle att övervaka arbetet. Då och då. Besynnerligt är, att hon får den stora nyheten först nu i Sonjas brev. Varken Jonas eller Pil ha sagt ett knyst. I fråga om Pil är det mindre besynnerligt. Den catilinariske ynglingen skriver en gång i halvåret till sin mor. 
<sec/>
Det finns i fröken Bochums brev några ord som kan få en mors hjärta att klappa av stolthet. Kanske kan de också få henne att skratta så smått. Hon skriver (skämtsamt): Hur känns det egentligen att vara en stor sons mor? Högst smickrande men lite, lite löjligt. Fröken Bochum tycks i alla händelser icke vara någon njugg natur – hon skänker fru Helen »en ståtlig människa» till man och en »stor son»! 
<sec/>
Vill hon med sistnämnda ha sagt att pojken börjar bli fullvuxen så har hon onekligen rätt. Fru Helen har ren fått ett och annat bevis för att åren gå. Ungefär ett år tidigare hade bror Eddy börjat en bekymmerfull brevväxling med sin syster. I dessa brev uppdök en ung flicka vid namn Desirée. Allt tydde på att hon var en av »de otaliga», sannolikt äldsta dottern. Mellan henne och unge Pil hade en livlig känsla uppflammat. Den idylliske familjefadern uttryckte sin oro med orden: Jag tycker för mycket om Pil för att unna honom Desirée och jag tycker för mycket om Desirée för att unna henne Pil. De något orakelmässiga ordens mening fattades genast av mamma Helen. Vore här allvar så vore det sorgligt allvar, allra helst den lilla Montmartrekusinen antydningsvis sades bära på samma sjukliga anlag som Pil själv. Hon skrev till sonen – ett klokt, lugnt brev. Men hon begick en obotlig dumhet – hon skrev till sist, att han alltjämt borde iakttaga en viss försiktighet »både för din egen och andras skull». Hon skulle få betala dumheten en sommardag då Pil satt vid sitt staffli på stora terrassen utanför Jaktslottet. Pil målade, modern såg på hans vackra modell Aspasjöarna, än mera såg hon på målningen och mest på målaren. Han såg betydligt kraftigare ut än förr: dessutom betydligt allvarlig och självsäker å yrkets vägnar. Han putade med munnen och över munnen glänste en liten ljusbrun mustasch. Denna mun och denna mustasch ledde på något sätt hennes tankar till en viss Desirée. Plötsligt blev hon oemotståndligt nyfiken. Hon började försiktigt fråga, nalkades Desirée, kom fram till henne. Svaren som förut kommit tankspritt men regelbundet, uteblevo nu. Han vände sig långsamt mot modern och gav henne en lugn blick men en blick som var fylld av förkrossande förvåning. Vem är du, som frågar? Han vände åter till arbetet, sa efter någon sekund: Jag kommer sällan till onkel Eddys. Man har ju inte rätt att gå omkring och smitta folk med lungsot. 
<sec/>
Så teg han och målade. Och modern teg och såg på. Det kliade i hennes fingrar efter att få grabba tag i den ljusbruna luggen och sakteliga, sakteliga lugga. Det var nämligen sedan gammalt hennes något egendomliga sätt att be herr konstnären om förlåtelse. Att ha begått en dumhet ger dock icke rätt att begå en till. Hon höll fingrarna i styr. 
<chapter/>

<chaptername>Nu är han här igen.</chaptername>

<sec/>
Ibland är man missnöjd med sig själv, ibland desto nöjdare. Synnerligast när man inte har särskild anledning utan kan taga sina dygder i mera obestämd klump. Fru Kerrman född Bourmaister satt i sitt »Paradis» och prisade i höga ordalag fru Kerrman född Bourmaister. I handen höll hon en dammhandduk. Dagen hade börjat som utpräglad Tycho-Brahe. Ännu i sängen hade Jonas sagt: Bakom motståndet i järnvägsfrågan står sannolikt din snygge vän Corfitz! Fru Helen kände varken till motståndet eller järnvägsfrågan men fann det långtrådigt att jämt höra Corfitz nämnas hennes snygge vän. Strax därpå hade Jonas tillkännagivit en av sina plötsliga utomlandsresor, »varvid jag kanske får några timmar över för Pil och hans målningar i Hamburg». Detta angår henne inte i annan mån än att hon skall göra en mindre packning. Knappt är den gjord förrän tvenne morrande gummor släpa henne från sängkammaren till barnkammaren. Här vistas hennes »styvbarn», Callil- Jonas, alldeles uppenbarligen angripet av mässlingen fast dess mor kallar den farliga sjukdomen nässelfeber. Möbius tillkallas efter en lång medicinsk debatt och uttalar sig till förmån för den moderliga diagnosen men tillfogar – svindlande fräckhet! –: Men kom ihåg, fru Kerrman, att renlighet och frisk luft är bra vid alla sjukbäddar. – Därför att en obetydlig malör hände omedelbart före doktorns inträde får man en sådan skymf i ansiktet! Man lämnar det »snuskiga och illaluktande» (farmor) sjukrummet blott för att stupa över en vilt gråtande dotter som framstupa på golvet klagar över en viss bestämd och namngiven hunds död. Fru Helen känner icke hunden personligen men anser sig skyldig att hålla en liten parentation. Vidare uttalar hon en förhoppning att han ljutit en mild död. (När han blev överkörd! skriker dottern.) Slutligen och för att giva parentationen en ljusare upptakt mot nytt liv förmodar hon att det finns andra vackra och goda hundar i stan. Det har hon ingenting för: sorgen tar blott ny fart, ty ingen var som denne! Från denna tragedi vänder hon ansiktet mot en fars. Hennes äldsta dotter, poetissan, kommer mot henne med fjädrande gång och ett nästan frivolt leende, säger: Vet mamma va? Den där Möbius är så kär i mig, så han vet inte på vilket ben han ska stå! Även frånsett den absurda och osmakliga tanken att »gamla karn» skulle vara kär i barnungen är hennes ton och sätt klandervärda och bli klandrade. Under denna moderliga process framträder bror Maxi ur »Paradiset» dit han »smugit sig in». Han förklarar att vare sig det beror på husmoderligt slarv eller andra omständigheter måste »Paradiset» snart grävas ut alldeles som Pompeji. Sådana dammmassor täcka dess dyrbarheter. Beskyllningen är löjlig, men fru Helen tar i alla fall till storstädning. Då den är avslutad sjunger hon ner på en stol bredvid »Smi-spik-gobelängen» och börjar oförtrutet och glatt beundra sig själv. Hon har varit en utmärkt dotter och till och med ömsint svärdotter, fast gumman kan vara svår. Hon är en god mor, vad ungarna sen behaga tycka. Att sjunga sitt lov som maka finner hon överflödigt. Hon fastslår blott det faktum att hon »upptäckte Jonas» ren på en tid, då han var den dummaste och tölpigaste pojke man kunde se. (Fast stilig förstås.) Är han inte nöjd så får han låta bli. Hon ämnar härda ut med honom till silverbröllopet. Sen tänker hon slå sig samman med Pil. Jonas kan slå sig samman med någon annan – vem han behagar – inomlands eller utomlands. Efter tjugufem år kan de åter råkas för att utbyta rön och erfarenheter. Samt sluta varandras ögon. Så bör det bli. För resten har hon varit snäll och hygglig mot alla människor, gamla och unga, fattiga och rika. 
<sec/>
Sådant och liknande tänkte och puttrade den självförnöjda frun. Lyckligtvis voro blott väggens gestalter vittnen till detta fruktansvärda utbrott av skrytanda. Nu inträdde emellertid gamla Mätta. Fru Helen rodnade så smått och utbrast leende: Vet Mätta vad jag gör? Jag skriver vers till Hin Onde. Den trumpna gamla sa: Han är här nu igen. – Vem? sporde den leende frun. Hin Onde? Orubbligt trumpen svarade den gamla: Nej, Ahlmarck. Han står i tamburen och vill inte stiga in. Då vet man. Gumman hade i sitt sega minne inregistrerat en liten omständighet som fru Helen glömt. Just så ovillig att »stiga in», ohågad att lämna tröskeln som en strykrädd hund, hade Girefanten stått den dag han bekände sig saker till en fatal »glömska». (Samma »glömska» som blev indirekt orsak till den stora sammanslagningen Aspafors-Hoby.) Helen oroades en smula av gummans profetiska uppsyn och Ahlmarcks beteende men gick tämligen oanande ut i tamburen. Där stod kolossen vänd mot väggen. Han hälsade knappt och ingick inte genast i svaromål. Antagligen fann han det klokt att först låta sin väldiga lekamens förkrosselse tala om ruelse och elände. Till sist kom det: han hade förlorat några papper och det skulle Kerrman aldrig förlåta, »fast han jämt är så hygglig mot mig». Fru Helen började ana någonting styggt. Var det viktiga papper? – Tjugu aktier i Aspafors-Hoby deponerade hos A. B. &amp; C:o av en klient som säkerhet för ett lån. Om några dar skulle lånet omsättas, handlingarna framtagas – bland dem även aktierna – och de funnos icke. Själva firmans anseende stod på spel. – Människa! utbrast den bestörta frun. Har ni letat ordentligt? Tystnad. Så hördes ett snorkande och snyrfande – Girefanten grät. Han hade inte letat, han behövde inte leta. De saknade papperna lågo hos ett annat penninginstitut som säkerhet för ett lån taget av Per Erik Ahlmarck! Fru Helen knäppte långsamt händerna, stirrade nästan mer häpen än skrämd på kolossen, viskade: Men Ahlmarck – det är ju förskingring. 
<sec/>
Visserligen. Men. Alla de vanliga förmildrande omständigheterna förelågo. Framför allt hade en massa saker inträffat som »man aldrig kunnat drömma»! Om det och det och det inte hänt. – Fru Helen utbrast nästan rasande: Ja visst! Om inte om hade varit så hade käringen stångat tjurn! Hon tillade lugnare men buttert: Varför kommer ni till mig? Vad ska jag kunna göra? 
<sec/>
Jo – hon kunde hjälpa honom och på ett enkelt sätt. I hennes portfölj låg ej mindre än trettiofem A-H-aktier. Finge nu Ahlmarck låna tjugu av dem över omsättningsdagen skulle de rätta aktiernas frånvaro ej märkas och honom skänktes mer än nödig tid och råd att inlösa sitt lån och dess olovliga pant. Det där luktar bedrägeri på långt håll, tänkte fru Helen. Emellertid – ett ömkligt kräk till människa stod här och tiggde hjälp. Själva hans otympliga massa tycktes göra honom ömkansvärd i förnedringen. Hon hade aldrig rätt kunnat fördra människan. Hon erinrade sig att pappa Fabian »blott med stor tvekan» tagit honom i sin tjänst. Jonas hade han förfördelat genom sin »glömska» och genom sitt lömska och fräcka uppträdande den 17 mars. Likvisst hade Jonas behållit honom i tjänst och nåd! Den pinsamma situationen var i grund och botten Jonas’ fel! I alla händelser kände hon det omöjligt att inte lämna honom en hjälp, som syntes så lätt given. Trots hennes antipati hade människan snyltat sig till att bli en sorts obehagligt husdjur. Barnen kallade honom Girefanten och lekte med honom som med en ful och oformlig och lustig Teddybjörn. Själv hade hon så småningom vant sig vid att taga den ständigt tjänstvilliges tjänster i anspråk. Att nu säga: Gå och anmäl er! Eller skjut er! (En utväg som han själv livligt rekommenderade – mellan bönerna.) 
<sec/>
Det gick inte. 
<sec/>
Hon hämtade sin portfölj, räckte honom de tjugu aktierna, sa: Gå. 
<chapter/>

<chaptername>Mjältsjukan.</chaptername>

<sec/>
Så gott som omedelbart efteråt började oron på allvar. Timme efter timme försökte hon bli den kvitt. Vad kunde hända? Värsta risken var att hon kunde bli av med tjugutusen. Den var obehaglig nog men för den förmögna frun inte oöverkomlig. Det verkligt, genuint obehagliga var »att hela saken luktade bedrägeri». Tanken gav henne rent fysiska kväljningar. Hon kände sig klibbig och smutsig. Någon måste hon tala med. Vem? Jonas var i Hamburg. Och även om han varit hemma, skulle hon inte ha talat med honom. (Konstaterandet av denna »omöjlighet» var säkerligen den djupaste orsaken till hennes oro.) Bror Maxi? Som skulle springa till sin fru, som skulle springa kring hela stan. Hon ringde upp Söder 7777. Hennes sympatier för Corfitz voro näppeligen större än hennes sympati för Ahlmarck. Sannerligen var inte ödet tämligen omilt då det ställde henne mellan de båda herrarna. 
<sec/>
Hennes känslor för Corfitz värmdes i någon mån därav att han infann sig genast. Då hon först i allmänna ordalag talade om någonting mycket obehagligt, som inträffat – svarade han med ett lugnt och vänligt leende: Ingenting är så obehagligt att inte god vilja kan göra det en smula behagligare. Och god vilja har jag! Orden voro sympatiska. Något lugnare började hon berätta händelsen. Hans min förrådde ingenting. Stillsamt och på tysta fötter vandrade han av och an i »Paradiset», snodde spetsen av sitt långa svarta skägg mellan tre fingrar. Den tysta gången, det lugna allvarliga ansiktet, den långa enkla svarta rocken, själva de omgivande väggbonaderna läto honom te sig som den sannskyldige själasörjaren. Då hon slutat, stannade han framför henne och yttrade mycket lågmält: 
<sec/>
Vet ni, vad det här kallas, fru Kerrman? Det kallas förskingring. – Ja, det var ju det jag sa Ahlmarck! utbrast fru Helen förtrytsamt. Han skakade långsamt på huvudet och fortsatte lika lågmält: Jag syftar för tillfället ej på Ahlmarck. Jag syftar på er själv. Ni har gjort er skyldig till förskingring. 
<sec/>
Hon gjorde ögonblickligt och kraftigt motstånd: likväl råder intet tvivel om att kattklon ren hunnit fånga och sarga fågeln. Han kunde ha lekt med bytet, ifall det behagat. Det behagade ej. Möjligen hade han i förstone ringa klarhet i vad som skett. Han förstod att han sårat men ej hur djupt. Emellertid blev han rädd. Han hade stått blott ett par sekunder framför henne och kunde alltså vända utan att fly – fortsätta sitt fram- och tillbakavandrande. Handlingen var instinktiv och följaktligen utomordentligt verksam. Fru Helen, några sekunder tvehågsen huruvida hon utsatts för ett dumt skämt eller en grov förolämpning, såg förolämparen eller skämtaren fortsätta sin lugna »tankevandring». Snabbt kom då hennes tredje intryck: här är något som jag icke förstår men han! Under det att denna tanke- och känsloprocess hastigt utvecklades, verkställde hon samtidigt en dussinreaktion mot förolämpningar – hon reste sig och yttrade: Tänk på vad ni säger, pastor Hansson. Den tränade själasörjaren förstod genast att protesten var lam. Han svarade med välberäknat lugn: Alldeles riktigt. Jag har fullgoda skäl att tänka på vad jag säger. Och ni! – att tänka på vad ni gjort. Ni har förskingrat. – Mina egna aktier! utbrast den arma med en ironi, som är sista bräckliga värnet mot ångesten. 
<sec/>
Nu tog Corfitz plats i en av de stora stolarna. Det är nämligen så, att domaren sitter och fången står. Han genmälte: Aktierna utgjorde en del av en donation. – Över vilken jag hade fri dispositionsrätt! föll svaret snabbt från den »förhärdade brottslingen». Domaren sa: Jag misstänker att er far ej tänkt sig dispositionsrätten sålunda utövad. Men det är en sak för sig! Till denna saken hör blott att ni frivilligt överlämnat donationen åt en kommitté, i vilken ni är en visserligen inflytelserik men ingalunda allenabestämmande medlem. Ert samvete har redan sagt er detta, fast ni undvikit att lyssna. I längden gick det icke. Redan efter några timmar måste ni lätta ert samvete. Ni tillkallade mig. Varför just mig? Därför att jag också är medlem av kommittén. Ni hade en känsla av att jag skulle kunna meddela absolution. Tyvärr står det icke i min makt. 
<sec/>
Hon gjorde ett sista försök att rädda – icke sin själ men sin värdighet. Hon sa: Ni tycks inte förstå att jag vilket ögonblick som helst kan lägga dit motsvarande aktier eller kontanter. 
<sec/>
Domaren fortsatte: 
<sec/>
Det är bedrövligt iakttaga, hur nära ert resonemang överensstämmer med Ahlmarcks. Var övertygad om att förskingraren resonerade just så: jag kan lägga dit! Två omständigheter tyckes skilja era handlingar. Den ena är av praktisk art: Ni kan med säkerhet »lägga dit». Den andra är moralisk – era förskingringar ha haft skilda motiv. Ahlmarcks är enkelt nog. Han är en viljeslapp gammal vällusting som stjäl för att kunna tillfredsställa bukens krav och andra lustar. Ert motiv var att rädda en medmänniska. Var det inte det? Hon mumlade: Jo. Han lyfte långsamt sin knutna hand och slog den sakta i domarstolens armstöd. Han fortsatte: 
<sec/>
Nej, min bästa fru! Ert motiv var att rädda er själv från ett obehag. Ni kunde inte se den där människan, som umgåtts i ert hus, behandlad som förbrytare. Ni gjorde inte något försök att ta hand om honom, att reda upp saken, att påtaga er all den möda som jag – fattigprästen – dagligen påtager mig. Ni gav honom aktierna. Vad sa ni sen åt förbrytaren? 
<sec/>
Den anklagade mumlade: Jag sa gå! 
<sec/>
Se där! triumferade domaren. Ni sa gå! Gör vad ni vill men pina inte min ömtåliga själ! Förstör inte min behagliga afton. Vad skulle ni ha gjort i kväll? Skulle ni ha gått på teatern? Den anklagade lågmält: Nej, men på en konsert. – Se där! triumferade än en gång domaren. Er man är bortrest. Jag känner händelsevis att han inte är road av teater och musik. Ingenting är naturligare än att ni denna afton ville njuta det förädlande nöje, som heter god musik. Så kommer »medmänniskan» Ahlmarck och förstör alltsammans. Under det att man spelar Beethoven och Wagner ska ni sitta och grubbla över Ahlmarck, rep och revolver. Nej bort Ahlmarck, tag aktierna, gå! Alltså: han stjäl för en flaska bourgogne och en älskarinna – ni stjäl för att rädda en behaglig kväll. Är skillnaden stor? Likheten är i alla händelser stor. Den ene pjunkar med kroppens lustar, den andra med själens. På båda hållen fullständig brist på självtukt. Se där!  
<sec/>
Hans triumf var så stor att han måste gå ett par slag över golvet. Den anklagade upprepade att hon skulle »lägga dit». Han slog sig åter ned i domarstolen och fortsatte: 
<sec/>
Vi komma till det praktiska och juridiska, men först ber jag er göra ett tankeexperiment. En dam har överlämnat trettiotusen mark till stiftelsen. Tänk er nu att denna dam stode inför er och krävde redovisning. Nej tyst! Kom inte igen med ert »lägga igen». Detta är ett rent tankeexperiment. Ty även om denna dam på något sätt skulle få kunskap om vad som försiggått är hon alltför upphöjd för att vålla er obehag. Mitt tankeexperiment har icke någon praktisk betydelse men den kommer att få moralisk. 
<sec/>
Han uttalade slutsatsen med en förvissning, som var fullt berättigad. Därpå fortsatte han: 
<sec/>
Och nu till det praktiska. Ni säger att ni när som helst kan »lägga igen». Jag förstår att tjugutusen inte har samma betydelse för fru Kerrman, född Bourmaister, som för fattigprästen Hansson. Men jag vill göra er två frågor. Kan ni verkligen på få dagar uppbringa dessa pengar utan att er man får veta något? 
<sec/>
Frågan hör till de vanligaste vapnen i utpressarens arsenal. En rannsakningsdomare och en fattigpräst äro båda i viss mån utpressare. Corfitz hade för tillfället intet ekonomiskt intresse att bevaka. Likvisst iakttog han fru Helen med utomordentlig uppmärksamhet. Hennes uttryck förvandlades. Oron sjönk långsamt ned i slöhet så som fallet kan vara då den anklagade börjar se sig inringad. Själva frågan besvarade hon likgiltigt och slappt: Jag vet verkligen inte – 
<sec/>
Den skicklige domaren ingrep ögonblickligen: 
<sec/>
Men jag vet! Jag råkar känna bankir Kerrman. Det är en man som har ögonen med sig. Jag önskar jag hade de ögonen, figurligt talat. Jag tror att vi kunna besvara min första fråga nekande. Nu kommer min andra: Önskar ni att er man får veta något? 
<sec/>
Domaren-utpressaren iakttog ånyo sin fånge med spänt intresse. Sannolikt tvivlade han ej på medlets verkan, men sannolikt är ock att han ej till fullo förstod den. Slaget krossade en sjuk människa, som i långliga tider burit sin sjukdom utan att vilja erkänna den. I det kritiska ögonblicket sa hon ej till sig själv: Jag kan inte gå till Jonas och tala om det här. »Det här» = dumheten med aktierna. Aktiehistorien hade strax förlorat all betydelse. Om Corfitz åter dragit upp den, skulle hon knappt lyssnat. Någonting vida betydelsefullare hade inträffat. Liksom ett länge filat och gnagt band brister vid ringaste påfrestning så brast nu hos henne tron på förhållandet mellan Jonas och Helen. Gravskriften formulerades mycket enkelt. Hon sa till sig själv: Jag kan inte gå till Jonas. 
<chapter/>

<chaptername>De praktiska följderna.</chaptername>

<sec/>
Domaren avlade kåpan och blev åter fattigpräst, kommittéledamot, vän och rådgivare. Han sa: Innan vi övergå till de praktiska följderna vill jag anförtro er orsaken varför jag behandlat det här fallet så grundligt. Det hade varit en smal sak (han använde uttrycket) att få en rättsinnad person som fru Kerrman att inse sin blunder. Det skulle ha tagit mig fem minuter under det att jag nu använt (han såg på sitt ur) cirka tre kvart. Jag tog det här så samvetsgrant, därför att jag vet att ni lider av en sjukdom. Jag har sagt det förr: ni lider av tungsinne. Ni har anlag för bulnader. När jag hörde er berätta om Ahlmarck tänkte jag först: Stackars lilla människa, det här ska vi ta lätt på. Men jag åtrade mig. Jag tänkte: Det här blir en bula. Ni minns min liknelse om stickan och bulan? Nåväl, jag tog till kniven och nu är stickan borta. Bort med tungsinnet! Det har växt, jag har sett det. Ni har kommit bort från er man. Jag har märkt det en längre tid och jag konstaterade det nyss. Likväl är det inte kärlek som brister – åtminstone inte hos er. Kanske är det tungsinnet. Bort med det! Är ni en synderska – vad båtar er tungsinne? Tungsinne är sann ångers fiende. Ingenting gör Vår herre så ledsen som en ledsen syndare! Är du en Jesu vän – ack bort med tungsinnet om än världen och satan kniper dig kring strupen! 
<sec/>
Det var det. Och nu till praktiken. Den sköter jag. I morgon ligga aktierna åter på rätter plats, både dessa och Ahlmarcks. Jag lånar upp tjugutusen. På en timme. Så får syndaren Ahlmarck näpst som sig höves. Och det hela ordnas utan syndarens död! Nu frågar ni – var tar fattigprästen tjugutusen på en timme? Det ska jag säga er – av mina fattiga! Jag skyr att säga åt den rike: Lägg tusen kronor i denna hand, men jag säger gladeligt åt mina fattiga: Lägg tjugutusen! Mot ränta förstår sig. Och det vill jag säga er – bered er på dryg ränta. Jag nämner förslagsvis nio procent. Årligen. Det är två eller tre mer än i bankerna. Fru Kerrman behöver inte dra in något mål för det, skulle jag tro. Men de fattiga, de fattiga, de fattiga! Alltid blir det något skrovmål för de där procenten. Så dem talar vi inte om. Vi varken talar om dem eller talar om dem. Och blir tungsinnet för svårt eller annat kommer på – så ring, ring, ring! Söder 7777. Dag eller natt – alltid någon vid telefon. 
<sec/>
Han gick men han kom igen. Ofta. Främst på fru Helens telefonlista stod Söder 7777. Ett magiskt nummer, ett vademecum, ett »botar dig för allt». För resten behövde hon inte »botas». Hon hade blivit energisk. Hon tog fullständigt ledningen i kommittén. Den läckra fru Barbara fann sig till harmsen häpnad avsatt. Kommittén fick visserligen pro forma bestå, men fru Helen och Corfitz avgjorde allt. Icke förty tvingade hon så Maxi som Eddy att satsa de utlovade beloppen. Likaså Janne Fagerlind. Det hjälpte inte att tredskas. Den förargade Maxi kunde med skäl utropa: Du är faktiskt förbanne mig född till skattmas, faktiskt! 
<sec/>
Man bestämde sig för barnasylsidén. Och för Lanna. Kerrman tvangs att skänka Lanna. Det där »tvånget» var en procedur för sig. Fru Helen sa till sig själv: Folk som ser oss måste finna mig rörande – ljuv och oemotståndlig. Hon smekte sig till Lanna. Det är egendomligt att smeka en människa för pengar när man en gång smekt honom av annan orsak. Det känns så dött och klibbigt. Och ruttet. Det spirar till och med hat i eländet. Hon skulle vilja säga honom mellan kyssarna: Inbillar du dig, att jag alltjämt tycker om dig? Hon behövde ingenting säga. Han sa själv till sist: Käraste vän, du behöver inte kyssas mer – du får Lanna! Så nu visste hon det. Hon behövde inte kyssas mer. Han kunde också ha sagt: Du behöver inte tycka om mig: det gör Sonja. En sommarkväll satt Kerrman och Helen på stora terrassen just där hon och Pil suttit den där gången hon fick bannstrålen ur pojkens ögon. Och kvällen var fridfull och landskapet skönt och Kerrman poetisk. Han ritade ett namn i sanden: Sonja. Det var hans fulla rätt, ty så göra alla älskande. Men han nöjde sig inte med det. Han ritade vidare: Kerrman. Sonja Kerrman! Det var dock att låta fantasien gå lite långt i förväg. Vidare var det kanske en smula ogrannlaga mot den lagvigda, som satt bredvid. Sonja Kerrman! 
<sec/>
Sådant är bisaker. Huvudsaken är att barnasylen kan invigas på pappas och mammas silverbröllopsdag. Sen får man se. Det tog sin tid att få Lanna färdigt. När man väl började röra vid det gamla huset visade det sin bräcklighet. Alltsammans måste byggas om. Archi Donner, samme unge arkitekt, som hjälpte Pil med Jaktslottet, fick ombyggnaden om händer. Fru Helen tyckte om pojken. Han påminde henne om Pil (som sällan förekom). Dessutom var han en äkta catilinar från fordom, en av de där ungdomarna vilka fröken Bochum behagade kasta ut från gamla Lanna. Hon hade en annan särdeles egendomlig orsak att tycka om Archi. Han kunde inte tåla Corfitz! Själv tyckte hon mycket om Corfitz, mer och mer ju oftare de råkades. Han var en karl som man kunde lita på. En karl som sa sitt ord och stod vid det. 
<sec/>
Liksom förr i tiden Jonas Kerrman. 
<chapter/>
på sig. 
<sec/>
Farmor Kerrman brukar säga: Sällan slår blixten ner i mitt hus men råttor och röta finns där alltid. Visdomsordet passade för gamla Lanna. Fru Helen inspekterade det halvrivna huset under Archis ledning. Det var egendomligt att se alla skrymslen och vrår blottade. Där hade hon och bröderna lekt och skrymslen och vrår hade varit mycket sagopoetiska. Så var det ändå bara smutsgömmor. Som en gång ska städas. Grundligt. Om inte förr så när huset rivs. 
<sec/>
Hon satte sig på den halvmurkna trappan och skickade bort Archi. Corfitz skulle komma om en stund. Hon tänkte på sin barndom och sen tänkte hon på sina barn. Hon började undra om hon verkligen tyckte om dem. Underlig undran, men hör på! Hon brukade tänka: Att Pil aldrig ska förlåta mig det där! (Lungsoten i brevet.) Plötsligt tänkte hon: Men gör det mig verkligen ledsen, att han inte håller av mig? Hon kände efter. Nej – hon var inte ledsen. Inte värst. Men hur förklara det? Jo, så här efteråt – »efter Jonas» – kunde hon vidgå en besynnerlighet: hon hade varit svartsjuk på Pil! Ingenting mer och ingenting mindre. Den fast otroliga omsorg och ömhet som fadern ägnat Pil alltfrån den dagen sjukdomen konstaterades hade retat henne. Man tänke sig en far, överlastad med stort och viktigt arbete, offrar gång efter annan veckor för att »titta till Pil ett slag». Och all finkänslighet! Fadern skulle minsann inte skrivit det olycksaliga brevet! Men man observere – då var pojken sjuk, nu var han frisk! Det är inte svårt att vara efterslug. Hur som helst – Jonas som far hade visat sig vara en »ståtlig människa». Och det hade retat henne? Vacker karaktär. 
<sec/>
De andra ungarna? Lillen ska vi inte tala om! Kan man hålla av en unge som man aldrig får hålla i? Han har blivit gummornas oförytterliga egendom. Gudvet om han känner igen sin mamma! Att hålla av honom vore som att hålla av månen i skyn! Annika då? Jo, för all del, det goda barnet drar alltjämt presenter till sin mamma och övervakar hennes fester. Men hon har fått en hund. Den går utanpå mamma. Dess mor var samma djur som överkördes en viss Tycho Brahedag. Därav förklaras dess eviga gnällan och dess gruvligt sorgsna uppsyn. Annika älskar dem som lida. Hon säger till sin mamma: Nuförtiden är mamma jämt glad. Det är väl inget trevligt! Mamma kunde väl vara lite lessen ibland. Som förr i tiden. 
<sec/>
Som förr i tiden, ja. Då kunde man prestera lite sorg mellan varven. 
<sec/>
Och så ha vi en dotter till. En ljus fågel, ett högt nummer, en ovederhäftig ung slyna! Alltsammans Jonas’ tilltal till en älskad dotter. Naturligtvis är hon oroande, denna rödkindade, mulliga och blomstrande poetissa. Redan för flera år sen började farmor morra. Är det någon sans med att flickan sitter uppe halva nätterna och skriver vers om en rucklande pojke som de skar halsen av! Kan det vara nyttigt? Onekligen morrade farmor rätt. En uppväxande flickas fantasiliv är onekligen något att vårda. Men vad skulle hon göra? Kan man hindra en poetisk flicka att skriva vers om en skön och syndig hjälte? Ingen tror det. Så fick hon hållas. Vid en viss tidpunkt (antagligen då Jaktslottet byggdes) inträdde så unge Archi på allvar i familjens liv, kom via Pil och hamnade hos Cissi. Farmor till att morra! Ska en låta pojken sitta och hänga i flickans rum! Kan det vara bra? Fru Helen sa: Bättre en levande pojke än en död. Farmor medgav detta. Men hon tyckte inte om pojkar över sju år, varken levande eller döda. Åtminstone borde de inte »hänga i flickans rum». Övriga familjen delade inte hennes åsikt. Det var tryggt att ha en bra och stadig pojke som »drog» med Cissi. 
<sec/>
Så kom slaget, dunderslaget. Förleden sommar. På Jaktslottet. Fru Helen satt i salen och försökte räkna ut hur många gäster hon hade gömda i labyrinten. Kommer så doktor Möbius, sätter sig framför henne och stirrar genom brillorna som förstora hans blå ögon. Och han säger: Jaha, nu har jag friat. Stor överraskning! Så roligt, till vem? – Till Cissi förstås. Ännu större överraskning men mindre roligt. Hur är det överhuvudtaget möjligt? Hon säger: Törs jag fråga hur gammal doktorn är? Frågan är mättad med spydighet, men vilken spydighet biter på Möbius? Han berättar att han är fyrtiofem fyllda, att det är en utmärkt ålder för giftermål och att en åldersskillnad på tjugusex år inte är någonting att tala om. (Åldersskillnaden mellan Jonas och Sonja är »bara» tjugutre!) Hon kunde inte hjälpa att hon blev ond. Det var någonting osmakligt med denne gamle man som fikade efter en flickunge. Hon sa honom det. Han rodnade en smula men svarade med orubbligt lugn: Hetsa inte upp er, lilla svärmor! Saken är inte aktuell. Jag fick en praktfull korg. Men jag kommer igen, lilla svärmor. Be mig vara välkommen! 
<sec/>
Ja det kunde hon gärna ha gjort. Så kom den andra kraschen. På hösten, i stan. Fröken Cecilia träder in i elegant promenaddräkt, självsäker och uppnosig, säger till sin mor: Jaha, nu får allt lilla mamma tala med pappa! Det där »tala med pappa» är alltid en stormsignal. När hon ska tala med Jonas gäller det alltid någonting obehagligt. Man får medgiva att Ljuva judinnan haft lätt spel. Säkerligen är hon alltid behaglig! Jäntan fortsätter: För nu har jag anmält mig som elev vid Dramatens elevskola. Pang! Jonas Kerrmans dotter skådespelerska! Han som avskydde teater! Fru Helen förutsåg vad komma skulle men talade sin plikt likmätigt med pappa, talade milt som en duva och listigt som en orm. Men här hade krävts en annan duva. Den gamla hade kuttrat slut. Jonas var förfärlig. Till slut fattade den gråtande flickan humör, klädde på sig och gick ut. Det var sent. Jonas läste sin aftontidning, rökte dagens sista cigarr, gick och la sig. Det kunde ju inte Helen. Hon ringde hit och dit till vänner och bekanta. Ingen Cissi. Hon ringde Söder 7777. Någon vid telefon men inte Corfitz. Hon fick vanka hela natten i sin oro. Först till frukostdags kom flickan, lugn och nyter. Var har du varit hela natten? (Frågan framställdes sedan Jonas gått.) Jag? Jag har legat hos Archi. – Le-gat hos – Ar-chi? I samma rum? – Han har bara ett. Det gick så bra. Fast pojkstackarn fick förstås ligga på golvet. – Nå himmel tack för det då! mumlade fru Helen. Men var paff. Om en stund kom Corfitz. Varför hade hon ringt, vad ville hon? Först skämdes hon berätta, så slank det ur henne. Alltsammans och först och främst att »pojkstackarn fick ligga på golvet». Corfitz fingrade sin skäggspets och log under halvslutna ögonlock. Han sa: Med kännedom om de båda ungdomarnas stadiga karaktär skulle jag intet haft att invända även om ynglingen delat sängen, förutsatt att den hade nödig bredd. Nutidens ungdom känner frestelsen – det är dess skydd. Låt oss inte vara gammalmodiga. Låt oss följa med vår tid. 
<sec/>
Kan vara rätt. Men hon var fortfarande paff. Och hon ville inte följa med tiden. Hon var för gammal. Man ska följa med ett stycke in i medelåldern. Sen ska man göra halt. Man ska vara sin egen generation. Man ska inte åka snålskjuts in i nästa. Men Corfitz var bra! Han förde inte väsen. Det skulle ha varit Jonas – hu – 
<sec/>
Sen kom tredje skrällen. Åter var man i stan, åter hade hon gäster, åter kom Möbius till henne och åter sa han: Ja, lilla svärmor, nu har jag friat och den här gången fick jag ja. – Och Archi då? För all del, det var på det klara. De båda nyförlovade hade talat ingående om saken. Cissi kunde välja mellan trenne män, fadern, Möbius och Archi. Stackars Archi stod sig sämst. Han ville inte låta henne gå till teatern och kunde tills vidare inte försörja henne. Pappa kunde försörja men ville inte släppa henne till teatern. Möbius slutligen släppte henne till teatern och försörjde. Valet var inte svårt. – Men kärleken då? brast det lös ur gamla gåsen Helen. Möbius log stillsamt och medlidsamt, sa: Kära lilla svärmor, låt oss följa med vår tid. 
<sec/>
Men det var just det hon inte ville. 
<sec/>
För att nu komma till saken – vilken av de där fyra ungarna behövde henne? Lillen med de kloka gummorna? Nej. Flickan med hunden eller flickan med Möbius, Archi och teatern? Nej. Pil den store konstnären som redan vunnit rykte och guld med sina målningar i Bochumska huset? (De där målningarna skulle hon för resten se – räknade hon ut där hon satt på Lanna trappa. Fröken Bochum skulle komma till invigningen av barnasylen. Själv var hon inte road av sånt, fru Helen. Hon skulle samtidigt resa till Hamburg, lista sig in i Ljuva judinnans hus – hon rös av en hemsk nyfikenhet – betitta den store sonens målningar och smyga sig ut. Bra funnet.) 
<sec/>
Hur var det alltså med Pil, behövde han henne? Nej. Vem behövde henne? Ingen. 
<sec/>
Jo, hon behövde sig själv. Bort med tungsinnet! (Kan inte mamma vara lite lessen någon gång?) Hon ville inte sitta instängd på en kammare år efter år och säga: Immer lustig, tummelick, immer lustig! På begäran (och ogärna) hade Janne Fagerlind visat henne rummen, där hans farmor – Helens mormors syster – suttit innestängd i bortåt femtio år. Vackra, ljusa, glada, vänliga kamrar, fyllda av en onämnbar fasa. I fönsterkarmarna sutto ännu gallrens fästen. Blundade man, såg man de klara rutorna rutade med mörka ränder. 
<sec/>
Nu kom Corfitz. Hade gått till fots ända från stationen till Lanna. Den evangeliske mannen färdades helst till fots genom bygderna. Småfolket i stugorna sökte honom och han dem. Lugnt och värdigt skred han fram, den stora slitna slokhatten nedtryckt i pannan, prästerligt vit och svart hela mannen blott med en enda färgklick, en röd ros i handen, antagligen en vildtelning av gammal Lannastam. Han räckte den åt fru Helen. Hon sa: Att det finns rosor ännu! Här är eljest så kulet och visset och förfallet. Se bara på mitt barndomshem. Han smålog, sa: Allting vissnar, bara det får tid på sig. 
<chapter/>

<chaptername>Länge leve de lyckliga.</chaptername>

<sec/>
Äntligen fick hon veta varför Kerrman avskydde Corfitz. Hon borde egentligen ha vetat det långt före detta, ty dels hade Kerrman själv förklarat saken, dels hade Fagerlind tjatat om den en hel sommar. Tänker hon efter, tycker hon sig verkligen minnas att man blött och stött den där järnvägen i många år. Hon hade inte fäst sig vid det, hon kunde inte fästa sig vid en järnväg, som inte fanns. Troligen kunde Sonja sitta i timmar vid Kerrmans sida och diskutera detta intressanta spörsmål. Men inte Helen. Först då Corfitz framlade saken, förstod hon. 
<sec/>
Järnvägen, som skulle sammanknyta ett stort bruksdistrikt med Vänern och havet, hade planerats redan före sammanslagningen av Aspafors och Hoby. Efter sammanslagningen begärdes koncession. Då begärde pastor Corfitz Hansson i landstinget utredning, huruvida icke här borde byggas en statsbana. Kerrman beordrade Fagerlind (även han landstingsman) att motsätta sig utredningen, men Corfitz segrade. »Saken» växte därpå snabbt från bygdesak till länssak och vidare till riks- och riksdagssak. Denna sommar – den sista fru Helen ämnade tillbringa på Jaktslottet – befann sig »saken» i sista utredningsstadiet. Emellertid kan och bör en allsidig utredning ej blott omfatta själva saken utan ock vad folk tänker om saken. Allmänna meningen måste avlyssnas på möten och i bladen. Att banan skulle byggas var givet och nästan givet att den skulle byggas av staten. Frågan gällde blott dess sträckning. Corfitz och hans parti yrkade en betydligt nordligare linje än den av vissa bolag och kommuner planerade. Aspafors- Hoby påpekade att »deras» bana skulle framdragas genom jämförelsevis tätt bebodda och högst betydande industri- och lantbruksnejder: banan borde följaktligen bli räntabel. Härtill genmälte Corfitz: Sant att dessa nejder äro blomstrande, men detta visar just att deras kommunikationer redan äro tillfredsställande. Då staten bygger spelar räntabiliteten ingen roll, ty staten har först och främst plikter! Genom att bygga »vår» bana sprida vi vår kultur och våra näringar i hittills öde trakter. Vi skänka fosterlandet en ny provins! Aspafors: Gott – må staten bygga er bana och vi vår. Vi är inte rädda för konkurrensen. Corfitz: Konkurrera med staten! Bort med tassarna mina herrar! Inför fru Helen visade han ännu mera fosterlandskärlek, som eljest var tidsandan något främmande. Han sa: Deras plan är ett fosterlandsförräderi, som det vill tyckas i smått men i själva verket i stort. Vem skulle bestämma denna landsändas öde? Tre herrar. Fagerlind. Gott, han är åtminstone bergsmans ättling, en landets son. Men bakom och över honom står Kerrman, en stockholmsk bankir, främmande för trakten. Och bakom och över honom! Bochum! En tysk penningjude! Berövar Sverge en provins! 
<sec/>
Sålunda framställd tedde sig »saken» i helt annan klarhet och storhet – befriad från det kerrmanska och fagerlindska sifferdammet. Den kom i sammanhang med någonting högre. Trots detta högre måste hon erkänna att den intresserade henne rätt lite ändå. Men den öppnade hennes ögon för någonting viktigare. Kerrmans ovilja mot Corfitz hade hon tagit för en nyck: i hans förakt hade hon nästan utläst överlägsenhet. Och vad var det? Helt enkelt fruktan! Han var rädd för Corfitz. Krämarsjälen fruktade den fattige, redlige mannen som tydligen kunde bli farlig för vissa ränkfulla planer. Man bör inte tala föraktfullt om en fiende, som man fruktar. Den föraktfulle blir lätt en smula föraktlig. 
<sec/>
Under intryck av denna upptäckt, som både retade och plågade henne, gjorde hon något, som hon skulle få ångra: hon inbjöd Corfitz att tillbringa försommaren på Jaktslottet. Orsaken – han var en »biltog man»! Han ämnade under våren och försommaren agitera för »saken» bland ortens befolkning för att senare på hösten sammankalla menige man till ett par stormöten. Men nu visade de mäktige tänderna, bolagsherrarna och deras anhang. Möteslokaler inom- och utomhus vägrades, likaså skjutsar. Han hade till och med svårt att få bostad. Korteligen han var biltog. Fru Helen beslöt att ge honom tak över huvudet. Varför skulle hon inte det? Kerrman skulle tillbringa försommaren vid en utländsk badort. Pil skulle inte komma hem förrän till silverbröllopet. Ingen människa hade ont av att hon bjöd Corfitz. Jo, Fagerlind! Han rasade. Inte därför att Corfitz fick tak över huvudet utan därför att han skulle bo hos Kerrmans. Bankiren hade stort anseende i bygden och agitatorn skulle säkert antyda att han hade Kerrman bakom sig. Fagerlind misskände Corfitz – han antydde ej, han sa helt öppet att Kerrman stod på hans sida! Den ärlige mannen vidgick det inför fru Helen. Men det angick ju inte henne. »Saken» var inte hennes sak. Dessutom måste hon träffa honom ofta vare sig han bodde på Klöven eller ej. Barnasylen stod inför sin fullbordan och man hade åtskilligt att överlägga om. Alltså ringde hon Söder 7777 och bjöd Corfitz. Han tackade och kom. 
<sec/>
De första dagarna kände hon sig lite orolig. Hon var rädd att han skulle tala för mycket om »tungsinnet». Men nej – han talade om allt möjligt annat, han var munter och älskvärd. Hon vande sig snart vid honom. I övrigt var hon tämligen isolerad. Med Fagerlind var umgänget helt och hållet brutet. Hennes »gamle trogne nigger» hade sagt henne sådana obehagligheter att hon så när visat honom dörren. Möjligen hade han druckit för mycket. Enligt Corfitz var »denna hans olyckliga böjelse» allmänt bekant i bygden. Tomt kändes det i alla fall efter »niggern». Även Möbius kom sällan, kanske därför att Archi kom ofta. Den fräcke catilinaren presenterade sig för doktorn-fästmannen som Cissis »vardagsfästman». Fru Helen grubblade mycket över den där triangeln: Möbius-Cissi-Archi. Det var intressant att höra Corfitz’ åsikt, eftersom han följde med sin tid. Han sa: Jag finner det naturligt och lyckligt. Den äldre ger henne skatter av klokhet och erfarenhet, den yngre skänker henne känsla och livslust. För resten går det alltid så, när åldersskillnaden är stor. Fru Helen kunde inte undgå att tänka på den ljuva judinnan och hennes kloke och erfarne beundrare. Fanns det en Archi i Hamburg? 
<sec/>
Corfitz var trivsam. Han var också ståtlig. Det var rätt imponerande att se den högväxte mannen i den långa svarta rocken och bredbrättiga hatten vandra nedför Klöven för att söka sin hjord i dalen. Fru Helen erinrade sig den dagen – osalig i åminnelse – då det glada picknicksällskapet från Lanna och Aspafors mötte den mörke herden och hans väldisciplinerade hjord av gamla mossgrå gummor och små barfotahjon. Att leda en dylik hjord är kanske lika stort som att sitta på ett kontor och smida planer. Corfitz skröt inte med sin mission, han talade mycket sällan om den och om sig själv. Det lilla hon fick veta, måste hon plocka ur honom. Sällan eller aldrig fällde han ett ont ord om sina motståndare. Blott vid ett enda tillfälle gav han luft åt känslor, som visade att det fanns bitterhet på botten. 
<sec/>
Bland det mångt och mycket märkliga som hände denna »sista sommar på Klöven» må man ock räkna att Lill-Jonas skulle lära läsa och skriva. Om nu mamma Helen fått sköta det! Men nej – hade farmor mäktat lära Stor-Jonas läsa så kunde hon ock mäkta Lill-Jonas. Försedda med papper och penna och Stor-Jonas’ ABC-bok traskade gummorna och pysen ner i eklunden, slogo sig ned på stubbarna och började puttra och muttra, kvittra och spinna. Så fortgick det tvenne lyckliga veckor tills plötsligt Annika en dag kommer upprusande ur lunden med andan i halsen och den evigt gnällande hunden i hälarna. Kan mamma tänka sig! Något så fånigt! Farmor lär Lill-Jonas gammalstavning! Fru Helen blev bestört. Onekligen var det mer än fånigt att belasta den lilla hjärnan med an oanvändbar stavning! Goda råd voro dyra! Ren att bestrida farmors rätt var farligt, att bevisa hennes orätt var hemskt! För resten tyckte fru Helen synd om gumman, som suttit där och knåpat sonens gamla ABC i huvudet på sonsonen. Hon hade inte följt med sin tid! Det finns såna människor också. Corfitz skrattade åt hennes bryderi, sa: Lämna saken åt mig, fru Kerrman: jag brukar ha tumme med gummor. Och se! Denne underman som på en timma uppbringade tjugutusen kronor »utan att någon fick veta», införde på två timmar nystavning i Klöven – utan att någon hörde en morrning! Än mer – den strängt upptagne fann tid att övervaka gummornas arbete och skrev varje dag en kort mening ur någon sagbok som förskrift i häftet. Nu ville det sig att pysen en dag hoppade över en bokstav i förskriften och som han tydligen var en konsekvent yngling och då en bokstav mindre alltid är en möda mindre fortsatte han sidan utför på samma sätt. Föreskriften hämtad ur sagan om ett kyrkråttpars lyckliga förvandling till skafferiråttor, löd: Länge levde de lyckliga och rika. Pysen skrev: Länge leve de lyckliga och rika. Sätt ett utropstecken efter och man finner en bröllopslyckönskan kanske eller ett satiriskt leverop från fattigman. Corfitz skrattade och fru Helen skrattade. Plötsligt bet Corfitz ned sitt skratt till ett syrligt löje. Han sa: Om bankir Kerrman söker en devis för sin verksamhet så giv honom denna. Han har alltid varit en mycket hjälpsam man – mot de lyckliga och rika. 
<sec/>
Även om man inte längre har mycket gemensamt, även om det är slut med att »gå till Jonas», sticker det ännu illa att höra något styggt om honom. Men fru Helen teg. Och det var enda gången Corfitz förgick sig. Han var ett trevligt sällskap. Det kunde behövas. Hon var tämligen isolerad, så isolerad att hon bjöd till sig Maxi och hans Läckra. Kunde inte komma. Svepskäl. Archi och poetissan övergåvo henne för det mesta. Pojken släpade flickan med sig än till Lanna än till gud-vet-vart. Han tålde inte Corfitz. Det övervakande modersögat var kanske inte heller så kärt. För resten var det inte allra värst vaksamt. Hon följde illa sin föresats att inte följa med tiden. Tolerans, tolerans. För gamla och unga. 
<sec/>
Ibland gjorde hon Corfitz sällskap ett stycke utför Klöven, vände eller steg upp på den lägre klinten. Därifrån kunde hon se den ståtlige mannen vandra ned till de sina. Hon vinkade och han svängde muntert sin stora hatt. Det betydde kanske: Bort tungsinne! Hon klättrade långsamt tillbaka till Jaktslottet, Kråkslottet, Spökslottet, Stormslottet, Tråkslottet. Den evigt gnällande hunden begrät sin mor och tröstades i Annikas famn. Och i lunden sutto gummorna med barnet och murrade och morrade nystavning. Och på terrassen högt över kungarikets skogar och sjöar tog fru Helen danssteg i sin ensamhet och gnolade: 
<sec/>
Immer lustig, tummelick, immer lustig! 
<sec/>
Hon sa: 
<sec/>
Helen ska lära sig två fraser för att inte vara tråkig bak gallret. Helen ska säga: Kan inte mamma vara lite ledsen – samt: Länge leve de lyckliga! 
<chapter/>
historien som ej blev berättad. 
<sec/>
Corfitz och fru Helen befunno sig i stora salen då telegrammet kom. Hon bröt och läste. Det tillkännagav Kerrmans ankomst på viss dag cirka tre veckor tidigare än man väntat. Vidare en befallning: Corfitz skall genast bort! Telegrammet påminde om ett telefonsamtal till Lanna några år tidigare. Då skulle ett lass catilinarer och deras jäntor köras bort för att bereda plats åt drottningen av Saba. Nu var det alltså Corfitz. Hon räckte honom telegrammet. Blodet sköt verkligen upp över det svarta skägget, men han bugade och sa lugnt och skämtsamt: Husets herre befaller, gästen lyder. Fru Helen sa: Nej, Corfitz, ni stannar. Inte för er skull utan för min. Jag låter inte befalla mig att köra bort en gäst som jag bjudit och som berett mig mycken trevnad. Ni förstår att det vore olidligt förödmjukande. Han betänkte sig ett ögonblick eller två varunder Helen hann tänka: Milde Gud, måtte han säga nej! Jag orkar inte – jag orkar inte – 
<sec/>
Men han sa ja. Han stannade. Han sa: Det blir stormigt. Er man är redan ond. Låt stormen gå ut över mig. En fattigpräst tål lite av varje. När stormen bedarrat ger jag mig av. Hon mumlade: När stormen bedarrat ger jag mig också av. Leve de lyckliga! Så gingo de där och väntade några dar. Fru Helen började sakteliga ordna med sin packning. På utsatt dag kom så Kerrman, punktlig som olyckan. Möjligen hade han icke väntat att se sin befallning åtlydd. I alla händelser höll han god min. Först efter middagen bad han att få tala med Corfitz i enrum. Fru Helen sa: Nej. I min närvaro. Kerrman övervägde: utbrast otåligt: Det är mycket bättre för er båda att jag talar med Hansson ensam! (Er båda! Tvenne medbrottslingar.) Fru Helen stod på sig och Kerrman återvann ett lugn som var alltför dyrbart att förlora. Han sa: Jag har ogärna sett att ni vistats i mitt hem – men det har varit min hustrus sak. Emellertid har ni använt er vistelse här till att ge mig sken av att stå på er sida i järnvägsfrågan. Då måste jag ingripa. (Helen tänkte: Hemmet är inte så kinkigt. Men rör vid »saken».) Jag fordrar dels att ni i dag eller morgon lämnar mitt hem, dels att ni offentligen tar tillbaka vad ni sagt om mig. Corfitz genmälte: Jag har rätt att kämpa för min övertygelse – Kerrman avbröt: Er övertygelse är helt enkelt den att era föräldrars husbonde, gamle Fagerlind, borde ha understött torparpojkens studier frikostigare än han gjorde. Men det blir en sak mellan er och salig Fagerlind. Och hit hör den inte. Corfitz: Jag vägrar att mottaga befallning helst då den uttalas i denna ton! Fru Helen: Och jag förbjuder dig, Jonas, att förolämpa min gäst. Jonas såg från den ene till den andra, ryckte på axlarna och yttrade: Nå ja, jag kan inte bespara er obehaget. Jag måste bli åtlydd. Blir jag det icke, låter jag häkta Hansson för bedrägligt förfarande. Jag känner hela historien och finner er tämligen enfaldig som litar på kräket Ahlmarcks diskretion. Min hustru hade i hastigheten och förskräckelsen fått den uppfattningen att Ahlmarcks lån var på tjugutusen. Antagligen trodde ni det själv också till en början. När ni sen fann att det var på tolvtusen plus ränta föll ni för frestelsen att stoppa något över sju i egen ficka. Ni litade på att Ahlmarck inte skulle röja era falsarier eftersom ni kände hans. Tag ett råd på färden, Hansson: Lita aldrig på en medbrottsling och ge er nu i väg. Den olycklige som inte gjort ett försök att avbryta anklagelsen utbrast nu med ömkligt hes stämma: Jag gav allt åt de fattiga! Fru Helen mumlade sinnesslött: Han gav allt till de fattiga! Kjerrman betraktade de båda ynkliga »medbrottslingarna» och tänkte: Historien är nattsvart: vi måste sätta någon liten månskära på fästet. Han sa: Detta är sant – han gav allt åt de fattiga. (Tänkte: Ty du är fattig och din familj är fattig, du gav åt de fattiga.) 
<sec/>
Med denna hedersupprättelse som kom honom att i någon mån likna de forntida ädla rövare som tog från den rike och skänkte åt den fattige, avlägsnade sig Corfitz Hansson. En rätt begåvad man, en mycket hjälpsam man men en man vid sidan om vägen. 
<sec/>
Jonas strök Helen över kinden. Han sa: Du ska inte bry dig om den här historien. Den är fullständigt obetydlig för så vitt man inte måste uppfatta den som ett sjukdomssymtom. Han avbröt sig och blev het i ansiktet. Fagerlind som varskott honom rörande Corfitz’ agitation hade dessutom skrivit: Du måste också komma och ta hand om Helen. Det står inte rätt till med henne. Den där gynnaren har haft ett ogynnsamt inflytande. Betänk att vi ha mjältsjuka i släkten. Helen gav honom en misstänksam blick, sa: Sjukdom? Jag är inte sjuk. Han genmälte otåligt: Men jag är ju lite krasslig. Jag far väl inte omkring och sköter mig för nöjes skull – 
<sec/>
Fru Helen tänkte: Ja, vad ska komma härnäst? Jo, silverbröllopsdagen kommer. Sen far jag min kos. Till Pil om han vill ha mig. Eller vart som helst. Så att Jonas blir fri. Och kan göra vad honom lyster. Inte ska jag hindra, det vet jag. Leve de lyckliga! 
<sec/>
Samma kväll kom han in till henne sen hon gått och lagt sig. Han var själv i pyjamas. Han satte sig bredvid sängen, ville bara höra hur hon kände sig efter den obehagliga scenen. Å det var inte så farligt. De bytte några likgiltiga frågor och svar. Plötsligt såg hon att han satt och lekte med en kniv. Hon sa: Kära barn du har väl inte en kniv i din pyjamas? Du kan göra dig illa. Han sa: Jag har fått den av Sonja. Hon tänkte: Den kärleken den gör allt folk lite pjollriga. Lillen har kniven med sig i sängen! Den lilla kniven var verkligen en suvenir fast snarare merkantil än amorös – det var samma kniv som »skogvaktarpojken» Mikael köpt för den första självförtjänta slanten och förärat åt farfar A. O. En historisk kniv alltså för Aspafors-Hoby och herrskapet på Klöven! Och hur hade den kommit i Sonjas händer? Vid sitt besök hos gamle Arnfelt några månader före gubbens död hade hon som gåva medfört en miniatyrmålning föreställande sonsonen. Till hennes snopenhet och häpnad avböjde gubben gåvan såsom varande onyttig. Han hade, påstod han, ett enda porträtt av Mikael som var honom till glädje – och han visade henne den lilla kniven! Antagligen väckte tingesten en livlig och kär minnesbild, bättre än något porträtt. Det förstod den snopna givarinnan, fann icke förty avslaget egendomligt. Gubben småskrattade och sa: Jag måste väl röja en hemlighet, som jag hållit väl dold för vänner och fiender – under de sista fem, sex åren har jag varit så gott som fullständigt blind! Men så länge jag nödtorftligen kan finna min väg och mitt bröd och teckna mitt namn, behöver jag varken hjälp eller medlidande. Bäst att dölja bräckligheten eljest blir man behandlad som den hjälplöse – illa! Och den gamle bjässen, som behandlat så mången hjälplös illa, smålog finurligt och förnöjt åt sin list. 
<sec/>
Jonas sa till Helen: Kan du tänka dig – att gå i flera år blind eller halvblind utan att röja sig! Jag har grubblat över saken. Det vill styrka till. Eller kanske än mer en mycket hög ålder. 
<sec/>
Efter gubbens död fann man kniven i ett kuvert med påskriften Sonja Bochum. Nu hade Sonja i sin tur skänkt både kniv och den ratade miniatyren åt Kerrman. Även Helen grubblade. Hon sa: Bra egendomligt att fröken Bochum ger bort sina suvenirer. Jonas smålog eftertänksamt och svarade med bortvänd blick: Sonja är kanske inte längre så angelägen – att minnas Mikael. Fru Helen sa: Nej, allting vissnar ju, bara det får tid på sig. Hon sa det med skärpa. Blodet hade plötsligt stigit henne åt huvudet. Gärna fick han sitta där hela natten och svamla om sin Sonja. Det gjorde henne ingenting. Men att han begagnade sig av löjliga svepskäl – en pennkniv och en blind gubbe! – för att få hamna hos Ljuva judinnan, det fann hon fegt, ömkligt! Hon sa: Har du ingenting viktigare att berätta, så vill jag gärna sova. Han reste sig hastigt, stod ett ögonblick stilla, sa slutligen: Jag hade verkligen något att berätta. Men det får vara till en annan gång. Sov gott. 
<chapter/>

<chaptername>Spökslottet.</chaptername>

<sec/>
Mikaels porträtt upphängdes i ett av de många rum »dit man inte hittade utan kompass». Poetissan döpte det till Mikaels rum. Archi föreslog att man skulle inköpa en glasmonter, i vilken borde förvaras: pennkniven, dramat »Mikaels fall» i fem omarbetningar, en lock av poetissan, en annan av Sonja. Så småningom kunde museet riktas med föremål från Arnfeltska hemmet med mera. Förslaget inbragte honom en örfil av poetissan. Men fru Helen smålog och yttrade: Jag tror, vi gör som Archi säger och sen kallar vi det hela Spökslottet. 
<sec/>
I alla händelser var det mindre spöklikt nu än under Corfitztiden. Förberedelserna att fira det kerrmanska silverbröllopet hade börjat. Gästerna skulle inte bli många, men lite festligt skulle det ju ändå vara. Vidare hade Fagerlind ödmjukt bett fru Helen om ursäkt för att hon kört honom på dörren. Han skulle aldrig göra så mer och fick nåd. Dagligen kommo han och andra herrar, som hade något med järnvägsfrågan att skaffa, till Klöven. Den fördrivne Corfitz fortsatte oförtrutet sin propaganda i bygderna. Den kostade fru Helen åtskilliga middagar och supéer, besvär med nattgäster och besvär med Annika, som i likhet med Corfitz igångsatt energisk propaganda. (Farbror vet väl att pappåmamma firar silverbröllop snart?) Det blev en bråd tid för fru Helen den »sista på Klöven». Varför stannade hon över silverbröllopet? För att icke väcka onödigt uppseende. Jonas’ frihetsdag skulle randas så obemärkt som möjligt. Silverbröllopet är en alltför märklig milsten. Släkt och vänners uppmärksamhet riktas automatiskt mot brudparet. Vad för slag? Helen inte hemma på sin silverbröllopsdag! Aha – det måtte vara en stor skandal! Det nöjet skulle släkt och vänner icke få. Ty det var inte sant – här fanns ingen skandal, inte skymten härav. Saken var helt enkelt denna: Allting vissnar bara det får tid på sig. 
<sec/>
Till Jonas skulle hon ingenting säga före den stora dagen. Ska man nu uppföra en liten kärlekens komedi inför släkt och vänner, så bör man inte distraheras av tanken på snar skilsmässa. Åtminstone ej den dålige skådespelaren Jonas. Han skulle kanske visa sig lite för gladlynt! Alltså fick han vänta på glädjen, tills föreställningen var slut. För resten hade han ju sin stora hemlighet han ock, som han gick och klämde på. I denna originella byggnad, där man kunde få hojta efter varann i tio minuter utan att få svar, tvingades man ständigt att lyssna till sånt som inte angick en – eller angick för mycket. Fru Helen hörde Fagerlind i bekymrad ton säga till Kerrman: Du måste i alla fall tala med henne. Kerrman svarade: Jag gjorde ett försök första kvällen, men jag kom av mig. Nå ja, det hade hon genast gissat. Att det varit ett försök. Gjorde han om försöket, skulle han få tala. Men hon skulle tala först. Det var hon, som skulle gå ifrån honom, ej tvärtom. Så finge han alla trumf på hand. Dessutom – hon ville icke som en gång lasset med catilinarer och jäntor avlägsnas på drottningens av Saba befallning. Allting var väl ordnat. Hon var lugn, hon var inte orolig för någonting. 
<sec/>
Jo, för Corfitz! Alltjämt. Den »äckliga inbillningen» att Kerrman skulle vara rädd för Corfitz hade ju hastigt störtat. (Till ljuvlig lisa för själen!) Men själv var hon rädd. Den stora Tycho Brahedagen, då själasörjaren bett henne göra ett tankeexperiment, hade han bland annat yttrat: om den där damen (Sonja) på något sätt skulle få veta –. Det där starkt betonade »på något sätt» uppfattade hon i första ögonblicket som en förtäckt hotelse. Under intryck av hans senare älskvärdhet och »storsinthet» föll hotelsen bort ur hennes sinne; när den »storsinte» föll, dök hotelsen åter upp. För att hämnas på Kerrman eller i liknande syfte kunde Corfitz underrätta den Ljuva judinnan om »förskingringen». Tanken molade och malde, den var till den grad förödmjukande att hon till sist och så att säga i ren tankspriddhet och av gammal vana – gick till Jonas! 
<chapter/>

<chaptername>Exorcism!</chaptername>

<sec/>
Nu började något som vi vilja kalla »Exorcismen på Klöven eller Spökslottets renande från onda andar». Vid denna rit var Pater familias uppgift självgiven. Ombedd att icke driva Corfitz till det yttersta, svarade han: Jag tänker inte göra din lille Corfitz något illa. Han är en fähund men en mycket duktig fähund. En vacker dag tar jag kanske in honom i firman och kör honom i par med Girefanten. Men vad man ska göra med dig lilla gås, det vet jag inte. Stoppa upp dig och skänka dig till ett museum? Vad skulle det nu göra om Sonja finge reda på den där tokiga historien? 
<sec/>
Vad det skulle göra? Hon ångrade ren att hon »gått till Jonas». Ångrade men för sent, ty Pater familias fortsatte exorcismen: Berätta den själv! Du träffar ju Sonja vid invigningsfesten på Lanna. Tystnad – därpå yttrade den besatta lågmält: Jag kommer inte till festen på Lanna. Jag tycker inte om fester. Barbara får vara värdinna. 
<sec/>
Vid besvärjelse pläga de orena andarna utstöta höga skri. Dessa lågmälta ord hade icke förty en så stark prägel av oren ande, att officianten studsade och tog sig en tankeställare. Slutligen sa han: Jaså. Du kommer inte till festen. Är det för att undvika fröken Bochum? Då nödgas jag upplysa dig om att jag tagit mig friheten inbjuda henne till vårt silverbröllop. 
<sec/>
Nu tjöt anden genom Helens mun: Det är inte sant! Det är skändligt! Man tänke sig: allting väl ordnat och förutsett, en stillsam värdig familjefest som avslutning på ett långt, lyckligt familjeliv. Och så denna skymf! Så resonerade anden. Officianten hade under tiden hållit handen för ögonen, försjunken i tankar. Nu steg han fram till den besatta och bad henne se honom i ögonen. Hon såg! Hon såg så att det gnistrade. Officianten yttrade: Jag börjar misstänka att du inbillar dig någonting rörande mig och Sonja. Barbara har gjort antydningar, som jag in i det sista inte velat tro. Om inte annat borde du ha tänkt på åldersskillnaden – Den besatta hånfullt leende: Se på Möbius! Officianten (vredgad): Skäms att jämföra mig med den där narren! (åter värdigt): Jag antar att det var mina täta resor till Hamburg, som satte myror i huvudet. Jag erkänner, att de flesta resorna på sista tiden haft litet eller intet med affärer att skaffa. Den besatta hånskrattande: Nej visst! Pil! Pil! O ömsinte fader! 
<sec/>
Kerrman ryckte till, han stirrade förskräckt på henne och hans ansikte fick detta ofrivilliga, omedvetna och därför ursäktliga uttryck av äckel som åsynen av en kroppslig eller andlig varbildning kan framkalla. Det försvann emellertid och ersattes av ett lugn som till och med övergick i skalkaktighet och ömhet, han sa: Nej, nu går det för långt. Nu ser jag att jag strax får ta till kniven. Visserligen har jag heligt lovat att hålla mun – men här tycks intet vara heligt. Hör alltså, du förblindade! Att jag bjudit Sonja är sant men icke skändligt. Ty! hon ämnar på silverbröllopsdagen celebrera sin förlovning med vår herr son Pil! Och dåna nu min söta mamma! Det brukas i bättre romaner. 
<chapter/>
och misslyckas. 
<sec/>
Nej, hon dånade icke. Hon var bara »i allra högsta grad förvånad». Kände hon sig lättad, oerhört, kolossalt? Det visste hon inte och länge skulle det dröja, innan hon visste. I förstone övervägde skamkänslan. Där stod Jonas framför henne och log. Vänligt visserligen, rart. Men log! Triumferade invärtes. Skulle hon kanske slå armarna kring hans hals och utbrista: Älskling, en sten har fallit från mitt bröst! Nej hellre dö! Den onda ande, som hårdast drabbats, ersattes snabbt av en annan. Den svartsjuka hustrun förvandlades till den kränkta modern. Vad hade man bedrivit för ett dumt hemlighetsmakeri! Hade hon gjort sig förtjänt av det? Arma, arma Helen! Sonja och Pil hade visserligen båda rätt länge varit »på det klara med saken». Men! Ett visst fatalt brev som på DésiréetidenDesiréetiden avgått från Stockholm till Paris hade alltjämt verkat. Pil hade talat med fadern men med mamma Helen – aldrig! Den ene läkaren efter den andre hade förklarat honom botad. Betydde ingenting. Liksom han på julaftonen för många år sen sagt: Mamma har nog rätt, det är bara mischmasch, så återkom nu som ständig refräng: Å nej, mamma har nog rätt! Det kan vara bra att äga så stor auktoritet – men det är ock en smula kusligt. Kerrman sa: Nå ja, till sist har ju Sonja lyckats få honom att glömma det där olycksaliga brevet. Jag har varit strängt förbjuden att tala med dig. Du får skylla dig själv. 
<sec/>
Skylla dig själv – vilken härlig balsam! Fru Helen sa: Låt mig vara i fred. Den här överraskningen har tagit på nerverna. Jag känner mig uppriktigt sagt riktigt sjuk. Jonas sa: Låt mig först säga dig, varför jag den sista tiden så ofta varit borta – Hon avbröt otåligt, retligt: Nej, nej! Hela den här historien är över. Låt mig bara vara i fred. 
<sec/>
Hon fick vara i fred. Det var kanske icke det riktiga. Det hade kanske varit bättre att tillkalla själasörjaren Corfitz. Hans gå-på-lynne och själsliga »friska tag» skulle fått bulan att brista. Tyvärr kunde hon inte längre uttala den magiska formeln Söder sjuttisjusjuttisju. Hon skulle själv bota bulan och det var inte lätt. Hon måste fråga sig: Hur har allt detta uppstått? Är jag så löjlig, så oklok, så oduglig? Ja visst är jag det, eftersom jag förstört alla dessa år. Eftersom inte ens min pojke har förtroende för mig. Men varpå beror det? 
<sec/>
Svaret kom: Det är ditt tungsinne. Immer lustig, tummelik! Länge leva de lyckliga! Det är icke ett fel, det är en sjukdom. Nu har hon formeln och räddningen. Icke räddning från sjukdomen men från skammen. Jonas står icke längre som den allena oförvitlige, den förkrossande ofelbare. Tvärtom. Pater familias har gjort sig skyldig till en svår, en oförlåtlig försummelse. Han har icke tagit vård om henne. Han har icke sett, icke gittat se att hon är sjuk. Häri ligger lindring, en verklig balsam. Hon är sjuk, hon har lidit och han har icke sett det. Så får hon ett visst lugn. Hon säger till sig själv: Det där med Sonja var en inbillning och ändå icke en inbillning. Ty jag är honom rätt likgiltig. Det var det jag kände och mitt tungsinne fick makten. 
<sec/>
Nu kan hon gå till honom. Hon är mycket lugn och blid. Till det yttre och i det inre. Hon säger att hon vill skiljas. Inte lagligen – ifall han inte själv så önskar – och framför allt icke på något uppseendeväckande sätt. Man kunde kanske ställa det så att barnen ingenting finge veta, ej ens de vuxna. Till en början ville hon göra en långresa. Hon hade suttit hemma nu i så många år. Det skulle förströ henne. Hon smålog och sa: Jo jo mänsan, nu är det min tur. Nu får du stanna hemma och se till hus och hem. 
<sec/>
Han sa: Jag kommer nog inte att resa så mycket. Och naturligtvis ska du resa, om du har lust. Men skiljas? Vill du verkligen skiljas? Varför? Säg åtminstone varför? 
<sec/>
O dumma, okloka frågor! Och detta »åtminstone»! Obetalbara enfald. Mannen vars skarpsynthet själve Corfitz prisat och avundats tycktes ha blivit en smula skumögd på gamla dagar. Fru Helen svarade rätt strävt, rätt snävt: Jag är trött. – På vem? På vad? På mig? Hon betraktade den ståtlige, självsäkre, ofelbare. Tänka sig! Trött på den ofelbare! De blida ögonen flammade upp. Hon sa: Vad tänker du! Trött på dig. Å nej. Men jag råkar vara sjuk, jag är tungsint. Och det kan ju tänkas att du inte är det allra lämpligaste sällskapet för en tungsint människa. 
<sec/>
Hon tillade med en röst som verkligen var mörk och oren av tungsinne: Nu har jag sagt vad jag tänker. Nu får du säga din tanke. 
<sec/>
Svaret dröjde. Han började vanka av och an. Ibland strök han sig över ögonen, som för att stryka bort obehagliga syner. Hans ansikte var likvisst lugnt, knappast sorgset, bara trött till sist omsider beslutsamt. Han vankade länge. Hon följde honom oavlåtligt med blicken. Så började hennes ögon rinna. Det var inte gråt, det var trötthet. 
<sec/>
Han stannade framför henne. Han sa: 
<sec/>
Ja, mamma lilla, du har nog rätt. Det är bäst att vi skiljas. 
<sec/>
Vad låg det i rösten? Sorg? Nej. Beslutsamhet? Ja. Och någonting mer – lättnad! 
<sec/>
Mamma har nog rätt – Vad det är skönt att alltid ha rätt, att äga auktoritet, att bli trodd på sitt ord – 
<chapter/>

<chaptername>Ser man ut över världen vida.</chaptername>

<sec/>
Hur avlöpte den stora dagen, hur passerades milstolpen, silverbröllopet? Glänsande! Och fullt programenligt. Festligheterna öppnades med stor »mottagning på sängen» i fru Helens rum. Se där slogs dörren upp och Pater familias inträder värdig och strålande, bugar, kysser på hand, lägger blommor på huvudkudden. Kommer så Pil, lång och kraftig, blommor i ena handen, en tavla i den andra: »Utsikt över Kungariket». Poetissan bjuder även hon på blommor och utsikt – ett symboliskt hyllningskväde till Jaktslottets härskarinna. Refrängen lyder: Klättrar du käckt till bergets topp, ser du ut över världen vida! Annika med blommor! Sorgsna hunden med blommor! Lillen med tistlar och kardborrar! Men han har plockat dem själv! morra gummorna pösande av stolthet och blommor! Archi med blommor! Möbius med blommor! Girefanten med blommor! Läckra riskan med blommor! Papuanen Fagerlind med en krans som täcker halva sängen. Och Archi säger: Det här artar sig till kransnedläggning. Och fru Helen skrattar: Första klassens begravning, min gosse! Men Annika stampar vildsint i golvet och ropar: Fy! Fy! Fy! 
<sec/>
Med ens blir det stilla. Pil har lämnat rummet. Fru Helen sätter sig upp och spörjer förväntansfullt: Vad i all sin dar kommer nu? (Ty här ska spelas lite komedi – överraskningen får inte förstöras.) Alla skälva av förväntan. Men lillen kan inte ty sig, plötsligt skriar han: Mamma, nu kommer Pils fästmö! Hon kommer. Först ser fru Helen att flickan inte längre är mörkklädd. Så granskar hon ansiktet. Det är egendomligt att se ett ansikte som man så ofta och brännande klart sett – med slutna ögon. Pils fästmö är inte så strålande skön som den underbara Ljuva judinnan. Kanske är hon ljuvare, kanske är hon bättre, kanske är hon bra. Fru Helen hälsar sin svärdotter, kysser henne på kinden. Hurrarop! Folkets jubel! Blott hunden tjuter, sörjer sin överkörda mor. Eller sin tass som råkat under Girefantens häl. 
<sec/>
Och lika glänsande förlöper hela dagen. Bror Eddy kommer och medför en lång vacker flicka, Desirée, hans äldsta dotter med »la douce melancholie» (som vägrat medfölja till ett land, om vilket hon har en enda och besynnerlig kunskap: »hemma hos oss går ingen människa med stoppade strumpor!»). Därmed äro de »otaliga» officiellt upptagna i släkten. 
<sec/>
Middagen är lyckad, mat och vin förträffliga, skåltalen utmärkta – bäst kanske Maxis ty det är kort. Han säger: Skål lilla Helen. Nu kan du faktiskt behöva semester. Tjugufem år med Jonas – brrrrr! Syster Helen skrattar och säger: Tänk det var ingen dum idé! Vad säger du Jonas? Han nickar och småler och säger: Nog har du förtjänt din semester, lilla mamma! Brud och brudgum skåla, folket jublar! 
<sec/>
Afton blir det, gästerna fara. Huset stillnar. 
<sec/>
Helen får fatt i sin store son i en vrå. Nu törs hon ta honom i håret och dra honom i luggen och be om förlåtelse efter alla konstens regler. Han rodnar upp i öronsnibbarna och säger: Ä, vad mamma är dum. Inte gjorde mig brevet något. 
<sec/>
Nåja, då är ju allting gott och väl. På den kanten. Åtminstone en bula har brustit. 
<sec/>
Natten kommer. Ljusen släckas. Milstolpen har lyckligt passerats. Tjugufem år ligga bakom. Framom? 
<sec/>
Ty det blir ju en dag i morgon också. Den blir ju lite slapp och slö, förstår sig. Gårdagens festföremål vistas mest på sitt rum, plockar med ett och annat. Ska ut och resa kan tyckas. Men det är inte själva packningen, blott förberedelser. Ibland ser hon ut genom fönstret som vetter åt stora terrassen. Pil sitter vid sitt staffli. Sonja och Jonas vandra av och an, stanna någon gång vid stafflit och begrunda, fortsätta åter sin vandring, Jonas med armen kring flickans skuldror. Fru Helen fortsätter med sitt plock. Händer någon gång att hon frågar sig: Vad skulle kunna förmå mig att stanna hos Jonas? Och svaret blir ett och detsamma: Ingenting, ingenting. Än kärleken då? Nej. Nog lever den ännu, kanske lika stark som förr. Men den har fått en fiende, fruktansvärdare än alla andra. Tröttheten. Åratals växande ångest kan blåsas bort med några ord. Men ledan som ångesten alstrat blåses ej bort, tröttheten ej, tungsinnet ej. 
<sec/>
Hon förstår att Sonja och Jonas tala om henne hela dagen. Hon förstår, att Jonas invigt henne i hemligheten, skilsmässan. Nåja, vad gör det? Någon måste han ju ha att anförtro sig åt. Lika gärna åt Sonja som åt någon annan. Hon gläntar försiktigt på sitt fönster. 
<sec/>
Det aftnas. Pil och Jonas står på terrassens yttersta kant. Vägen nere i dalen är full med svartklätt folk som sakta makar sig fram. Det liknar ett demonstrationståg men är blott corfitzianer på väg hem från bönhuset. I kväll har där talats socialpolitik i stället för Jesu politik, järnvägsplaner i stället för frälsningsplaner. Plötsligt skrattar Pil och säger: Pappa, minns du den där dagen jag gick i demonstrationståget och polisen tog mig? 
<sec/>
Den där dagen? Å jo nog minns man den. Också en milsten. Före den dagen och efter. Före den dagen betydde inte Pil stort för Jonas. Då var det han, som nära nog hyste lite svartsjuka. Du pjoskar då jämt med den pojken! Om han får snuva så är det värre än om jag bleve blind. Före den dagen gnällde Jonas beständigt över sina ögon. Efter den dagen aldrig. Sen blev det bara Pil och Pil och Pil. De där dåliga ögonen som skulle dra mammas alltför stora uppmärksamhet från Pil glömdes alldeles bort. Och nu var pojken stor och axelbred och duktig! Vad skulle man nu börja oroa sig för? För ingenting. 
<sec/>
Åter hör hon Pil skratta och säga: Du går aldrig i något demonstrationståg, pappa. Det är dumt av dig! Man ska då och då sticka in sig i ett eller annat tåg – likgiltigt vilket. Ensam ska man inte vara annat än på sön- och helgdagar. 
<sec/>
Säger unge Pil i sin catilinariska vishet, tar sitt staffli och går in. Jonas slår sig ned på hans stol och Sonja sätter sig bredvid honom. Fru Helen plockar och plockar. Det är alltid en sysselsättning. När en mångårig oro plötsligt släpper sitt tag – vad ska man då ta sig till? Jo, man går och plockar och plockar. Det är egendomligt med den där oron. Den känns. Ödet är på väg! Ja men vilken väg? Från vilket håll kommer det? Man gissar och gissar galet. Ödet leker med oss och i gengäld leka vi så smått med vårt öde. Där ute sitter nu Sonja och Jonas så förtroligt samman. För några dagar sen skulle den synen skurit som knivar. Nu är den likgiltig. Det värsta är, att allting annat också känns likgiltigt. Nu talar Sonja så ivrigt. Vad talar hon om? Likgiltigt. Hon vill övertala honom till något. Till vad? Likgiltigt. Fru Helen hör henne utbrista: Har du verkligen ingenting sagt! Han skakar på huvudet. Den där huvudskakningen är också likgiltig. Men den ljuger, Jonas lille. Du har sagt: Mamma har nog rätt. Och det är mycket sagt. I få ord. 
<sec/>
Åter frågar hon: Vad skulle förmå mig att stanna hos Jonas? Åter kommer svaret: Ingenting, ingenting. Än kärleken då? Nej. Och kan icke kärleken – vem mäktar vad den starke ej mäktar? Ingen. 
<sec/>
Det knackar på dörren. Sonja stiger in. Hon går bort till fru Helen och slår armarna kring hennes hals. Fru Helen tycker om den där lilla människan, riktigt bra. Men hennes armar kring sin hals – nej, det går inte. Ännu. Hon sätter sig och armarna släppa. Hur känner du dig? spörjer den lilla judinnan. Hon känner pliktskyldigast efter. Åjo, det felas henne ingenting. Hon säger: Tack, jag känner mig bara lite tungsint. 
<sec/>
Sonja sätter sig bredvid. Jag vet att du lider av tungsinne, säger hon. Jonas har talat med mig om din mjältsjuka. Det är den som gör att han går med på skilsmässa. Han tycker att det vore en alldeles för stor uppoffring av dig att stanna hos honom. 
<sec/>
Fru Helen småler och mumlar: Uppoffring – uppoffring – om det ens vore uppoffring – 
<sec/>
Sonja fortsätter: Men ser du Helen, nu vet jag ett medel mot ditt tungsinne, ett alldeles ofelbart medel. Det har bara ett fel mitt medel – det är mycket, mycket bittert. Jonas vill inte att jag ska använda det. Men jag bryr mig inte om vad han vill. Eftersom han också är sjuk. – Sjuk? mumlar fru Helen. Sjuk? Sonja säger: Han har ju sina ögon. 
<sec/>
Åter småler fru Helen. Är nu Ödet ute och traskar igen? Kommer det härifrån? Kommer det därifrån? Men egentligen är det ju ingenting att le åt. Hon säger: Ja, hans ögon. Han borde verkligen söka en specialist. Jag ska be honom göra det. Sonja återtar: Han har redan sökt tre av våra skickligaste ögonläkare. Verkligen! utbrister fru Helen en smula förvånad. Varför har han inte berättat det för mig? Sonja svarar: Sprang du genast till Jonas och berättade om Pils lungor? 
<sec/>
Fru Helen betänker sig. Nej, svarar hon, men det var ju en annan sak. En livssak. Sonja inskjuter: Är inte det här en livssak? Fru Helen fortsätter eftertänksamt: Jag måste ju ha visshet, innan jag kom med något så hemskt. – Alldeles som Jonas, genmäler Sonja. Han måste också ha visshet. Och nu har han vissheten. Men vill ändå inte krypa fram med den. Varför? Han är rädd att binda dig mot din vilja. 
<sec/>
Mot hennes vilja! 
<sec/>
Fru Helen reser sig långsamt från stolen. 
<sec/>
Visshet? Vad säger läkarna då? 
<sec/>
Den lilla judinnan stiger också upp och lägger ånyo de envisa armarna kring hennes hals. Hon svarar: 
<sec/>
Nu kommer min bittra medicin. Det är möjligt att Jonas blir blind. 
<sec/>
Möjligt?Vad?Blind?Vem?Jonas?Möjligt?Blind? Jonas?Blind?Blind!Jonas! 
<sec/>
De envisa armarna förnya omfamningen. 
<sec/>
Huset är stilla, trött efter festen. På terrassen sitter allena husets herre, den store bankiren, den »äventyrlige» Jonas Kerrman, uppkomlingen som erövrade själva »Paradiset». Och nedom Klövens stup breder sig det vida kungariket. 
<sec/>
Någon gråter. Annika börjar springa omkring. Hon ropar: Var är mamma? Mamma gråter! Mamma gråter! Sonja kommer ut ur fru Helens rum, hon säger: Tyst barn, mamma är trött. Och det lydiga barnet springer trappa upp och trappa ned, ropar gällt så att alla månde höra: Ni ska vara tysta allesammans! Mamma är trött. 
<sec/>
Men mamma är inte trött, inte ett spår. Hon går ned på terrassen. Där sitter den store bankiren och funderar. På vad? På sina sjuka ögon? Nej, han tänker på Pils ord. Den unge catilinaren har kanske rätt. Man bör kanske sticka in sig i ett »tåg». Icke som ledare! Bättre då att vara ensam. Icke som ledare men som menige man. 
<sec/>
Fru Helen lägger händerna över hans ögon. Gissa! Lätt gissat. Hon sätter sig bredvid honom och ser ut över kungariket. Solskivans nedersta kant snuddar vid Aspens yta. Nej, det är inte Aspens yta, det är dimman som väller fram över skogen. Fru Helen säger: Här sitta vi som kung och drottning och där nere vallar Corfitz sin hjord. – Han gör så, bekräftar Jonas. Han leder! Det är honom väl unnat. Efter en stund säger han: Har du hållit på att packa? Hon svarar tankspridd: Jag har packat upp. – Packat upp? spörjer Jonas förvånad. 
<sec/>
Fru Helen säger, bestämt och beskäftigt: 
<sec/>
Käre Jonas, vi måste göra någonting åt dina ögon, för de är mycket dåliga. Inte ser du när din hustru är hemma och inte ser du när hon är borta. Inte ser du när hon reser och inte ser du när hon kommer igen. Jag har varit borta alldeles för länge. Jag har rest alldeles för mycket. Nu har jag avbrutit resan. Nu är jag hemma igen. 
<sec/>
Allt det där har hon sagt mycket bestämt och beskäftigt. Efteråt kommer en smula trevande och knäsvag frågan: 
<sec/>
Vad säger herr Jonas om det? 
<sec/>
Springer han upp? Sluter henne i sin famn? Ropar han: Älskade, du vältrar en sten från mitt bröst? Nej då. Han drar upp överläppen på ett trotsigt sätt och svarar: 
<sec/>
Jag säger som gamle A. O. Så länge jag finner min väg och mitt bröd, behöver jag varken hjälp eller medlidande. 
<sec/>
Men det skulle han icke ha sagt. Ty nu rann sinnet på fru Helen och hon såg rött och vredgades och utbrast: 
<sec/>
Jag är en gammalmodig kvinna och följer ej med min tid. Men nu vill jag med min dotter poetissan utropa: Fy fan fånigt! Är vi sturska? Sätter vi näsan i vädret? Klär det oss? Nej, sådant kan klä den omogna ungdomen vars sannskyldiga uppgift är att narra oss skratta. Vi gamla åter är hövliga och förståndiga och får vi lite hjälp så tar vi gärna emot och tacka till. Att vara tacksam och förståndig, se det är dygden det! För den mognare ungdomen. Nu är det sagt, Jonas lille, och hör sen! Och tvivla icke. 
<sec/>
Hon tog hans hand. Jonas drog den tillbaka. Hon tog den ånyo. Det blev en liten tvekamp. Helen segrade. Vem eljest? 
<sec/>
Sutto de så stilla en stund och skådade ut över världen den vida. Som poetissan sjungit. En härlig värld, ett vackert kungarike. Där ropas tida: Länge leve de lyckliga. Sent, stundom aldrig ekar ur skogarna och bergen: Länge levde de lyckliga. 
