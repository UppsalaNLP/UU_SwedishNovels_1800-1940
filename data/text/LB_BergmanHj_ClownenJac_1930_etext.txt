<title>CLOWNEN JAC</p><title>CLOWNEN JAC</title>

<chapter/>

<chaptername>FÖRSTA KAPITLET.</chaptername>

<chaptername>Vad kära släkten visste om clownen.</chaptername>

<sec/>
Minnet, vårt minne, är en förunderlig sak – nyckfullt, opålitligt, skämtsamt, illfundigt, pinsamt, försvagande, tröstande men framför allt – oumbärligt. Vi leva genom minnet, vi leva i minnet, ingenting sätta vi – och det med rätta – så högt som ett gott minne. Hon är vår dagliga oumbärliga tjänarinna och hon blir vår härskarinna. Sviker minnet, träder strax slumpen i kraft. Man lever nyckfullt, man har saker och ting på känn. Nå ja, ibland går det ju bra även på det sättet. 
<sec/>
Benjamin Borck hette en yngling, som vanligen  kallades Ben eller Benbé. Hans far var köpman  och tillhörde en god gammal borgerlig släkt. Han  dog tidigt och efterlämnade änka och son i rätt  små omständigheter. Änkan hette Längsäll i sig  själv – av de norrländska Längsällarna, kända  för rättframhet och en viss pietistisk sinnesriktning. Det har sagts om Borckarna att de truta med  munnarna som om de gingo och sögo på någonting riktigt gott. Längsällarna åter ha breda, kraftiga gäddkäftar beredda att bita från sig om så  behövs. 
<sec/>
Benbés mor, änkan Borck född Längsäll, gav  sonen en allvarlig uppfostran som framför allt  gick ut på att kväva högmod och stäcka lättsinne. 
<sec/>
Vad hans begåvning beträffar, var den en smula  fladdrande. Vid tjugutvå års ålder – samma år  hans mor dog – hade han hunnit med en fil. kand.  och dessutom en handelsskola. Han hade på känn  att hans anlag låg mest åt det merkantila och att  göra upp projekter och prospekter hörde till hans  käraste sysselsättningar. Olyckligtvis ställde man  sig oförstående. De hade kanske sina förtjänster,  dessa projekter, de voro djupsinniga och vidunderliga nog men de passade inte våra förhållanden. 
<sec/>
Sedan han jordat sin goda mor beslöt han fara  till Amerika. Tyvärr hade han inga pengar. Vad  skulle han göra? Han genomgick i kärligt och  vänsällt sinne sina vänner och släktingar och beslöt hedra sin morbror, patron Längsäll på Sanna,  med ett besök. Han skrev att han funderade skarpt  på Amerika och att han före avresan ville taga  farväl av sina anförvanter. Han fick ett vänligt  svar: morbrodern bjöd honom välkommen dock  under förutsättning att han icke kollrade bort  flickorna och inte försökte låna pengar. Han reste  i förhoppning att lyckas med båda delarna. 
<sec/>
Fru Längsäll, Benbés moster, var även hon en  Borck fast av en annan släktgren. Hennes far  hade på sin tid ägt Sanna samt dessutom en  rikedom av projekter som gott kunde tävla med  Benbés. Dessa projekter lågo emellertid på det  mekaniska området och än i dag ses vid Sannaforsens stränder några underliga och sinnrika  vattenverk, nu tyvärr förrostade och obrukbara  efter att en gång i tiden varit endast obrukbara.  Sanna-Borck nödgades lämna sin vackra gård men  några år senare inköptes den av mågen Längsäll,  en man utan andra projekter än det att hålla på  pungen och sakta och varligt fylla den. 
<sec/>
Benbé mottogs vid stationen av sin kusin Sanna,  uppkallad efter gården, där hon första gången  sett dagens ljus. Folk, som ville retas, kallade  henne naturligtvis Sanna-Sanna. Olyckligtvis var  den stackars flickan blott alltför lättretlig och  rentut sagt en smula »egen», skygg, lättskrämd,  oberäknelig. Benbé hälsade henne belevat med  en kusinkyss på kinden han sa: Goddag lilla  Sanna-Sanna, är du väldigt glad att se mig? Vartill flickan buttert genmälte: Ja, om jag kan hoppas slippa se dig mer i detta livet. – Nå ja, det  lär ju finnas ett annat och bättre, sa Benbé vänligt, men du döljer mästerligt dina sanna-sanna  känslor. – Han klappade henne milt på kinden och  fick den första örfilen för säsongen. 
<sec/>
Sannagården, ett tämligen litet grönt hus med  brutet, svart dubbeltak, låg svept i röda höstlöv,  vinrankors och lönnars. På den spruckna, räfflade  stentrappan stod redan den goda mostern mysande  med sin borckska mun, än vidare Caroline, Sannas  syster, mild och kysstäck. Och inne i förstugan  hördes fader Längsäll grymta: Tag in pojken och  pussa honom till kaffet. Jag är hungrig, jag vill  ha mat. 
<sec/>
En halvtimme senare kom det spännande ögonblicket. Man satt vid soppan. Damerna hade ätit  en tallrik, Benbé två och fader Längsäll tre, som  hans sed var. Hans väldiga labbar, fräkniga och  rödludna ända ut till knogarna lågo på bordet och  han stirrade djupsinnigt i det tomma fatet som om  han övervägde möjligheten av en fjärde tallrik.  Den stora, feta kroppshyddan hävdes och sänktes  i välbehagliga suckar. Plötsligen sa han: 
<sec/>
Kackla ni hönor, kackla av hjärtans lust. Ty si  det haver kommit en ungtupp till gården. Men  du Sanna ser folkilsken ut som vanligt? Har han  redan hunnit reta dig med sitt kuckeliku? Ta det  med ro, min flicka, för nu ska han resa till  Amörrikat. Det är duktigt av dig, Benjamin, det  visar att du är en pojke, som inte vill mögla bort  ungdom och ambition i det här struntlandet. Res  du, Benjamin, och frid vare med dig. 
<sec/>
Han stönade åter av den varma soppans vällust  och de tjocka fingrarna kröktes. Han sa förnumstigt: 
<sec/>
Beträffande emigrationen uppdelar jag pojkarna  i fyra klasser. Den första är pojkar med ambition men utan pengar; dom får inte resa, för  det vore skada på ambitionen. Så finns det pojkar med pengar och utan ambition – de få  inte heller resa för det vore skada på pengarna.  Tredje klassen är pojkar med både ambition och  pengar. Till dem kan man gärna säga res, ifall  man har lust – för de lämna i alla fall inte det  här futtiga landet godvilligt. Och till syvende och  sist finns det pojkar som sakna både guld och  duglighet. Till dem må man också vänskapligen  säga: Res, pojkar, res. För se tyvärr så kan de  inte. Alltså, res du lille Benjamin men tro inte att  jag betalar biljetten. Och får vi nu be om steken,  sedan ämnet avhandlats. 
<sec/>
Detta förfärliga utfall mot den stackars Benbé  avbröts ej av damerna, som helt enkelt inte vågade  avbryta kolossen. 
<sec/>
När husets herre torkat steksåsen ur sina yviga  röda mustascher hävde han sig tillbaka i stolen och  utbrast: 
<sec/>
Nej tänk! När du kommer dit bort ska du väl  hälsa på den där underbara clownen ni har i  släkten. Vad är det nu han heter som clown –? 
<sec/>
Båda flickorna inföllo livligt och indignerat: 
<sec/>
Han heter Jac Tracbac! Nej vet du pappa att  vara så obildad så att man inte vet det. Jac  Trac-bac. 
<sec/>
Joo, visst vet jag, om jag tänker efter. Jag ser ju  hans namn lite då och då i tidningar och på  biografaffischer. Men jag intresserar mig inte för  såna där clowner och annat tingeltangel. Och inte  är jag särdeles smickrad av släktskapen heller,  det kan jag tala om. 
<sec/>
Skulle du vara släkt med Jac! insköt Sanna  högdraget. Nej vet du vad. Släktskapen är på den  Borckska sidan och inte på Längsällska. För resten  är mamma knappt släkt med honom hon heller  eftersom han tillhör andra linjen. 
<sec/>
Det säger du, näspärka! genmälte fader Längsäll förargad. Men jag ska tala om för dig, att  jag känner honom personligen. Jag har till och  med ätit middag med honom och gu vet om vi  inte blev dubröder. Där bet min räv din gås,  nippertippa. 
<sec/>
Att döma av den sköna skälvan i hans stämma,  insköt Caroline, så tyckes likväl vår älskade far  vara en smula stolt över bekantskapen med den  där tingeltangelpersonen. För resten är pappa inte  ensam om bekantskapen eftersom mamma också  träffade Jac – 
<sec/>
Benjamin! utbrast Längsäll med en komiskt tung  suck, Benjamin förlita dig aldrig på kvinnor! Åtminstone ej på deras minne eller deras förmåga att  hålla reda på tid och rum och händelser. Jag  har förklarat för min kära hustru att hon helt  enkelt inte kan ha träffat den celebre clownen  eftersom vi bodde på Johannisberg då han var i  Wadköping två år före farmor Borcks död. 
<sec/>
Det vet jag! fnös Sanna ilsksint. Mamma träffade honom inte två år före farmor Borcks död  utan samma år och då var du pappa i London, så  du kan inte veta mycket om den saken. 
<sec/>
Det har din mamma helt enkelt drömt, betygade  med myndighet hennes far. Och det har hon  själv erkänt. 
<sec/>
Nej tyst nu allesammans, avbröt äntligen den  arma, vars minne så kalfatrades. Och leende vände  hon sig till Benbé sägande: Du Benjamin får väl  den uppfattningen att vi här i huset inte intresserar oss för något annat än vår gemensamme berömde släkting. I själva verket tala vi mycket  sällan om honom. Jag råkade en gång påstå att jag  träffat honom men din morbror säger att det är  omöjligt och att det är hans livliga skildring av  mötet med Jac, som förvirrar mitt minne. Nå ja,  sånt händer ofta och han kan mycket väl ha rätt.  Vad nu töserna beträffar så är det ju inte underligt att de intressera sig för en filmstjärna, men  att den allvarlige patron Längsäll – 
<sec/>
Den allvarlige patron Längsäll, inföll sagde person, önskar sig nu en kopp kaffe och ett bloss. 
<sec/>
Man reste sig från bordet och steg in i förmaket  som i sin pompösa, tunga, överlastade sjuttiotalsstil just var en passande ram åt den höstprunkande trädgården och parken utanför. 
<sec/>
Vid kaffet återupptogs ämnet av patron Längsäll, dock först sedan hans hustru och döttrar gått  var och en åt sitt håll. Den store patronen svalde  sitt kaffe med samma välbehag som allt annat  och började med en grymtning: 
<sec/>
Tja, tja, att jag råkar intressera mig för den där  berömde clownen beror egentligen därpå att jag  vet mer om hans historia och förhållanden än de  flesta andra. Nu när töserna gått kan jag dra  en bit. Farmor Borck har du nog hört talas om  – din fars faster? Ja, det var ju en märklig  gumma, det ska inte nekas. Född i ett knektatorp blev hon först piga och sen husfru hos en  av stans mest ansedda borgare och sin ställning  inom den fina släkten höll hon och befästade med  en kraft och seghet, som just kunde anstå en äkta  svensk knektatös. Nu ville det sig så, att hennes  äldste son, Gabriel Borck, råkade komma en av  husets tjänsteflickor för nära och följden därav  blev – vår berömde Jac Tracbac, som emellertid  under sina första tjugufem eller trettio år hette  Jonathan efter sin farfar. Nåväl – Gabriel, som  var en ung man med samvete ville prompt gifta  sig men härtill sa farmor nej. Hon sa att det kunde  vara nog med ett piggifte i släkten och därmed  menade hon sig själv. Ja, sådan gumma var hon.  Flickan utackorderades någonstans på landet och  Gabriel sändes till Schweiz under förevändning att  han var bröstsjuk. Tyvärr besannade sig förevändningen och Gabriel dog i Davos efter ett år eller  så. – Tag du dig en kopp till. 
<sec/>
Nå ja, sonens död tör väl ha oroat farmors  samvete. Hon tog sin sonson till sig och det  dröjde inte länge förrän pysen blev farmors  ögonsten och kelegris. Sådant händer farmödrar.  Antagligen blev han rätt bortskämd och hade dessutom ett underligt ojämnt lynne på både gott och  ont. För resten tror jag att det är ett Borckskt  släktdrag det där. Vår egen lilla Sanna till exempel hon gör oss rätt stora bekymmer med sina  egenheter. Ibland kan hon vara riktigt elak och  ibland är hon så naivt hjärtegod så att man blir  nästan lika bekymrad för det. Men det är nu inte  henne vi ska tala om. 
<sec/>
Jo pojken blev så småningom en riktig otering,  som man säger på närkingska. För resten hade  farmor svårt att tukta honom därför att han var  så orimligt lättskrämd. Höjde hon handen på allvar så hände det att han fick någon sorts hysteriskt eller epileptiskt anfall – och för resten lär  det ha varit något liknande med hans farfar,  kommerserådet. Hur som helst så begick han till  sist ett riktigt rackarstreck. Bredvid den stora  Borckska gården, som du ju känner, låg på den  tiden en guldsmedsaffär. En natt slingrar sig pojken  in genom en glugg och när han slingrade ut igen,  hade han åtskilliga nipper i fickorna. Ja, det var  ju utan tvivel en ytterligt sorglig och obehaglig  historia. Det enda, som något försonar, var hans  otroliga naivitet. Vet du vad han gjorde med  bytet? Redan följande dag delade han ut kråsnålar  och slikt åt sina skolkamrater och sina flickbekanta  gav han ringar och sånt. Det var inte särdeles  svårt att finna tjuven. Men när de frågade honom  hur han kunde göra något sådant svarade han  bara: Jag tyckte jag borde ge kamraterna något,  de ha alltid varit så hyggliga mot mig – 
<sec/>
Det var ett hyggligt och humant skäl att stjäla,  inföll Benbé och drog på mun. Fader Längsäll  drog däremot icke på mun. Han suckade rätt tungt  i det han fortsatte: 
<sec/>
Nej, det är rätt illa det där. Det finns verkligen  folk som bli alldeles oansvariga av pur godhet så  till sägandes. Ja, det är någonting liknande med  vår lilla Sanna. Gubevare mig, inte att hon ger  bort andras ägodelar. Men sina egna. Och det  är inte så trevligt för mamma att återse ett gammalt familjesmycke eller dylikt, som hon skänkt  tösen, återfinna det på en av statarhustrurna eller  andra. Det är inte roligt och dessutom gör flickan  sig till ett rent åtlöje med den där obehärskade  givmildheten. Det hets nog hjärtans tack i ansiktet  på flickstackarn men bak ryggen grinas det. 
<sec/>
Nå som sagt det är inte henne vi talar om. Den  här stölden kunde ju ha blivit en förfärlig historia  om inte guldsmeden Gavenstein helt enkelt vägrat  erkänna att det förövats inbrott i hans affär –  sedan han först naturligtvis anmält inbrottet för  polisen. Det var en hygglig liten prick, den där  juden, och det är just av honom jag har hela  historien. Borckarna voro naturligtvis inte vidare  språksamma i ämnet. Ett par dar efteråt tog pojkstackarn – ja jag kan inte ge honom fulare namn  för han var nu inte riktigt normal det är min  övertygelse – tar han några hundralappar i farmors chiffonjé och försvinner. Hur han kom till  Amerika, vet jag inte. Han skrev ett par gånger  till några av släkten och det var tydligt att han  slet en hund. De sände honom lite pengar men  efter ett par år hörde de inte mer av honom. 
<sec/>
Nå ja, du förstår, för farmor var ju det hela  ett klubbslag, och jag för min del tror att hon från  den stunden aldrig var riktigt klar här uppe, hur  förståndig och redig hon än kunde tyckas. Om  Nathan, pojken, talade hon aldrig och han tycks  inte ha skrivit till henne. Först en tolv, tretton år  senare kom ett brev till någon av släkten undertecknat Jonathan Borck och med förfrågan om han  vågade hälsa på farmor. Borckarna blev inte glada  som du kan förstå. Nu hade de oteringen, som  de nästan glömt, åter på halsen. Men vad skulle  de göra? Till sist fick de efter mycken tvekan  underrätta gumman om den förlorade sonens återkomst. Och det blev ju stora skrällen det. 
<sec/>
Verkligen? insköt Benbé i spänning. Blev farmor så ond eller blev hon glad eller upprörd –? 
<sec/>
Upprörd blev hon naturligtvis men det visade  hon inte så mycket. Hon började surra omkring  som en gammal humla och bedyrade att äntligen  skulle hon få säga pojken ett sanningens ord  och så vidare. Men huvudsaken var dock att hon  måste klä upp honom och se till att han fick  ordentligt med mat och ge honom lite pengar och  skaffa honom någon sysselsättning med mera.  Korteligen – gumman trodde att han skulle  komma utsvulten i paltor som det ägnar och anstår en förlorad son. Vad de övriga släktingarna  beträffar så inbillar jag mig att de trodde ungefär  detsamma fast deras uppfattning av den förlorade  sonen kanske inte var fullt så bibliskt enkel som  farmors. Nå på utsatt dag och tid infann sig  gunstig herrn men ingalunda i trasor utan i pälsar  och andra agremanger som stackars gamla Wadköping aldrig tillförne skådat. Än mer – farmors affärer hade på sistone varit rätt trassliga  och hon hade nödgats sälja sin kära gård. Köparen  hade företrätts av herr Gavenstein och herr Gavensteins hemlige uppdragsgivare visade sig vara –  den förlorade sonen, som nu bad kära farmor  återinträda i hemmets hägn. Rollerna i det gamla  dramat hade bytts. 
<sec/>
Nå, det kan ju tyckas lyckligt nog det att den  förlorade sonen återvänder så schangtilt. Men man  får förlåta en gammal gumma att hon inte fattar  galoppen. Och på vad sätt hade den där fine  herrn, som lämnade henne som snattande yngling – på vad sätt hade han kommit sig upp i  världen? Jo, som clown. Gumman hade kanske  sett någon clown i ett ruskigt cirkustält: hon hade  kanske bespisat kringvandrande gycklare i sitt eget  fina kök – men att bli fin rik herre som clown?  Ä, tokerier! Det stämde inte med hennes världsordning. Hon avstod att förstå. 
<sec/>
Hur menar morbror? 
<sec/>
Jag kunde också säga att hon miste förståndet. 
<sec/>
Men det är nästan riktigare säga – hon avstod  från att förstå. Och sen hon väl avstått från att  begripa det ena och det viktigaste, så fick resten  så småningom försvinna i det stora virrvarret. Den  goda gumman hade varit alltför självklok i sin  dar – till sist förstod hon ingenting. Det var  hennes straff och det blev nog också pojkens. Hart  när hade gumman – till hela släktens förfäran –  kört sin rike och fine sonson på dörren. Någon  samvaro med kära farmor blev det inte. Jonathan  Borck alias Jac Tracbac vistades någon tid här  på Sanna som gäst hos din fars kusin. Då träffade  jag honom. Han var en liten hygglig karl, inte särdeles märkvärdig på något sätt, en smula skygg  och tyst kanske men det berodde väl närmast på  hans olyckliga möte med sin tillbedda farmor. Sen  for han till sitt land igen och skar nya lagrar  och guld med täljkniv. Två år senare efter farmors  död var han här någon kortare tid men då träffade jag honom inte eftersom jag befann mig i  London i affärer. Men fruntimmer ha ena riktiga  hönshjärnor och förblanda tider och orter som en  snusmalare blandar sorter. 
<sec/>
Så förhåller det sig med den saken, slöt fader  Längsäll. Och träffar du den store clownen i  Amörrikat så kan du hälsa honom från patron  Längsäll fast han antagligen glömt både mig och  mitt namn för många herrans år sen. 
<sec/>
Hör nu morbror, sa Benbé, jag tänker inte alls  söka upp den där värderade herrn för det första  därför att fattiga släktingar inte brukar bli så  värst väl mottagna – 
<sec/>
Det kan man inte veta, avbröt Längsäll, jag  tror att den där krabaten är ganska godhjärtad  och släktkär. För resten det är inte min mening  att du ska tigga pengar av honom. Nej för katten!  Men genom sina vänner och bekanta kan han möjligen skaffa dig en anständig syssla – om inte  annat såsom skyltbärare he, he, he – 
<sec/>
Gärna skyltbärare, medgav Benbé, men morbror  glömmer att jag inte kommer att resa därför att en  viss patron Längsäll absolut vägrat låna mig respengar. 
<sec/>
Den store, lufsige röde patronen steg upp ur sin  gungstol och vandrade ett par slag av och an. Då  och då tog han sig betänksamt om näsan och  snörvlade. Slutligen sa han: 
<sec/>
Det stämmer. Jag lånar inte ett korvöre åt en  sån där emigrant. Det strider mot mina principer. Men det hände här förleden att jag kom att  titta i bouppteckningen efter din mor och då fann  jag att jag som utredningsman råkat realisera  vissa aktier till rätt ofördelaktiga priser – 
<sec/>
Vågar jag fråga – vilka aktier? insköt Benbé  med len stämma. Mammas värdepapper kunde visst  räknas på fingrarna. 
<sec/>
Det angår dig inte, snäste Längsäll och rynkade  pannan. Dumheten är gjord och gjord av mig.  Jag anser mig ha tillfogat stärbhuset eller med  andra ord dig en förlust på cirka tretusen kronor.  Den summan kommer jag att ersätta. 
<sec/>
Dumma utredningsmän är trevligare än vad jag  trodde, insköt åter Benbés lena stämma. Längsäll sa: 
<sec/>
Tig pojke när folk talar. För resten börjar här  bli otrivsamt kvinnfolkstomt. Vi får göra något åt  saken – 
<sec/>
Han stod bredbent mitt i det skymmande rummet, stack två fingrar i sin breda mun och framstötte en fruktansvärd vissling. 
<sec/>
Hänsynsfullt sätt att tillkalla husets damer, anmärkte Benbé. Patronen muttrade: 
<sec/>
Nå, det mår de inte illa av. Den, som har hand  om förståndet ska också ha hand om visselpipan.  Men nu får vi se, tillade han med en finurlig  grimas, nu får vi se, vilken av de unga fröknarna  som är angelägnast att träffa kusin Ben. 
<sec/>
De väntade några ögonblick, Benbé i en viss  spänning. Hans tyvärr flyktiga tycke hade under  middagen flugit av och an mellan de båda systrarna. Emellertid hörsammade ingen av dem kallelsen, men väl deras goda mor, som trädde genom  dörren lik en vacker, blid sensommarkväll. Hon  sa: Hur långt har herrarna hunnit om man törs  fråga? 
<sec/>
Till och med aktierna, muttrade patronen. Fru  Längsäll log förnöjd och sa: Nå, då kommer  jag just lagom. 
<sec/>
Benjamin, vände hon sig till den unge mannen,  jag har gått igenom din garderob och den blir  nog rätt bra, sen flickorna tagit ur de värsta  fläckarna, och lagat de trasigaste fickorna – 
<sec/>
Min bästa moster, svarade ynglingen med värdighet. Vad beträffar fläckarna, så måste varje  sann fläck betraktas som en ren slump och kan  ej läggas sin bärare till last. Hålen i fickfodret  åter är ett av mig utarbetat sparsystem något i  stil med det ärevördiga strumpsystemet. Vid tider  av stark penningtillgång fyller man fickorna med  sedlar, guld och silver. En rätt stor procent härav  letar sig automatiskt ned genom hålen. Vid tider  av penningbrist kan man genom en enkel uppsprättning av fickan övertyga sig om att man har  ett sparat kapital på rockens botten. Denna metod  ger stadga åt penningmarknaden och all världens banker kan gärna få stå på huvudet för  den som använder B. B. F. F. – Ben Borcks Fick  Foder – metod. 
<sec/>
Han skall emigrera! utbrast patronen. Det är en  prisvärd och patriotisk handling att föra en dylik  yngling ur landet. Men nu går Sveriges störste  kräftmetkännare ut att meta. Den något vill lära,  han följe honom. 
<sec/>
Stopp lite, Ben, viskade den store kräftmetarens  maka och högg den lydige ynglingen i armen.  Först ska du ta det här och gömma det väl. Men  inte i rockfodret. 
<sec/>
Hon räckte den rodnande Ben en röd liten portfölj med Stockholms vapen i guldtryck. Den visade  sig innehålla ett kreditiv på tretusen kronor. Fru  Längsäll sa: Det är inte lönt att tacka honom.  Saken har varit före. Men förvalta slanten väl, min  gosse, för jag måste säga dig att tretusen kronor  är inte snutna ur näsan på en tupp här i gården.  Kan du en gång i framtiden betala igen, så gör  det. Kan du inte – så minns, att vi ha glömt. 
<sec/>
Benbé visste inte tacka på annat sätt än att han  böjde sig fram och kysste den lilla frun på örat.  Det var där han brukat kyssa sin mor, men det  skämdes han att tala om. Hon smålog och nickade  lite, men hennes blick var riktad ut mot aftonrodnaden i parken. Med korslagda armar vaggade  hon lite av och an och hon gav Benbé intryck av  en viss oro eller förlägenhet. Slutligen sa hon: 
<sec/>
Vad var det nu jag skulle ha sagt? Jo – nu  vet jag. Det där att du skulle uppsöka vår släkting Jonathan Borck, det tycker jag bara är dumt.  Vi vet ju nästan ingenting om honom och då kan  du ju tänka dig, hur mycket han ska veta om oss.  Nej, tänk inte på det. Jag vet att din morbror ska  ge dig rekommendationsbrev till några affärsvänner han har i New York och Chicago. Vi ska hoppas att de ge dig en handräckning om så behövs. 
<sec/>
Hon tystnade men Benbé kände att hon icke var  tyst. Och efter några sekunder fortfor hon med  ögonen alltjämt vidöppna mot den röda luften: 
<sec/>
Skulle nu så vara att slumpen förde er samman  – det är ju föga troligt – nå ja – i så fall kan  du ju påminna honom om oss – jag menar om  din morbror och säga – att han och hans familj  – vi allesamman ha det mycket bra – här på  Sanna – 
<sec/>
Nej, fortsatte hon i samma andedrag, nu ska  jag se över dina kläder. Men gå du med morbror  och kusinerna. Hans största nöje vid fiske består  i att meddela andra sina vidunderliga kunskaper.  Flickstackarna har han instruerat sen de kunnat  stå på benen och jag tror att han skulle bli  mycket tacksam för en alldeles färsk elev – 
<sec/>
Så sa hon och de skrattade och Benbé sprang  ut just lagom för att hugga sina kusiner en under  vardera armen. Så drogo de åstad i skymningen  ned mot vassarna, som stodo stela, stilla och  svarta mot det oljelikt glänsande violetta vattnet.  De snattrade om ett och tänkte på ett annat.  Benbé undrade, vem av flickorna han skulle förlova  sig med. Hans känslor drogo honom för tillfället  mot Sanna men minnet av örfilen förde honom  närmre den milda Caroline. Emellertid gjorde  Sanna slag i saken sägande: Å söta Caroline, kan  jag inte få ha Ben i fred en liten stund. – Å,  bevars väl, sa den stackars Caroline, slet sig lös  och skyndade bort mot sin far, som rörde sig av  och an vid vassen, en stor, mörk klump. 
<sec/>
Sanna tryckte sig rätt smeksamt intill sin kusin  och Benbé hade liksom på känn att hon var den  utvalda. Hon viskade i hans öra: Lille Ben, jag  vill så gärna ge dig något. – Hon tog fram ett  litet paket och stoppade det hastigt i hans ficka.  Hon sa: Men du får inte öppna paketet förrän du  kommit till Amerika. – Det kan jag inte lova,  sa Benbé, för det strider alldeles mot min natur  att inte öppna paket. – Då tummar vi på att du  inte gör det, sa flickan allvarligt. 
<sec/>
De tummade, varpå saken fick anses avgjord. Plötsligt erinrade sig Benbé morbroderns ord om  Sannas förfärliga givmildhet. Han sneglade misstänksamt på henne och sa: Hör du lilla Sanna-  Sanna – det är väl ingenting du har knyckt från  din mamma? – flickan sprang åt sidan och  stirrade på honom med stora, ljusblå ögon glittrande som opaler i röda skiftningar. 
<sec/>
Så fick Benbé dagens andra orre, tio gånger  mäktigare än frukostorren. Tja, det hade jag på  känn, muttrade ynglingen och skyndade att ånyo  visa Caroline sin trohet. 
<sec/>
Vid vassen, med de väl matade håvarna i prydlig  rad, stod fader Längsäll och då han varsnade den  alldeles färske lärjungen, blev han lätt om hjärtat,  spände ut sin väldiga bröstkorg och yttrade: 
<sec/>
Du Benjamin, som är okunnig i dessa stycken, till  dig vill jag rikta några erfarenhetens råd som jag  kan sammanfatta i tjugu punkter. För det första:  vid allt fiske gäller det att öva TYSTNADENS  svåra konst väl vetande att varje överflödigt ord  eller buller kan fullständigt förstöra din fiskelycka – 
<sec/>
Dunkande takten med de knutna nävarna lät  han sin mäktiga bas mullra över de sovande vattnen. Ho vet om det sen fanns levande liv i vassen  eller om inte fast mer de skygga kräken flytt till  andra vattendrag? Å andra sidan – vartill tjänar  visdom, om den ej predikas? 
<chapter/>

<chaptername>ANDRA KAPITLET.</chaptername>

<chaptername>Benbé i paradisets rännsten.</chaptername>

<sec/>
Benjamin Borck for till Amerika och hamnade i  rännsten. Naturligtvis inte genast. Så länge hans  själs älskade – och därmed menade han vackra  lilla plånboken med kreditivbrevet – så länge  hon inte svek honom, gick det galant. Han trivdes  en månad i New York och fick inte något jobb,  han vantrivdes en månad i Chicago och fick inte  något jobb, han började kallsvettas i det vackra  Frisco och fick ändå inte något jobb. 
<sec/>
Han saknade inte meriter: han var fil. kand.,  han hade genomgått ett tekniskt läroverk, en handelsskola, ett massageinstitut, en målarskola. Allt  det där skulle inte ha skadat honom, om han  bara hållit tyst med det. Tyvärr var han blott alltför stolt över sina meriter och rabblade troget  upp dem vid varje kontorsbesök. Cheferna tänkte:  Så mycket och ändå ingenting. Tack, min gosse.  Good by. – Benbé svarade: Good by själv, ni  gamla Skinnstrumpa. Och så gick han till anfall  mot nästa kontor alltjämt med samma resultat. 
<sec/>
Från Frisco for han till Los Angeles och i denna  fasornas stad svek honom hans själs älskade. Han  steg in i Citiziens Bank och slängde kreditivbrevet  på disken med den frimodiga kläm, som utmärker  storspelarens sista kast. Hundra dollars, if you  please. En frodig man i bur, betänksamt tuggande  som en gammal apa, gav brevet en hornbågad blick  och summerade uttagen. Benbé själv hade inte  summerat dem, han hade helt enkelt inte vågat.  Den hornbågade öppnade långsamt och metodiskt  sin gyllene mun till ett hest skratt, sa därpå: Unge man, gå själv till polisen och anmäl er för  bedrägeriförsök så blir straffet lindrigare. Ert  kreditiv är slut. 
<sec/>
Benbé hade hamnat i rännsten. Det betydde dock  icke att han för tillfället saknade fast bostad.  Redan vid sin ankomst till Syd-Kalifornien hade  han hyrt rum i en liten kuststad några mil norr  om Los Angeles. Hans värdinna var kanadensiska,  en ståtlig, vacker, rödhårig, frånskild fru. Han  hade betalat henne en månad i förskott, han hade  rätt till sitt rum. Kanadensiskan vägrade honom  icke denna rätt – tvärtom, hon ville dessutom  skänka honom sitt varma hjärta. Benbé vägrade –  ingalunda därför att kusinerna Längsäll existerade,  men den vackra kanadensiskan behagade honom i  själva verket alldeles för mycket. Han hade inte  lust att inlåta sig i kurtis med ett fruntimmer, som  han verkligen tyckte om. Han var för fattig. 
<sec/>
För att undvika sin förtjuserska höll han mest  till på gatan, satt vid rännsten. 
<sec/>
Frånsett den något obekväma ställningen hade  han det bra nog. Bakom honom sträckte sig en  oändlig rad av noaks arkliknande hus som så att  säga lågo förtöjda med stävarna mot asfalten.  Vägen liknade mera en palmlund än en gata.  Brokiga fåglar åt vilkas skönhet naturen ägnat så  mycken skicklighet, att man kunde tro dem konstgjorda, lyste under de mörkgröna palmbågarna.  Kolibrier roade sig själva och Benbé genom att stå  stilla i luften framför praktfulla blommor. Barn på  rullskridskor och sparhjul, jordiska änglar så till  sägandes, körde över trottoarsittaren bakifrån och  framifrån och från sidorna, beredande en stimulerande omväxling. Äldre herrar, vördnadsvärda  patriarker, beväpnade med golfklubbor gledo förbi  i sina bilar. Han vinkade åt dem: de stannade och  frågade vänligt om han ville följa med. Vidare  frågade de honom om inte vädret vore vackert och  Kalifornien paradiset. Han tog på sin ed att  Kalifornien är paradiset och att det är en njutning och en ära redan att få sitta i paradisets  rännsten. De gamla herrarna drogo nöjda vidare.  Andra bilar komma lastade med unga flickor iförda  vackra baddräkter. Benbé vinkade och flickorna  stannade och frågade om han inte ville följa med  till stranden. Nog ville han men vågade icke. 
<sec/>
När de sågo honom sitta där dag efter dag  på samma ställe, blevo de nyfikna, stannade självmant, stego ur och satte sig omkring honom med  uppdragna knän just som han själv. De frågade om  det i hans religion funnes något, som bjuder en  ung man att sitta så där dag efter dag. Han  genmälte att hans religion var den urgamla kinesiska taoismen eller läran om vägen eller sjuhundrasjuttiosju sätt att göra flickor nyfikna. Enligt denna upphöjda lära skall en ung man, som i  sju dar uthärdat vad han uthärdat, på den åttonde  dagen rikligen lönas med besök av sju undersköna  flickor i behagfulla dräkter och med betagande  sätt. Flickorna utbrusto i jubel – ty se! den  urgamla kinesiska visdomen hade hållit streck  även i våra dagar. Snabbt hämtade de ur bilarna frukter och sötsaker och rökelse samt vissa  uppfriskande droger. Dessa blandade de i silverne  kärl och välsignade dem genom kraftiga handskakningar, varefter de kredensade drycken med  utsökt behag. 
<sec/>
Namnet Benbé behagade flickorna och de gåvo  honom också namnet Funnybunny, som betyder  Tokroliga Kaninen. Flickornas namn hade alla  någonting blomlikt och honungsdoftande över sig  men då den ena flickan lika gärna kunde heta detsamma som den andra – ty de voro alla lika fulländat sköna och väl målade – föredrog Benbé att  döpa dem efter deras bilar, vilkas utseenden dock  voro lättare att hålla åtskils. Han kallade dem  sålunda miss Nash, miss Ford, miss Cadillac, miss  Packard och så vidare. 
<sec/>
Efter någon tid anlände ytterligare bilar med  damer som visade sig vara de andras mödrar och  mormödrar. Även de kommo från badstranden  iförda baddräkter, smakfulla liksom flickornas  fast av ett luftigare snitt. De slogo sig ned bland  ungdomarna och då de hörde berättas om den urgamla kinesiska visdomens hållbarhet, brusto även  de i jubel och förnöjde sig med de övriga som  om icke ett kvartsekel skilt dem åt – ty i paradiset existerar som bekant ingen tid; kvinnorna  äro där eviga av den enkla orsaken att de äro  änglar. Men Benbé, som var en oförståndig nykomling, iakttog med bävan de sistkomnas relativt  åldriga lemmar och fick liksom på känn att de  vördnadsvärda kunde förkyla sig. Han hämtade  allt vad kanadensiskan ägde av schalar och mantiljer  samt pälsverk och insvepte med öm omsorg de  kära gamla. Någon tack varken fick eller begärde  han för denna ringa tjänst men hans eget samvete  prisade hans belevenhet. Också sökte han draga  nytta av deras mogna erfarenhet men de fruktade  kanske att tråka ut den unge mannen genom sin  visdom och pratade därför samma nojs som de  muntra flickorna fast mera barnsligt. 
<sec/>
Emellertid gåvo dessa paradisiska fester i rännsten kanadensiskan någonting att tänka på. Hon  trädde alltså ut till honom och yttrade: 
<sec/>
Benbé, polisen här på gatan har lagt märke till  er. Vore han inte rädd för de gamla damerna, som  allesamman tillhöra kvinnoklubben, så skulle ni  för länge sen fått obehag. Och vad är det nu  också för ett sätt att sitta här och vänta på  flickor – 
<sec/>
Benbé svarade sorgset och värdigt: 
<sec/>
Mrs Canadian, jag väntar ingalunda på flickorna  och deras ice-cream-soda och drinks som redan  gett mig magsyra. Jag sitter här för mina synders  skull. Jag väntar på mr Jac Tracbac. 
<sec/>
Bevare mig väl! utbrast kanadensiskan hånfullt.  Jag trodde ni väntade på president Coolidge eller  mr Edison eller käre gamle John D. Rockefeller –  
<sec/>
Nej, jag är inte släkt med dem, sa Benbé, men  naturligtvis är herrarna välkomna. 
<sec/>
Kanadensiskan tog nålen ur sin bröstduk och  petade omsorgsfullt sina vackra vita tänder. Därpå  sa hon: 
<sec/>
Menar ni verkligen att ni väntar den riktige  Jac Tracbac? 
<sec/>
Benbé svarade: En tradition i familjen berättar  att han inte är riktig. Men det gör detsamma. Han  är min fars kusin och jag har skyldigheter mot  honom. Jag bleve förtvivlad om han ginge förbi  min dörr i ren distraktion. 
<sec/>
Kanadensiskan satte sig bredvid honom och funderade. 
<sec/>
Tracbac, sa hon, bor i Beverly Hill. Ni borde  göra honom ett besök. Det vore säkrare än att  sitta här och vänta – 
<sec/>
Jag har gjort honom ett besök, svarade Benbé  dystert. Det vill säga – jag har besökt en neger  som bor i hans grindstuga. 
<sec/>
Å bevare mig väl, utbrast kanadensiskan försmädligt, ni blev kanske inte insläppt? 
<sec/>
Nej, men jag blev utsläppt, bekände Benbé rodnande. Jag sa den där negern att han möjligen  kunde kallas svart lymmel. Tyvärr var han starkare än jag. För resten sa han, att Tracbacs släktingar äro talrikare än håren på mitt huvud och  att hans forna skolkamrater räknas i tiotusenden  samt att deras ålder varierar mellan tjugufem och  sjuttiofem. Ja ni förstår, vad han menade, det  svarta kräket. 
<sec/>
Jaså på det viset, log kanadensiskan förstående  och medlidsamt. Det var alltså den dagen då ni  påstod att ni fallit av spårvagnen – 
<sec/>
Just den dagen, muttrade Benbé. Jag ljög. Ursäkta. 
<sec/>
Genera er inte för mig, uppmuntrade kanadensiskan och klappade honom retsamt under hakan,  genera er inte för mig. Jag är uppfostrad i flickpension. 
<sec/>
Benbé sa: Jag skrev till den där store clownen,  framförde rentav hälsningar från gemensamma  släktingar och vänner. Min fars kusin behagade  inte ens svara. Vad tycks? 
<sec/>
Ack ni dumma gröngöling, svarade kanadensiskan medlidsamt. Begriper ni inte att hans sekreterare öppnar posten och att han har order att  inte lämna fram tiggarbrev. 
<sec/>
Benbés bronsmörka hy mörknade ytterligare, han  muttrade: 
<sec/>
Hur kan ni gissa det? Att det var tiggarbrev?  
<sec/>
Kanadensiskan ryckte på axlarna och slöt ögonen. Plötsligt sken Benbés ansikte upp i ett tjuvpojksleende: 
<sec/>
Vet ni, vad jag gjorde sen då? Det kan ni  aldrig gissa – 
<sec/>
Berätta! berätta! ivrade kanadensiskan och spärrade upp ögonen. Och kom ihåg att jag har varit  i flickpension – ni kan berätta allting för mig – 
<sec/>
Det är bra, sa Benbé, för det här ni får höra,  är rackartyg och förfalskning. Men lyssna och  lär något. Jag har läst i bladen att min släktings hobby är apor. Han ska ha fullt med såna  i sin bungalow. Nå, jag gick till den finaste djuraffären i stan. Inte hade jag råd att köpa någon  apa, förstår sig, men jag köpte en reskorg för  markatta med fönsterglugg. Vidare satte jag affärens reklamkort kors och tvärs över korgen för  det är en mycket välkänd affär. Sen for jag till  Beverly och där mötte jag en pojke. Jag viftade  honom om nosen med en dollarsedel och bad  honom strala en stor vacker katt – 
<sec/>
På några röda minuter var han tillbaka med en  stor, livskraftig, argsint hankatt. Pojken och jag  lyckades stoppa in den i korgen, men jag vill lova  att vi blödde samman som ett par antika fosterbröder. Nu ska du få göra Tracbacs grindneger  lagom noskig sa jag och gav honom instruktioner. 
<sec/>
Snyggt! fnös kanadensiskan. 
<sec/>
Ja, det var inte så illa uttänkt, medgav Benbé  blygsamt. Pojken satte åstad och sällan torde ni  ha sett en ilsknare katt eller en sällare pojke. Här  är en apa från vår affär, sa pojken åt grindnegern.  Er husbonde har beställt den och vill ha den  genast. – Negern stack ansiktet till gluggen och  blev fasligt illa klöst. Det är en katt! skrek han.  – Det är en av de nya kattaporna från Orangutangien, förklarade pojken enligt sin instruktion.  Var rädd om honom och låt honom gärna klösa  er en smula. Det ska pigga upp er båda två och  mr Tracbac är angelägen att han ska trivas. Och  sannerligen stack inte negern in ett finger och lät  katten bitas – 
<sec/>
Också gav jag honom de amplaste lovord, försäkrade Benbé okonstlat. Det är klart att negern  inte skulle glömma den katten utan så snart som  möjligt beskärma sig inför sin husbonde i hopp –  i hopp om – i hopp om – 
<sec/>
Benbé tystnade. Kanadensiskan skakade honom  otåligt: 
<sec/>
Nå ni tokstolle, vad tror ni er vinna med det  där? Tror ni att Tracbac kommer hit därför att  ni behagat spela hans grindneger ett spratt –  
<sec/>
Benbé viskade: 
<sec/>
Ser ni mannen som kommer där borta i hörnet  av Washington avenue. Ser ni honom? Det är  han. 
<sec/>
Det var lunchdags. Den breda vägen, solvit och  het i mitten, palmskuggad på sidorna, låg fullständigt folktom så när som på de båda trottoarsittarna och den ensamme vandrare. Kanadensiskan  stammade andfådd av sinnesrörelse: 
<sec/>
Tracbac? Hur – hur – vet ni det? 
<sec/>
Benbé svarade stillsamt: Jag har det på känn.  
<sec/>
Mannen närmade sig. Benbé tyckte att han gick  långsamt; kanadensiskan tyckte att han gick fördömt långsamt. Benbé viskade: 
<sec/>
Jag har i vårt familjealbum sett några porträtt  av honom men bara som pojke. Jag minns dem  inte. Men jag har det på känn – 
<sec/>
Kanadensiskan viskade: 
<sec/>
Jag har bara sett honom på film och i journaler. Jag tror inte jag skulle känna igen honom  med mindre han gjorde någon av sina grimaser.  Han har ett sånt där utseende som inte är något  utseende. 
<sec/>
Nå den här då? viskade Benbé alltmera upphetsad. Är det kanske något särskilt med honom?  Ja, han saknar bil, golfklubba och tuggummi. Det  hör till hans jobb att vara originell, inte sant.  Han har antagligen gått till fots ända från Baeverly eller tagit spårvagnen till Ocean Park. Jag  trodde att han skulle ha skjutit en skottkärra  framför sig eller kommit på sparkcykel. Det var  dumt tänkt. Från hans upphöjda världsclownsynpunkt sett är det naturligtvis mycket originellare  att inte vara originell. Men min fars kusin är det.  Jag har det på känn – 
<sec/>
Hans spänning grep också kanadensiskan som  stirrade framför sig under kraftigt rynkade ögonbryn. Benbé med huvudet mellan knäna, viskade  åt henne: Mrs Canadian, låt bli att glo på honom.  Visa att ni har fått uppfostran. Och kom ihåg –  han har första ordet – vi säger ingenting – 
<sec/>
Så sutto de alltså båda i den största spänning,  den ene med huvudet mellan knäna, den andra  med ögonlocken hopknipna för att inte verka ouppfostrad. Den långsamme vandraren hade nått fram  till dem och passerade bakom deras ryggar förbi  utan att ens dröja. Det retade Benbé. Han hade  ändå haft på känn att det var clownen. Plötsligt  rätade han upp sig och ropade på svenska: 
<sec/>
Å, käre gamle vän, min fars kusin! Varför  så brått? 
<sec/>
Främlingen vände sig hastigt om och stirrade  på den unge mannen med stora mycket ljust blå  ögon, som i skuggljuset glittrade nästan som  opaler. Han föreföll förargad och muttrade någonting på engelska. Kanadensiskan dolde ansiktet i  händerna. Benbé lyfte lite på mössan och smålog  med vinnande ödmjukhet. 
<sec/>
Jag ber om förlåtelse, sa han nu på engelska. Jag tog fel. En obetydlig likhet eller ett tillfälligt  värmeslag förvirrade mitt omdöme. Kan ni förlåta? 
<sec/>
Naturligtvis, naturligtvis, mumlade främlingen  och avlägsnade sig hastigare än han kommit. 
<sec/>
Benbé var snopen. Det är otrevligt att ha på  känn och känna galet. Förståndet kan få ta fel men  har man känslan till rådgivare bör känslan vara  ofelbar. Kanadensiskan å sin sida var förargad. Hon tyckte att Benbé var ett nöt och tyckte alldeles för mycket om honom för att tycka om, att  han var ett nöt. Osjälviska kvinnor ha lättare  att överse med egna fel än med vännens. Hon  yttrade med stränghet: 
<sec/>
Benbé, ni har alltid någonting på känn och jag  har märkt att ni alltid har galet på känn. Skulle ni  inte i stället vilja bruka det lilla förnuft som  Vår Herre kanske ändå givit er? 
<sec/>
Till exempel, fortsatte kanadensiskan fundersamt, hur kan ni tro att Tracbac skulle uppsöka  er, därför att ni sänt honom en katt? 
<sec/>
Katten kom inte ensam. I ett snöre kring halsen hade han ett brev från mig och dessutom ett  litet paket, förklarade Benbé. 
<sec/>
Än sen, sa kanadensiskan, ni har ju skrivit till  honom förr utan att få svar. 
<sec/>
Visserligen, medgav Benbé och hans tjuvpojksleende stack fram. Jag har skrivit förr men jag  har aldrig skickat brevet med en arg katt. En katt  som brevbärare väcker uppmärksamhet, förstår ni,  och allting beror på reklam här i världen. Dessutom har jag ju sagt er att där fanns ett paket  också – 
<sec/>
Och vad innehöll det? sporde kanadensiskan. Inte för att jag är nyfiken på era dumheter men  lätta ert hjärta i alla fall. 
<sec/>
Benbé suckade och mumlade: En ring – 
<sec/>
En ring? upprepade kanadensiskan nyfiket. En  dyrbar ring? 
<sec/>
Benbé svarade efter några ögonblick oändligen  dystert: 
<sec/>
Mig har den kostat samvetskval. Nu vet ni det.  
<sec/>
Å, bevare mig väl, fnös kanadensiskan. Hon  tillade: Kom in och ät lunch. Ägg och skinka,  vad säger ni om det? 
<sec/>
Jag är inte inackorderad i maten! röt Benbé. Tanken att få utbyta sötsakerna mot ägg och  skinka var pinsamt förledande. Men han hade  inte en cent och han ville inte ta någonting gratis  av en flicka, som han höll av. Dessutom var han  rädd att lämna sin plats. Tracbac kunde likvisst  komma: det var inte alldeles orimligt. 
<sec/>
Kanadensiskan steg in och smällde igen dörren  så att husets papptjocka väggar bågnade utåt.  Husen i paradiset äro så beskaffade. Benjamin  Borck omfamnade ånyo sina knän och lyssnade  med hungerkväljningar till det behagliga fräset  från kanadensiskans kök. Efter några minuter kom  hon åter ut på trappan, vippade behagfullt med  kjolen och nynnade förföriskt: 
<sec/>
Ägg och skinka, ägg och skinka – passar det?  
<sec/>
Utan att lyfta sitt huvud svarade han: 
<sec/>
Söt och efterhängsen, söt och efterhängsen –  passar det? 
<sec/>
Hon funderade och sa: 
<sec/>
Röd rostbiff med gurka och sallad, föredras det?  
<sec/>
Han svarade tjurigt: 
<sec/>
Rödhårigt fruntimmer, sturskt och inbilskt, föredras det? 
<sec/>
Kanadensiskan återvände in till sig med en dörrskräll som kom väggarna att bågna rätt igen. 
<sec/>
Bilarna återvände med sötsaker, flickor, mammor och mormödrar. När de varsnade hans dystra  uppsyn fördubblade de sin älskvärdhet och sina  gottransoner. Han bet ihop tänderna och stjälpte  ut cocktailen. Han erfor ett obehag i denna kvinnskock, ett obehag som bra nog liknade rädsla. Han  satt uppkrupen mot en palmstam vars nedersta,  avsågade grenar skuro honom i ryggen. Stammen  tycktes honom en tortyrpåle och han erinrade sig  att han vistades i ett gammalt indianland. Barndomens ädla indianer hade varit tappra och  grymma. De ädla damerna voro också ädla och  grymma. Ju bistrare hans panna blev, desto mer  glänste flickornas vackra ögon av en olycksbådande  glädje. 
<sec/>
Du milde, ropade Benbé, vill ni låta mig vara i  fred, ni tokor! – Men det ville de inte. Miss  Cadillac, den vackraste, kastade sig om ynglingens  hals. De andra slöto allt tätare ring kring honom  och betraktade honom kannibaliskt eller kanske  endast moderligt. Funnybunny var deras hobby,  deras docka. Han tänkte: Ni ska få se att de  börjar klä av och på mig och ge mig smäll i  stjärten – det är ju nöjet med dockor. Vad var  han egentligen för ett strunt och flarn? Om en  bunt vackra flickor behagade roa sig med honom  så borde han sannerligen känna sig tacksam och  hedrad. Mången lärd man, stor konstnär, genial  skådespelare dela denna tvivelaktiga ära. 
<sec/>
Leken kvalde honom alltså och han behövde en  syndabock. Kanske var det i längden lite svårt att  ilsknas över sju vackra flickors smek. Plötsligt  upptäckte han sin fiende, den långsamme mannen, stadd på återtåg mot Washington avenue.  Försiktigtvis hade han nu valt den andra trottoaren. Benbé drog den vackra miss Cadillac till sig,  kysste henne och viskade något i hennes öra. I  hennes ögon uppflammade genast utrops- och  frågetecken. Hon viskade: Vet ni vad funnybunny  säger? Mannen som går där är Jac Tracbac. 
<sec/>
Benbé tillade med utsökt list: Bra synd i alla  fall att ingen av er ska ha en kodak till hands.  Det vore ändå ett enastående tillfälle att knäppa  honom. 
<sec/>
Denna vädjan till en av de starkaste drifter, som  den moderna kulturen alstrat, gjorde ögonblickligen verkan. Medvetande att möjligen ha ett storvilt inom skotthåll väckte deras otyglade jaktlust.  Inom några sekunder satt var och en vid sin ratt  med en kodak uppfälld bredvid sig. Benbé andades ut. En polis kom fram till honom och yttrade: 
<sec/>
Ni är trött, unge man, och jag undrar inte på  det. Tyvärr måste jag nog tala med er värdinna  för det här levernet går inte på min gata. Men  det är otrevligt att tala med henne: hon har ett  häftigt humör. – Mycket häftigt, bekräftade Benbé  medlidsamt. 
<sec/>
Polisen sträckte upp sin lekamen, man kunde  se hederliga gamla Lings system skälva i de kraftiga musklerna. Han spottade ut tugget och stegade in i mrs Canadians hus. 
<sec/>
Samtidigt återvände med rasande fart bilarna.  Benbé kröp ihop och dolde ansiktet i händerna.  Miss Ford tvärstannade, och ropade: Funnybunny,  ni är en skurk. Den beskedlige karln var inte  någon artist alls. Han gav oss sitt visitkort. – 
<sec/>
Hon kastade åt ynglingen ett visitkort och samtidigt bombarderade hon den olycklige med apelsiner, grapes, konfekt och gud vet allt. Damerna  uppgåvo härskri. De körde flera varv runt, runt  och bombarderade Benbé med allehanda. En halv  ananas träffade hans huvud och det mjuka köttet  rann ner över ansiktet. Därpå flydde den vilda  horden. 
<sec/>
Kanadensiskan följd av polisen kom ut och  beskådade Benbé. Han såg löjlig ut där han satt  nedsölad och omgiven av en vall med frukt och  sötsaker. Mrs Canadian rynkade dock pannan,  eftersom det inte var hon, som gjort honom löjlig  utan andra kvinnor. Hon sa till polisen: Jag är  verkligen ledsen att jag nyss skällde ut er, sir.  Ni hade alldeles rätt. Den där gentlemannen skräpar. – Jag är glad åt ert erkännande, svarade  polisen tacksamt. Den här gatusittaren är inte  lämplig för staterna, han bör fara hem till sitt  land igen. – Bjuder ni på resan, Noak? sporde  Benbé och sträckte fram handen som en tiggare. 
<sec/>
Några människor samlades kring gruppen och  gjorde ställningen obehaglig. Även den långsamme  främlingen hade sällat sig till de andra. Polisen,  som tagit sig en funderare, sken nu upp och sa:  Är ni medellös? – Benbé svarade lakoniskt: Det  ser så ut. – Då är allting klart, förklarade Noak  lättad. Är ni meddellös blir ni deporterad. Här i  landet får ingen lida nöd – det strider mot  staternas grundsatser. 
<sec/>
När människorna, som samlats av tom nyfikenhet, hörde att de hade en medellös inför sig  vände de sig med avsky bort, skakade sorgset sina  huvuden och avlägsnade sig. Blott polisen, kanadensiskan och främlingen stannade hos Benbé.  Kanadensiskan som med allt mildare blickar sökt  locka sin stackars skyddsling till avbön och underkastelse vände sig nu retad mot polisen och sa:  Jag undanber mig att ni ställer till med bråk utanför mitt hus. Avlägsna er genast! – Jag ska gå,  mumlade polisen men tillade med ett försök att  visa yrkesmässig fasthet: Den här unge mannen  ska i alla händelser följa med mig. Han är anhållen. – Nu ingrep i sin tur främlingen och erbjöd sig medlidsamt att ställa borgen. Och vem är  ni? sporde polisen med mycken stränghet. Kan  ni legitimera er? 
<sec/>
Främlingen började leta i sina fickor och ju  mer han letade, desto mer brydd syntes han,  rodnade och grimaserade. Jag hade ett kort nyss,  mumlade han. Plötsligt gjorde Benbé ett kråkhopp  in bland sötsakerna och fumlade fram det begravna  visitkortet. Polisen läste högt och avmätt: Mr  Jonathan Borck, Baeverly Hill. Är det ni? – Främlingen nickade. Benbé tog fram en fickspegel och  började snygga upp sitt nedsölade ansikte. Plötsligt sträckte polisen upp sig, det lingska systemet  i hans muskelspel kom åter till synes under kakin,  han gjorde stramt honnör för främlingen och yttrade: Jag är mycket glad att se er, sir. Vågar jag  behålla det här kortet som ett minne? – Därmed  hälsade han artigt kanadensiskan men tog ingen  som helst notis om anhållne Benjamin Borck. Han  avlägsnade sig med steg som verkade nästan  piruetterande. 
<sec/>
Borck, upprepade kanadensiskan. Är ni släkt med  den här gossen? – Benbé betraktade sig alltjämt i  spegeln. Han sa: Om vi är släkt? Ser jag inte ut  som en clown, kanske? Och den där herrn är min  fars kusin, den store Jac Tracbac. 
<chapter/>

<chaptername>TREDJE KAPITLET.</chaptername>

<chaptername>Knepet med katten, ringen och clownen.</chaptername>

<sec/>
Jag har fångat honom, tänkte Benbé. Min förslagenhet har firat en första seger och nu gäller  det att utnyttja den på ett finurligt sätt. Jag antar  att jag måste fjäska, belevat men målmedvetet.  Inte stoppa tummen i mun, Benbé, inte vara blyg!  Din begåvning ligger åt det skojaraktiga hållet – 
<sec/>
Och han sa: 
<sec/>
Stig in, mr Tracbac, och känn er hemmastadd.  För mig är det en stor ära, det försäkrar jag er  vare sig ni tror mig eller ej. 
<sec/>
Han tog sin fars kusin i högra armbågen och  förde honom artigt men bestämt in i sitt rum.  Här finns en bra gungstol, sa han och trugade ned  gästen. 
<sec/>
Den berömde artistens uppsyn var något förvirrad – än blickade han mot dörren än mot  fönstret som om han verkligen känt sig infångad.  Benbé klappade honom vänligt på axeln. 
<sec/>
Ni är här hos en vän och frände, sa han  lugnande, väl vetande att stora artisters nerver  måste behandlas särskilt milt. Ingenting obehagligt kan hända er. 
<sec/>
Jag är inte alldeles säker på det, mumlade  Tracbac. Eljes skulle jag kommit tidigare. Ni har  kanske väntat på mig? 
<sec/>
Jag har väntat och längtat, medgav Benbé sanningsenligt. Jag har på känn att ni kommer att  bli av allra största betydelse för mig. En pojke i  min belägenhet får haka sig fast, var han kan.  Jag skulle vara stolt att få kalla er onkel eller  kusin eller bara du, rätt och slätt. Men å andra  sidan, tillade han hastigt och med plötsligt äckel åt  sitt föraktliga fjäsk, å andra sidan kan det vara mig  totalt egalt. Jag står inte efter det. Hur mår vår  katt? Tycker ni om den? 
<sec/>
Ännu har jag inte hunnit fästa mig vid den,  svarade Tracbac beskedligt. Men det är en särdeles vacker katt skulle jag förmoda. Det förefaller vara en sån katt som jag önskat mig – 
<sec/>
Benbé blev förargad. Naturligtvis hade inte  clownen önskat sig någon katt. Kattposten var  givetvis avsedd att verka skrattretande och uppseendeväckande. Man får lov att slå på trumma  och gå på händerna! För sjutton hakar – en  clown bör väl ha sinne för skämt – vem eljes? 
<sec/>
Han kastade till honom en bunt cigarretter.  Emellertid erinrade han sig fjäskandet och skyndade att skänka eld. Han tog sats och krumbuktade efter fattig förmåga: 
<sec/>
Tänka sig bara en sån himla ära för mig. Jag  tänder Jac Tracbacs cigarrett. Jag antar att åtskilligt gott folk skulle avundas mig. Tja, det  är ett konstigt land. Folk tycker om fånigheter.  Därhemma är ni vansinnigt populär. Tidningarna  offrar spalter på er. En första klassens Nobelgubbe får inte tiondelen. Medge att det är rakt upp  i natten? Folk höjer er till skyarna och några  meter till. Sällan ser man något så triroligt som  Jac Tracbac. 
<sec/>
Triroligt, upprepade clownen och nickade förtjust. Ja, jag minns att vi som barn använde det  ordet om dumma och löjliga personer. 
<sec/>
Och han upprepade leende: – triroligt – triroligt – 
<sec/>
Benbé tänkte: Det är tråkigt att mitt humör  ska vara grumligt just i dag. Jag fjäskar men  jag fjäskar ojämnt. Mitt sätt är mindre vinnande.  För resten måste jag snart gå rakt på sak. Fast  finurligt förstår sig. 
<sec/>
Han sa: Låt oss nu tala om kära släkten. Jag  antar att det är åtskilligt ni vill veta –? 
<sec/>
Clownen svarade lakoniskt: Ingenting.  
<sec/>
Ingenting? upprepade Benbé och hostade rök  som om han fått ett kraftigt slag i maggropen.  I-hing-hingenting? Är ni säker på det? 
<sec/>
Alldeles säker, bekräftade clownen. Släkten intresserar mig inte ett spår. 
<sec/>
Jo, det fattades bara det, utbrast Benbé mer  naivt än belevat. Vad hade jag då här att göra?  Så långt jag kan minnas tillbaka ha vi Borckar  sagt: Där går han långt borta i Amerika och  tänker på oss. Han skäms att skriva därför att  det var ju lite tråkigt med den där historien –  ja, ni vet vad jag menar. 
<sec/>
Tja, sa Tracbac urskuldande, vanligen är det så  att man här ute får annat att tänka på. Man glömmer varför man kommit. 
<sec/>
Naturligtvis, medgav Benbé men skakade ogillande på huvudet. Han hade mycket fasta moraliska föreställningar. En pojke som snattat och  rymt borde titt och tätt sända ångerfulla och  sorgsna tankar till hemmet. Han sa buttert: 
<sec/>
Under den sista halvtimmen har ni inte tagit  blicken för en sekund från mitt kära, jovialiska  borckska anlete. Ni har frossat i gamla minnen. Så  är det med den saken – 
<sec/>
Clownens lugna, trötta ögon tycktes göra en  värdering av Benbé. Så slöt han ögonen och skakade på huvudet. Benbé sa: 
<sec/>
Den där huvudskakningen plus ert förnäma sätt  tillplattar mig totalt. Det har jag för allt mitt  fjäsk och mina geniala kattidéer. 
<sec/>
Reste ni hit ut för att träffa mig? frågade  clownen hastigt och med ett visst intresse i rösten.  Benbé slog föraktfullt ifrån sig. 
<sec/>
Å nej då, nej då! Inbilla er ingenting! Uppriktigt sagt så hade jag nästan glömt er. Men  i Frisco fick jag en uppenbarelse – kalla det  vidskepelse eller vad ni vill. Det hände på en  bank. Jag upptäckte att mitt kreditiv tagit slut – 
<sec/>
Och det förde tanken till mig? För att vara  vidskepelse är det mycket lite underligt – 
<sec/>
Nej, det var inte så! försäkrade Benbé ivrigt.  Det var någonting som kom mig att tänka på farmor. Hon skred fram över molnen kan jag säga  och vid gummans förklädsband hängde ni, Lill-  Nathan Borck, gummans kelegris – 
<sec/>
Å, på det sättet, mumlade clownen och nickade.  
<sec/>
Men ni vill kanske påstå, fortsatte Benbé med  mycken spydighet i rösten, ni vill kanske påstå  att ni glömt farmor också? Är det så har jag verkligen vänt mig till galen person och jag kunde  ha besparat mig kattstölder och andra finurligheter – 
<sec/>
Tracbac slöt åter ögonen och lät stolen sakta  gunga. För första gången såg Benbé sin berömde  frändes leende. Det började med trumpet putande  läppar som långsamt smalnade och drogos ut på  längden. Å, du milde, tänkte Benbé, det är ju ett  äkta, patenterat clownflin. 
<sec/>
Tracbac sa: Glömt? Farmor? Den tanken förefaller mig mycket absurd. Henne glömmer jag  nog inte. Jag var grymt rädd för farmor. 
<sec/>
Rädd! upprepade Benbé häftigt. Tillåt att jag  sätter mig! Jaså ni var rädd för gumman. Hör nu  ni, det där har ni fått alldeles om bakfoten.  Minnet sviker er totalt. Varenda Borck kan tala  om för er att ni var tokig i farmor. Ni älskade  henne. 
<sec/>
Visst det, medgav Tracbac. Jag höll av henne.  Men det ena förskjuter inte det andra. Utan farmors mäktiga beskydd hade jag haft det svårt.  Hon höll sin hand över mig. Gott och väl. Men  det var också en fruktansvärd hand. Oj, oj, oj,  vad den gumman kunde skrämma mig – oj, oj,  oj – 
<sec/>
Klangen i clownens stämma misshagade Benbé;  där fanns en blandning av skrämsel och njutning,  som verkade obehaglig. Han muttrade: 
<sec/>
Det tycks ha smakat er; ni skiner som en salig  vid blotta minnet. 
<sec/>
Tracbac rynkade pannan. Han svarade torrt och  snävt: 
<sec/>
Det är inte ovanligt att barn fästa sig särskilt  starkt vid en sträng far eller mor eller farmor.  Idel godhet glöms. Det är min erfarenhet. 
<sec/>
Benbé tänkte: Här sitter jag och lyssnar till  dumheter i stället för att regelrätt tigga. Man  borde lära sig tigga i skolan. Förr eller senare  kommer lite var i behov av konsten på ett eller  annat sätt. Kunna latin är ingenting mot att kunna  tigga. Han sa: 
<sec/>
Jag sitter här och grubblar över ett spörsmål  som ni kanske kan besvara åtminstone till hälften:  Vilket kan anses svårast – att vigga av en rik  släkting, som inte vill förstå att man viggar, eller  att bli viggad av en fattig släkting som förstår att  man inte vill förstå? Har ni glömt katten och  vad katten tillhörer? 
<sec/>
Det är sant, det är sant, mumlade Tracbac ivrigt  och grävde i sina vida, djupa fickor. Han tog  fram en liten ask och ett brev. 
<sec/>
Där ha vi tiggarbrevet, anmärkte Benbé med  tillfredsställelse. Ni undrade kanske över kattens  uppgift? Kattens uppgift var att få er att undra.  Hade jag haft råd, skulle jag sänt en elefant.  Det gäller att slå på trumma. 
<sec/>
O ja, o ja, mumlade clownen. När jag var i er  ålder eller något yngre stod jag utanför tältet och  slog på trumma. Jag kan traktera instrumentet – 
<sec/>
Men vad det här brevet angår, fortsatte han allvarligt, kan man inte kalla det tiggarbrev. Ni  skriver att ni sänder mig farmors ring – eller  rättare sagt en ring med farmors hår. Ni skriver  att ni gärna skulle vilja skänka mig den, men att  era ekonomiska omständigheter tvinga er att sälja.  Och ni ser helst att jag köper – 
<sec/>
Vem håken skulle eljes göra det? undrade  Benbé vresigt. Förstår ni inte ännu att jag ockrar  på er släktkärlek? 
<sec/>
Vidare, fortsatte Tracbac utan att låtsa om inpasset, vidare påpekar ni uttryckligen ringens obetydliga materiella värde – 
<sec/>
Jag uppskattar det till åtta dollar femtio cent,  tillkännagav säljaren fundersamt. 
<sec/>
Materiella värdet har härvidlag ingen betydelse. 
<sec/>
Från min synpunkt sett är emellertid det hela en  ren affär – 
<sec/>
Från min synpunkt sett, genmälte hans unge  frände lugnt, är det hela en smutsig affär. Ni  kan tänka att jag blev ängslig, då ni antydde  att ni inte älskade släkten. Vad vill ni väl? Nöden  har ingen lag. 
<sec/>
Tracbac reste sig och betraktade sin frände  genom smala ögonspringor, han fingrade oroligt  på brev och ask, som om han med fingertopparna  velat pröva deras värde. Han sa: 
<sec/>
När allt kommer omkring är det kanske ett  skämt bara. Ni vill driva med mig. Inte något  särdeles fint skämt – men ändå – bättre så –  
<sec/>
Bättre så? upprepade Benbé kärvt. Bättre för er  kanske. Jag har inte råd att hitta på såna här  spratt och upptåg gratis. 
<sec/>
Och Benbé tänkte: Nu är kanadensiskan välkommen med isvatten. Hon får sno sig om hon vill  se skymten av den store Tracbac. 
<sec/>
Clownen hade i själva verket tagit några långa  steg mot dörren. Emellertid vände han, villrådig  och underligt upphetsad. Han började kila av och  an i rummet på detta snubblande, skrämda, råttliknande »triroliga» sätt som otaliga stormande  applåder belönat. Han talade lågmält: 
<sec/>
Benjamin Borck, vi får göra ett slut på det här.  Själva ringaffären kunde jag ha klarat per brev  eller bud men jag hade kommit på den idén att  anförtro er ett uppdrag av vikt. Nå – nu återstår i alla händelser endast ringaffären. Även den  har gjort mig en smula tveksam. Men ni är ju  inte min son, jag har inte något ansvar för ert  uppförande. 
<sec/>
Åter funderade han några ögonblick och trevade  på asken. Han sa: Benjamin, såg ni nånsin farmor? 
<sec/>
Benbé skakade på huvudet. Gumman hade dött  året innan han föddes. För honom var hon endast  ett familjebegrepp och märklig kanske mest därför att hon var den enda som rymlingen Jac  Tracbac hållit av. 
<sec/>
Under sådana förhållanden, fortsatte clownen  och stirrade i golvet, kan ringen inte ha särdeles  stort värde för er. Jag bevarar i mitt hem några  minnen av min familj. Det här blir ytterligare ett  och på sätt och vis mycket representativt som  sådan. Alltså köper jag ringen. 
<sec/>
Benbé den förhärdade slyngeln drog häftigt in  andan genom sammanknipna näsborrar. Det ljöd  nästan som en snyftning och var kanske någonting ditåt fast han lyckades hålla ögonen anständigt torra. Han var en helt ung man, han hade  haft en sträng och god mor och de krångliga,  oregelbundna verben tigga, bluffa, skoja hade inte  ingått i hans examen. Han sa med en viss grötighet i stämman: 
<sec/>
Hör nu ni, mr Tracbac, om ni inte är ovanligt  korkad borde ni förstå att jag sände er ring och  katt och hela fallerallan för att på ett fint och  säkert sätt komma till tals med er – 
<sec/>
Plötsligt och blixtlikt kom ett vredesutbrott från  clownen som beskedligt svalt oförskämdheter. 
<sec/>
Prat, bara prat! Ni har kommit till tals med mig,  pojke! Och vad har ni sagt mig? Dumheter, fräckheter! Ingenting annat. 
<sec/>
På en halv sekund slog han så ned tonen och  fortsatte helt beskedligt: Jag köper ringen. Men  jag är alltjämt lite tveksam. Det är i alla fall  kinkigt och obehagligt att sammanblanda pengar  och känslosaker. Å andra sidan förstår jag ju att ni  inte har mycket med farmor att skaffa – ur  känslosynpunkt sett. Svårigheten blir blott att bestämma priset. Vad har ni tänkt er? 
<sec/>
Benbé hade återfått gäddkäften. Gallan sjöd. 
<sec/>
Det är beskt att lida förödmjukelser om man  själv bär skulden. Emellertid gäller det här i livet  att hålla god min, vara fräck och kavat och något  cynisk i sin manliga själ – hur barnslig den än  må vara. Den unge mannen strök eftertänksamt  symbolen för sin manlighet, skäggtofsen, och spelade framgångsrikt den fundersamme säljaren. 
<sec/>
Låt mig se – det är inte lätt att värdera – ni  har rätt i det – värdera en sån här sak –  farmors hår – kära gamla farmor – är det för  mycket med hundratusen? 
<sec/>
Äntligen tycktes Tracbac övertygad att ynglingen drev med honom. Benbés uppträdande var  inte särdeles lättförklarligt. Å ena sidan kunde  han vänta sig någon hjälp av släktingen och hade  vidtagit åtskilliga konstbesynnerliga anstalter för  att åtminstone komma till tals med honom, å  andra sidan gjorde han nu – när han lyckats  i sitt syfte – allt för att gå vinsten förlustig. I  själva verket stred inom honom ett högst naturligt hjälpbehov med åtskilliga fördomar eller rättskänsla, hur man nu vill se saken. Denna tvedräkt  är i vår tid vanligare än förr. Gloriösa och glorifierade exempel mana ungdomen att slå rekord i  fiffighet enkannerligen på det ekonomiska området.  Rätt är rätt, naturligtvis, men är det alltid rätt  att handla rätt? Hos Benbé kämpade den gamla Längsällska moralen med nyare riktningar, som  det moderna livet självt tycktes prisa genom några  sina heroer och matadorer. 
<sec/>
Nu inträdde kanadensiskan bärande en bricka  med isvatten och cocktails. Hennes humör var  inte som Benbés grumligt men det var livligt. 
<sec/>
Hon hade samvetsgrant lyssnat vid den papptunna väggen utan att förstå ett ord av de båda  herrarnas språk. Ett misslyckat lyssnande är farligt för en kvinna med temperament, fantasi och  ansvarskänsla. De talandes tonfall voro stundom  upprörda och hon tyckte sig ibland förstå att  »hennes pojke» var mopsig mot den store clownen  – då lyfte hon två fingrar och hytte häftigt i  luften. Andra ögonblick tyckte hon sig i Tracbacs röst finna uttryck av högfärd, kitslighet och  fräckhet – då satte hon de knutna händerna i  sidorna så hårt att de tycktes pressa ett övermått av blod upp i kinderna. Slutligen uthärdade  hon inte dessa växlande sinnesstämningar, ordnade  hastigt sin bricka och steg in. 
<sec/>
Hon hälsade den hövligt bugande clownen med  en tämligen kort nick och bad honom ursäkta  att han lämnats ensam med en ohyfsad pojke. Därefter vände hon sig tyst mot den upphetsade ynglingen, stack två fingrar innanför hans krage och  övertygade sig om att han inte hade feber. Åter  vände hon sig mot den store Tracbac och förklarade att hon betraktade denna dagen som den  ärorikaste och intressantaste i hennes liv då hon  under sitt tak mottog en av staternas största  män. Hon tillade: 
<sec/>
Men Jac Tracbac, hur storartat urkomisk ni än  är – och jag brukar ligga sjuk av skratt två  dygn sen jag sett er – hur urkomisk ni än är,  måste ni dock betänka att detta livet inte bara är  nojs och clownerier. Även en pajas har plikter som  människa och kristen och hur uppfyller ni era?  Har ni visat er som en god släkting mot den här  stackars gossen, som snart kommer att gå under  därför att han är för stursk att äta av min goda  mat, som han inte kan betala. Ni borde blygas  Jac Tracbac och skulle den här gossen förfalla så  kommer åtminstone inte jag att gå på bio, när  ert namn står på affischen, det kan ni sätta er  på. Och vidare vill jag säga er – 
<sec/>
Nu ingriper brandkåren, yttrade Benbé lugnt och  bjöd artigt men bestämt den stolta damen sin  arm. Kanadensiskan log plötsligt helt älskvärt mot  den förbryllade clownen och yttrade: 
<sec/>
Glöm inte att detta är den stoltaste dagen i mitt  liv, mr Tracbac. 
<sec/>
Sedan följde hon med en graciös böjning på den  guldfjuniga nacken sin riddare. Vad de båda sa  varandra i köket, saknar betydelse. Efter några  minuter återvände Benbé skyndsamt till sitt rum.  Tracbac hade begagnat minuterna väl och avlägsnat sig. Benbé kände i förstone lättnad, snart  blev han snopen. All hans fiffighet hade varit  förgäves, den store, svårfångade släktingen hade  glidit honom ur händerna. Han sa till sig själv:  Jag duger inte till det finurliga. Jag är nog en  samvetslös skälm men så snart det kommer till  kritan blir jag blyg och blir jag blyg så blir jag  arg och sen är det förkylt. En verklig skälm får  aldrig bli arg. 
<sec/>
Han tömde ett glas isvatten och funderade, han  tömde en cocktail och funderade, därefter tog han  ett litet papper, som låg på brickan och för några  sekunder upphörde han att fundera. Papperet var  en check på åttatusenfemhundraåtta dollar femtio  cent. 
<sec/>
Han förstod att Tracbac med den stora summan  framför allt velat köpa sig fri från en nödställd  anförvant men just detta eggade honom till nya  ansträngningar i den specifikt finurliga riktning,  som slingrar fram mellan tvenne moraler. Den ena  moralen hindrade honom från att grovt bedraga  eller stjäla – inte ens inför svältdöden skulle  Benbé ha tagit ut checkens belopp. Den andra  moralen förbjöd honom inte mindre strängt att  försumma sin chans. Vår starkt opportunistiska tid  har i sin katekes bland de allra första buden upptagit detta: försumma ej din chans. Benbé med  det dyrbara papperet i sin hand smålog och sa  för sig själv: En sån clown, en sån upptågsmakare i alla fall. Jag sa att ringen var värd  åtta och femtio – 
<sec/>
Han måste gå ut i köket och lätta sitt hjärta.  
<sec/>
Mrs Canadian, sa han, jag har sålt den där  ringen som jag talte om. Han betalade åttatusenfemhundraåtta dollars. 
<sec/>
Han räckte henne checken. Hon tog och läste  och läste om igen. Så kliade hon sig i håret med  gaffeln – det var mycket opassande men i full  överensstämmelse med hennes själstillstånd. Hon  utbrast: 
<sec/>
Å bevare mig väl, en sån ring! Varför fick jag  aldrig se den? 
<sec/>
Därför att jag sände den till Tracbac samma  dag jag köpt den i en lumpbod i Los Angeles.  Jag gav åtta och femtio. Vacker vinst. 
<sec/>
Han gick ut på gatan och strövade under palmerna upp och ned kors och tvärs genom labyrinten av snörräta asfaltvägar. En obetydlig liten  sak förstärkte plötsligt den redan starka tankecirkeln kring clownen. Som han gick där med  händerna djupt nedstuckna i fickorna, gled den  vänstra handen ned genom fickans trasiga foder –  han bar just samma kostym som på Sanna –  och på fickans botten fann han ett litet paket i  vitt papper. Han erinrade sig att det måste vara  samma paket, som kusin Sanna-Sanna smusslat  dit med löfte att inte öppnas förrän i Amerika.  Med ett tankspritt leende tog han bort det vackra  röda band som flickan knutit kring papperet med  hans namn. Vad var nu detta för en liten kärleksgåva? Emellertid fanns under första papperet ett  andra och på det stod skrivet: 
<sec/>
Till Jonathan Borck – 
<sec/>
Åhå, tänkte Benbé och småskrattade. Presenten  var inte till stackars Ben utan till store Nathan. 
<sec/>
Han vände det lilla paketet och fann på baksidan skrivet: 
<sec/>
»att sändas honom efter min död». 
<sec/>
Han tänkte: En sån överspänd flickunge – 
<sec/>
En sak slog honom: utanskriften på det yttre  papperet med hans eget namn var inte skrivet av  samma hand som tecknat clownens. 
<chapter/>

<chaptername>FJÄRDE KAPITLET.</chaptername>
psykologi. 
<sec/>
Äntligen ses vi igen, sa Benbé till Tracbacs  grindvakt och fruktansvärde utkastare. Jag har  längtat efter er. 
<sec/>
Negern flinade välvilligt: 
<sec/>
Ni kan tryggt gå fram till grinden, mäster  Borck. I dag vankas inga färska bullar, glömt att  grädda dem sir. För resten har jag fått nog med  ovett för er skull. Tio gånger mer än ni är värd – 
<sec/>
Det gläder mig av hjärtat, betygade Benbé.  Jag hoppas er husbonde gav er en duktig överhalning – 
<sec/>
Min husbonde? upprepade negern, blundade och  skakade på huvudet. Å nej då! Mr Tracbac personligen ger aldrig ovett. Behövs något i den  vägen, telefonerar han till sin sekreterare i Los  Angeles. Strax kommer den hurringen som en  Jehu. Han är inte större än en ordinär hundloppa.  Men han sticks, sir, han sticks som en vägglus. 
<sec/>
Negern öppnade grinden. Slå er ned på bänken  i skuggan. Ni är varm och behöver vila, innan ni  startar. – Benbé tog plats och torkade sitt svettiga ansikte. 
<sec/>
Negern slog sig ned bredvid honom och bolmade  makligt och smakligt på en stor svart cigarr.  Han sa: Kanske kommer ni hit ofta, master Borck,  kanske kommer ni aldrig mer. Vem vet? I alla  händelser skadar det inte att ni får en smula hum  om min salig far. Han var en märklig man och  skolmästare i Florida. Han kunde mer vers utantill än någon annan jag träffat. Och bara fina  saker, förstår ni, inga frälsningsvisor eller varietétrallar. Mor brukade säga att han levde för poesien  och att han också mycket riktigt dog av den. Jag  vet för resten inte, vad hon menade med det? 
<sec/>
Inte jag heller, bedyrade Benbé. Men nu tala  vi inte om er far utan om er husbonde. 
<sec/>
Jag talade om min far, avbröt negern. Han var  mycket frikostig mot oss barn, fast vi var elva  stycken. Ingen mannamån, förstår ni, alla skulle  ha lika. Särskilt var gubben frikostig på fina namn,  de allra finaste på sitt område. Namn adlar, sir.  Och de är billiga i inköp. Mig kristnade han  till Edgar Allan Fennimore Longfellow Harriet  Bret Hart Whitman Irving. Det är att välja på,  master Borck. Och bara hundraprocentare, de  största som finns. Bröderna fick nöja sig med  Homer, Dante och annat mera dagoaktigt. Jag  gillar mina namn undantagandes Harriet. Jag vet  nog att fruntimret var gudaktigt och rättskaffens  alldeles som jag men där stoppar likheten. I vardagslag kallar jag mig Longfellow. Det passar  bättre till min figur. 
<sec/>
Onekligen, medgav Benbé, men jag vill påpeka  att vi talade om er husbonde. 
<sec/>
Så att vi talade om husbond? sa negern Longfellow. Nå det är inte så underligt eftersom vi  befinna oss på hans mark. Huset som ni skymtar  där bakom palmdungen är en bungalow i mexikanska stilen med femtioåtta rum och nio gårdar. Eller kanske det är hundrafemtioåtta – det  får ni fråga pressen. Jag slår vad att ni skulle  gå mer vilse i det huset än ni gjort i hela ert liv – 
<sec/>
Topp! Låt oss pröva, sa Benbé och skvatt  hastigt upp. Lika snabbt högg honom negern i  byxbaken och röck honom baklänges, varvid hans  nacke törnade hårt mot väggen. 
<sec/>
Håll er lugn, manade negern. Jag har sekreterarens befallning att underhålla er på angenämaste sätt den tid ni behagar stanna hos oss, och  det hoppas jag att jag gör. Eller hur, master  Borck? Men skulle ni ledsna på mig, så säg bara  till. Tomten är stor och här finns mycket att  beundra och roa sig med en dag eller två. Den  där flocken japaner, som ni ser arbeta bland kullarna, är de skickligaste trädgårdsmästare i hela  Kalifornien. De sköta Tracbacs botaniska trädgård;  den har kostat över en kvarts million i anläggning. 
<sec/>
Är han så intresserad av växter? sporde Benbé.  
<sec/>
Vet inte jag, sa negern Longfellow. Men om  ni inte är road av växter, så finns det annat.  Tag vägen där till höger och gå i sakta mak en  tio minuter så kommer ni till en konstgjord  bäck, och ett stycke längre upp till en konstgjord  fors, som är smockfull med foreller. Utmed stränderna stå de styvaste och finurligaste kvarnar och  andra vattenverk, som gå och slamra till ingen  världens gagn bara man släpper vatten på dem.  Det är ett underverk alltsammans och har kostat  över en kvarts million i anläggning. 
<sec/>
Förvånar mig inte, anmärkte Benbé, som erinrade sig att en annan av hans fars kusiner ruinerat sig på allehanda konstigheter vid Sannafors  förvånar mig inte alls – vi ha mekaniskt snille i  släkten. 
<sec/>
Vet inte jag, om det är snillrikt, bekände Longfellow bolmande och spottande, men nog är det  mekaniskt. Skulle ni inte ligga åt det hållet heller,  kan ni i stället ta vägen till vänster och gå i  sakta mak en tio minuter. Då kommer ni till apstaden. Det är en väldig grop full med alla slags  markattor och trän, som de fulingarna kalgnagit.  Vidare finns det burar som likna kristnas boningar  och andra som likna hedningars hyddor och åter  andra som likna äggkläckningsmaskiner. I dem  bo de finaste aporna, schimpanser, gorillor och  såna – 
<sec/>
Jag har läst det där i bladen, insköt Benbé,  han är tokig i apor – 
<sec/>
Vet inte jag, sa Longfellow. Kanske är han  tokig och kanske inte. Att han är rädd för dem,  det vet jag. Ibland vågar han sig in till någon av  de stora – med vaktaren bredvid sig förstås. Då  väser och fräser apan åt honom alldeles som en  människa. Men jag tror att vaktarn ger apan ett  hemligt frästecken för åt mig fräsa de aldrig.  I alla fall och hur som helst skulle ni se min  husbonde. Han rusar baklänges in i ett hörn och  klämmer hop sig och hukar ner och väser och  fräser ackurat som en apa. Vore inte den ene ett  kreatur och den andre kristen kunde en tro sig  se syskon eller halvsyskon eller åtminstone sammanbragta barn. Det säger jag er sir – på det  här klotet finns ingen som kan göra såna apkonster som min husbonde. Han överträffar aporna.  Men så tjänar han också millioner – 
<sec/>
Underligt, underligt, mumlade Benbé.  
<sec/>
Negern Longfellow sa: 
<sec/>
Underligt och inte underligt, vet inte jag. Men  jag har fått befallning att underhålla er så länge  ni bara önskar och jag ska berätta saker, som  jag inte berättar för vilken lumpsamlare eller oljekung som helst. Jag ska till och med hålla mig  till sanningen – 
<sec/>
Å, lova att ni inte överanstränger er, bad belevat Benbé. 
<sec/>
Å nej, flinade negern, jag ska hejda min fars  son i tid. I alla fall ska jag förklara, varför de  här tre underverkanunderverken – botaniska trädgården, mekaniska forsen och apstaden blivit till, fast de kostat  millionen och inte särdeles intresserar min husbonde. Det ska lära er ett och annat om den  mänskliga naturen, master Borck, ifall den intresserar – 
<sec/>
När jag kom hit för bortåt tio år sen, började  Longfellow och tände sin andra två och en halvtums  cigarr, när jag kom hit, fanns förutom boningshuset bara ett stall och garage, gymnastikhuset,  tennisbanorna och simhallen. Lite trädgård här och  var men ingenting att skryta med. Mr Tracbac var  nöjd med sin lott ändå, föreföll det. Men han  var nöjd på ett okultiverat och omoraliskt sätt,  så till sägandes. Folk i hans upphöjda ställning  förstå sällan hur de bör ha det. Under det måste  bildas syndikat och tillsättas direktörer och sekreterare och andra såna för att utreda deras  känslor och behov. Eljest vet de inte, att de ha  några. 
<sec/>
Hit kom, förstår ni, så småningom massor av  människor från alla unionens kanter för att skaka  hand med Jac Tracbac och få hans namn och  porträtt och så vidare. Inte ont i det så länge krafterna räcka till men min husbonde är ömtålig  och hans konst ännu ömtåligare. Nå ja, struntfolk  och skräp och särskilt stryktäcka personer med  obildat sätt boxade jag ut alldeles som jag gjorde  med er. Men det finns ju andra människor också,  folk som man måste högakta för en halv dollar  stycket eller mera. Utkastningsmetoden var för  enkel, sir, det var felet med den. Populär blev den  aldrig. Folk sa, att det här stället saknade civilisaschon och organisaschon och kulturisaschon och  moral. 
<sec/>
Allt det där på schon, fortsatte negern, fäste jag  mig inte vid men moralen gjorde mig skraj. Moral  är farlig, sir. Saknar man moral, så skadar man  sig själv – har man moral så skadar man andra.  Det visade sig snart – de utfösta fåren började  bräka. Träffa Tracbac fick de inte med mindre  sekreteraren synat dem och tagit temperaturen  kroppsligen och andligen och utfärdat intyg att de  voro personer av hög betydelse väl värda att  skaka hand med Jac Tracbac. Men hur många var  det? Tio procent kanske. Resten fick friskjuts och  bräkte. Sen spred de i pressen såna där prisgåtor, som eljes brukar sparas för presidentval,  barnarov och högt stående mord. 
<sec/>
Varför törs inte Jac Tracbac öppna sin grind  för fria och rättskaffens medborgare? Vad försiggår egentligen i denna mystiska bungalow?  Finns där orgier och av vilka slag? Master Borck,  det blev mycket orgier i rik sortering; dryckenskap och liderlighet och raffel och för resten vad  orgie som helst som er smutsiga fantasi kan  uppleta. 
<sec/>
Folk är dumma, fortsatte Longfellow och blinkade eftersinnande. Jo visst är de det. Undantagandes vi två och våra aktningsvärda släktingar  är människor dumma. Jag såg en film med skådespelare, som skulle föreställa berömda cirkusartister. Hur de levde, arbetade och älskade. Bilder ur verkliga livet, sir. Vet ni hur bilden såg  ut? Om kvällen gingo de på lina som ena överdängare och resten av dygnet tillbragte de i svalg  och liderlighet, så att ingen svavelpredikant i världen kunde spåra upp läckrare kost. 
<sec/>
Tror ni att en cirkusartist eller annan sportsman  av rang lever som ett svin, figurligt talat? Tror  ni att en karl eller fruntimmer med kopparslagare,  konjakssvullna ögon och viskyskälvande kropp –  tror ni att en sån kan arbeta i trapets eller målskjuta eller sparka boll eller göra någonting annat,  som det är bevänt med? Det tror ni inte och  inte heller jag, ty vi är två upplysta undantag  i populasen. En kung, förstår ni, ja till och  med en president kan berusa sig med framgång.  Jag säger inte att sådant förekommer – å bevare  mig väl! Jag håller mig till egen erfarenhet, sir, och  jag har aldrig skakat hand med en berusad kung.  Jag säger bara att det är tänkbart. En kung lånar  helt enkelt sin förste ministers skalle för högre  ändamål – sen kan han gladeligen tömma en  gallon visky utan att hans visa styrelse blir nämnvärt sämre. En lindansare däremot – kan han låna  ben eller bål eller ens skalle? Nix. Han får vackert  reda sig med vad han har och förvalta sin kropp  som en girig sin dollar och ett helgon sin själ. 
<sec/>
Ja, så resonera vi, master Borck därför att vi är  upplysta personer. Men det finns tjockskallar, och  för att nu återvända till Jac Tracbac, så började  folk viska och tissla och skriva i bladen: Varför  håller han sig undan? Varför blir man utkastad?  Den ene sa: Hans bungalow är smockfull med  odalisker och annan synd. Den andre sa: Han  far omkring på vägarna och rövar små oskyldiga  barn. Den tredje sa: Han skulle göra det om han  kunde, men han ligger mestadels stupfull i sin  säng. 
<sec/>
Ni förstår, master Borck, att de där ryktena  hotade oss med död och fördärv och en fruktansvärd baisse i Tracbacsyndikatets papper. (I parentes sagt sir, så är vi inte en människa, vi är ett  syndikat. Vi ha vår medelkurs på börsen, våra  svarta dagar och våra ljusa, våra baissebjörnar  och haussetjurar.) Nu ska ja gsägajag säga er, sir, att vår  sekreterare är en karl, som förtjänar att hedras  här i livet allra helst man med visshet vet, var han  kommer att tillbringa den långa semestern, stackars  karl. Han heter Abel Rush fast jag brukar kalla  honom Kain för att på fint sätt antyda hans karaktär – men det ska erkännas att han blickar djupare  i den mänskliga naturen än vi båda. Han sa: Folk  får inte se Jac Tracbac i privatlivet för det är  ingenting att se och skulle dessutom skada hans  konst. Men inte heller går det an att låta dem  ingenting se för då kommer de att se, vad vi inte  vill att de ska se. Jag ska visa dem, vad Jac  Tracbac är för sorts människa till själ och moral. 
<sec/>
Han fyllde åtta de största salarna i bungalown  med gamla tavlor och marmorgubbar och trägubbar  och järnbråte och böcker och andra lämningar av  en död och vördnadsvärd kultur, som man plär  säga. Sen beställde han en konstprofessor från  Boston ,förBoston, för att ordna och förevisa och hålla tal  för de horder, jag släpper genom grindarna. Professorn sa, att det var den mest kompletta och  konsekventa samling han sett i Staterna näst  Mogens J. Piergans – inget gammalt skräp utan  prima kurant vara med de allra sista finesserna  beträffande maskhål och mögel och tocket. 
<sec/>
Men ändå, master Borck, var det en dumhet,  fortsatte Longfellow och tände sin andra cigarr.  Kain hade tänkt för mycket på konsten och för  litet på moralen. Jag hörde ärevördiga mormonpredikanter yttra att de knappt kunde undgå köttets anfäktelse vid anblicken av forntidens sedefördärv och renläriga prohibitionister kunde sannerligen inte känna sig uppbyggda av att se  holländskt lantfolk ideligen tömma krus, slå krokben och bete sig som grisar. De sa, att en människa som dagligen vistades bland styggelsen till  sist skulle falla offer därför. De sa att miljö och  exempel skapa karaktären och att de nu hade  någonting högklassigt att berätta för sina åhörare. 
<sec/>
Så sjöngo de lärde, förstår ni, och populasen  stämde in i refrängen. Den ende, som levde i  ljuv okunnighet var Tracbac själv, eftersom han  varken läser tidningar eller vaktar grinden. Sekreteraren däremot satt illa i kläm och syndikatet  hotade att avskeda honom. Men våran Kain har  inte hyrt i de avskedades stadsdel, sir. Han begärde en rund million av syndikatet och slag i  slag anlades Botaniska trädgården, Konstgjorda  forsen och Apstaden. 
<sec/>
Jag begriper inte meningen med det, erkände  Benbé stukad. 
<sec/>
Negern Longfellow log triumferande: 
<sec/>
Hoppas väl det, master Borck, att ni inte begriper meningen. Om förste bäste dumbom förstode meningen med trädgården, aporna och forsen  skulle alltsamman inte ha någon mening. Men  jag, som vallar hjordarna, ser hur välgörande de  kainitiska idéerna verka. Hör på! När mina små  lamm bräkt ah och oh i botanen och beundrat  stort och smått, finns det alltid något fruntimmer  av aktningsvärt utseende och permanentad poesi,  som stiger fram inför menigheten – finns det  någon sten i närheten, klättrar hon upp – och  yttrar: Att odla blommor är att dyrka skaparen  naturen – eller också säger hon: Örtagården är  en ädel människas poesi – eller någonting annat i  den stilen. Och hela välsignelsen och äran faller  över Jac Tracbac fast han sällan sätter sin fot i  botanen. Om en stor person här i landet och i  andra land med, tänker jag, om han också hade  hundra eller tusen skickliga japaner i sin trädgård, skulle folk ändå tro att han själv gick  omkring och petade ned lökarna, vattnade dem och  pysslade om dem. På så sätt har kloke Kain  gjort oss till en gudsdyrkare i naturen och en  poet i paradisets lustgård. Vi ha skenet för oss –  
<sec/>
Och apstaden? sporde Benbé. Hur verkar den?  
<sec/>
Longfellow svarade: 
<sec/>
I samma riktning fast ännu mera solitt moraliskt. Poesien får maka åt sig en smula. Sen hela  församlingen, män, kvinnor, gubbar, gummor och  barn skrattat sig fördärvade åt aporna och retat  dem efter bästa förmåga, träder även här någon  besjälad kvinna fram och yttrar: Kärleken till  djuren är den civiliserade människans adelsmärke.  Och därmed, master Borck, är husbond civiliserad – 
<sec/>
Har hon betalt för det där? 
<sec/>
Kvinnfolket? Ingalunda. En karl kan man betala för sånt men inte en kvinna. Hon måste  besjälas, sen kan hon inte tiga, även om hon  ville. Vid Konstgjorda forsen är stämningen från  början allvarlig och envar anstränger sin stackars  hjärna för att lista ut meningen med alla dessa  hjul och tillställningar. För resten har husbond  själv intresserat sig för de där maskinerna och  ordnat dem efter några papper, han tagit med sig  från gamla landet. Vid forsen är det alltid någon  gammal överste som fäller det förlösande ordet,  sen alla grundligt förstått att de ingenting förstå.  Han tar av sig hatten och säger: Edison. Ingenting mer. 
<sec/>
Nå ja sir, fortsatte Longfellow och tände tredje  cigarren, efter Konstgjorda forsen är det ingen  risk längre att föra karavanen vidare till konstrummen. Ofta nog höjes effekten och pricken sättes över i. Men konsten får inte komma först.  En konstnär är alltid lite misstänkt och en konstälskare knappt bättre än han ifall han inte har papper  på att vara en solid person. Nu är det annorlunda.  Det händer ganska ofta, sir, att någon äldre, fin  gentleman sen han strävat igenom vår unika samling, utstöter en pust av aktning och utbrister: Sannerligen – detta är någonting som kan tävla med  Mogens J. Piergan, varken mer eller mindre. 
<sec/>
Det var som sjutton, det, utbrast Benbé högaktningsfullt. 
<sec/>
Jag menar det, instämde negern och blundade av  pur stolthet. Slutsatsen är den, att omgivningen  är betydligt viktigare än mannen. Dölj er själv,  om ni har en eller annan förarglig skavank, men  skapa er en omgivning. Folk vill veta någonting  om er i all synnerhet ifall ni är en stor pajas. En  ädel omgivning adlar. Han är adlad. Världshistorien känner många exempel på tocke där adelskap. Vi behöver bara erinra oss honom, Napoleon,  som tillverkade så många grevar, hertigar och  kungar att både han själv och närmaste släkten  kom att räknas till den finare societeten. 
<sec/>
Och när får jag träffa Tracbac? frågade Benbé,  tilläggande allvarligt bedjande: Hör på Longfellow, var resonlig – jag måste helt enkelt träffa  honom personligen – 
<sec/>
»Måste» är ett kraftigt skäl, medgav negern.  Måste man så måste man, sa tjuven, tog ner  månen. Men vet ni vad, master Borck, jag tror inte  att tjuven tog ner månen. Jag tror att det stannade vid den goda föresatsen. Hans stege var för  kort, se. Min tro är den, att var människa har  sin stege honom given av begynnelsen. Somliga  ha korta, andra långa. Och den där födselstegen  bestämmer levnadsloppet så att de kortstegade  hålla sig nedanom ära och allt det där medan de  långstegade stiga mot stjärnorna, som man säger.  Det kan tyckas orättvist men jag ska säga att det  jämnar liksom ut sig. Med en liten gesvint stege  kilar man gladeligen omkring var som helst och  finner lätt sitt mål. Men det tör vara besvärligt  och tungt att släpa omkring med stjärnstege. Jag  tänker att innan man rest den på rätter plats och  säkrat den och klivit upp för alla stegen, så har  man liksom förtagit sig. Jag tänker att många av  de där som sitta på sina högstegar och ta sig  präktigt ut i stjärneglansen, jag tänker att många  av dem sitta där med knäckta ryggar klamrande  sig fast vid den sviktande stegtoppen. 
<sec/>
Plötsligt böjde negern sig fram och la handen på  Benbés knä, sneglande till höger och vänster  viskade han: 
<sec/>
Master Borck, er ärade släkting, min husbonde,  han är just en sån där stjärnsittare med knäckt  rygg. Ingen vet det och ingen får veta’t. Men  jag har ögon som ser – 
<sec/>
Benbé strök sig med pekfingret under näsan  och snörvlade. Folk i knipa lockas stundom till  denna fula åtbörd, som kanske är ett rudiment av  den tankeställande snusningen. Han tog fram sin  check. 
<sec/>
Hör på, sa Benbé beslutsam i rösten fast tung i  bröstet. Det är en hemlighet med den här checken  som jag inte ids berätta för er därför att den är  mindre hedrande för mig. Så mycket kan jag säga  att jag ovillkorligen i egen person måste återlämna papperet till er husbonde. Lyssna till mig,  Longfellow. Jag talar sanning. 
<sec/>
Negern funderade några ögonblick, därpå sa han  vänligt: 
<sec/>
Jag förstår, unge man, ni har gjort något hokus  pokus och nu har samvetet börja gnissla tänder.  Ni har inte bedragit ännu men vill ändå lätta  ert hjärta. Det hedrar er. Ni kommer att bli en  Georg Washington med tiden – naturligtvis i  billighetsupplaga. Vänta så får jag se, vad jag kan  göra. Gå och titta på aporna och forsen. Saken  tar sin tid. Man kan inte bjuda på förfalskning lika  lätt som man bjuder barn på sviskontårta. Den  där vägen – master Borck – tag forsen först,  den är sevärd – 
<sec/>
Benbé reste sig en smula ovilligt och larvade  fram den utvisade vägen. En skock japanska småttingar döko upp bland kullarna, klängde sig fast  vid de arbetande männen och drogo dem med sig.  Ett halvt dussin negerbarn stucko fram sina svartkrulliga huvuden ur en dunge av vit jasmin. Från  grindstugans trappa lockade mylady Longfellow: 
<sec/>
Elynor! Sinclair! Carra! O’Neal! Idel skönandar.  Familjen Longfellow upprätthöll sina poetiska  traditioner. Antagligen lästes det aldrig i den  familjen. En tradition utan innehåll är outrotlig.  De små svartingarna störtade ned mot grindstugan.  Det var lunchdags. 
<sec/>
Min affär får vila tills löksoppan makligt och  smakligt förtärts, tänkte Benbé. Den enes nöd  får inte förbittra den andres bröd. Det är en  sund princip. 
<sec/>
En smula missmodig vandrade han upp mot  Konstgjorda forsen. Emellertid misskände han  negerns nit. Longfellow höll visserligen soppsleven  i ena handen men med den andra skötte han  telefon. 
<chapter/>

<chaptername>FEMTE KAPITLET.</chaptername>

<chaptername>Kung Clown och hans dansös.</chaptername>

<sec/>
Tillfället gör tjuven – sägs det. Vill man snygga  upp satsen en smula, kan man säga: Tillfället ger  turen eller slumpen gör susen. I långa loppet betyder emellertid turen föga i jämförelse med människan. Tyvärr tillhörde Benjamin Borck det stora  antal unga människor som helst gå ginvägar –  inte alltid av lättja men väl av otålighet. Han  ville skapa sin chans, komma till tals med sin  berömde släkting och fann slutligen på listen med  katten och ringen. 
<sec/>
Framgången var så oväntad att intrigmakaren  tappade huvudet och betedde sig ohövligt mot  en person, som han närmast önskade smickra.  Emellertid måste chansen utnyttjas. Fördenskull  spankulerade nu den unge mannen uppför jasminvägen. Han passerade på tvåhundra meters avstånd den mörkt köttfärgade, tämligen klumpiga  och dystra byggnad, som var clownens residens.  Ginvägsmetoden borde ha fört honom tvärs genom  palmdungen till husets stora svarta port. Men har  man väl blivit så finurlig och världsklok som  unge Benbé så säger man gärna till sig själv: 
<sec/>
Kortaste avståndet mellan två punkter är den  krokiga linjen, ju krokigare, desto kortare. Logiken  revideras baklänges så till sägandes. 
<sec/>
Följaktligen började Benbé åter känna sig lätt  om hjärtat, bollade muntert med sin sammanknycklade hatt. – Bäcken med de sprittande fiskarna  vann hans fulla gillande, forsen hans beundran.  När han på nära håll såg raden av små underliga  vattenverk, jublade han som en skolpojke på sommarlov och ropade: O Sanna, Sanna – För så  vitt han kunde se, voro de kopior av de tokiga  verken vid Sanna. De kunde icke åstadkomma  någonting annat i världen än att förbluffa världen  genom sin vidunderliga sinnrikhet. 
<sec/>
Nu kom en man hastigt gående nedför forsens  strand. Han strök sig med handen om mun som om  han plötsligt avbrutit sin måltid. Arbetsdräkten var  den vanliga men ett revolverhölster i läderbältet  angav att han troligen var uppsyningsman. Benbé  väntade sig ett förhör. Emellertid log mannen det  vanliga vänliga amerikanska leendet, som tillverkas  en gros, och frågade om han ville se maskinerna  i verksamhet. Han tillade: Ni kommer att bli förbluffad, master Borck. 
<sec/>
Redan den omständigheten att han tilltalades vid  namn, förbluffade master Borck. Hade negern sänt  ut hans signalement över hela bungalown? Hade  bladet vänt sig? Blev han på ett förekommande  sätt bemött av sin frändes tjänare eller stod han  helt enkelt under uppsikt? Uppsyningsmannen försvann i en konstgjord droppstensgrotta och efter  några ögonblick började hela raddan av maskiner  arbeta så imponerande maskinmässigt som önskas  kan. På gamla barnsliga Sanna hade hela detta  lilleputtmaskineri blott varit en tämligen dyrbar  leksak för ett vuxet barn – här hade leksaken  fått en större betydelse: den övertygade en nyfiken och mäktig allmänhet om att den märklige Jac Tracbac höll sig med ett fullt legitimt  och aktningsvärt hobby. Maskinerna tillverka onekligen någonting av värde – bluff. Under det att  uppsyningsmannen inläst och vant beskrev dessa  bluffmaskinernas egenskaper, skisserade Benbé i  tankarna sitt stundande möte med Tracbac. Falsariet med ringen skulle han utan vidare tillstå och  samtidigt förklara att han icke vore en vanlig  bedragare utan blott en låtsad. Skillnaden kan  tyckas hårfin men orden »icke vanlig» är ofta  ett adelsmärke beträffande tjuvar, skojare och åtskilliga andra kategorier människor. Till och med  en pajas blir i viss mån adlad om man säger:  »inte en vanlig pajas». 
<sec/>
Trekvart eller en timme hade nu förflutit sedan  Benbé skildes från negern och han blev otålig.  Han började gå nedför forsen. Uppsyningsmannen hann upp honom med några hastiga steg  och grep hans arm med en näve, som var en äkta  amerikansk uppsyningsmans näve. Benbé gjorde  några fruktlösa försök att slippa loss. Vad tänker  ni egentligen ta er till? frågade han förbryllad. 
<sec/>
Ingenting särskilt, svarade den andre. Alltid  kan vi fördriva en angenäm stund i apstaden. Där  kommer min kamrat från den kanten. 
<sec/>
Mycket riktigt – över spetsarna på en tät agavhäck syntes ett huvud som var tvillinglikt uppsyningsmannens. Benbé fick plötsligt på känn, att  man visade honom en överdriven uppmärksamhet. Han stramade upp sig och sa: 
<sec/>
Vad går det åt er människor? Mr Tracbac väntar på mig vid det här laget. 
<sec/>
Tvillingen från apstaden kom över bron och  uppsyningsmannen presenterade sin skyddsling  eller fånge. 
<sec/>
Å ja, jag vet, sa uppsyningsmannen nummer  två och log precis lika vänligt som den förste.  Jag vet fullkomligt. Vackert väder i dag, master  Borck, är det inte? 
<sec/>
De tre herrarna gingo över bron och doldes  snart fullständigt bakom en agavhäck för envar,  som från boningshuset möjligen kunde ha spejat  efter dem. 
<sec/>
Emellertid hade Benbé rätt. Hans frände Jac,  väntade på honom och väntade med en viss spänning. Han hade sett en skymt av honom då han  bollade med hatten på jasminvägen. Och han väntade  vandrande av och an i bungalowns övre galleri. 
<sec/>
På ena sidan hade han några dörrar av vilka  en stod öppen, på andra sidan en stor kringbyggd gård eller trädgård. I trädgården fanns  en fyrkantig bassäng och i dess mitt en svängande vattenspridare som lät ett duggregn falla  över vattnet och bassängkantens klängväxter.  Kinesiska ankor med glänsande stålblå kroppar  och gulröda huvuden härjade bland granna små  japanska dykänder, högg efter dem och fräste.  Över balustraden hängde en säck eller påse på  vilken i bleknade gula bokstäver stod broderat:  Tiggarn i sin bittra nöd, tackar gud för gammalt  bröd. Påsen var en relik från köket på Sanna.  Den innehöll en massa gammalt bröd och tiggarna  voro de granna fåglarna. Med ett långt bamburör sökte Jac skipa rättvisa mellan kineser och  japaner. Han ropade: Dåliga karaktärer, mina  barn, vackra kläder och dåliga karaktärer. Unna  gott din nästa, får du själv det bästa. 
<sec/>
Tracbacs kläder voro för tillfället något underliga. Han bar stora fadermördare, en vidlyftig  blommerant halsduk, svart långrock, trånga gula  nankinsbyxor med hällor. Över magen gick en  tjock, dubbel klockkedja från vars mitt dinglade  en hel kvast gyllene berlocker. Han såg ut som  ett kommerseråd eller annan bättre borgare från  förra hälften av artonhundratalet. 
<sec/>
Han la ifrån sig bamburöret och spankulerade  åter av och an med händerna under rockskörten  som guppade likt en tuppstjärt. Han mumlade:  Nå, varför kommer inte pojken? Hur länge ska jag  vänta? Kanske har han kommit bara av nyfikenhet. Det finns fler nyfikna människor än ärliga,  mycket fler – 
<sec/>
Plötsligt ställde han sig på tröskeln till den  öppna dörren. Stödjande ryggen mot dörrposten  intog han en besynnerligt förskruvad hållning:  den vänstra armen sträckte han snett bakåt till  hälften omvriden, högra handen med utspärrade  fingrar höll han framför ansiktet som om han  velat avvärja ett slag och samtidigt räcka lång  näsa; munnen var krampaktigt uppspärrad i fyrkant likt munnen på en tragisk mask. Så förblev  han stående fyra eller fem minuter nästan orörlig  blott med några små skälvande ryckningar i överkroppen. Slutligen utbrast han otåligt: Är det  inte nog nu? Det är nog, inte sant? 
<sec/>
Det hela var inte så konstigt som det såg ut,  varken hans dräkt eller uppställningen. I rummet  med den öppna dörren satt en ung kvinna framför ett staffli och porträtterade clownen i en av  hans första roller – just den, som givit honom  hans nom de guerre, Jac Tracbac. Clownen avskydde att stå modell men han hade två skäl att  göra den unga damen till viljes: dels höll han  verkligen av henne, dels hade hon under en kortare tid varit hans hustru. Hon var dansös och  hette Siva Yala. Modern irländska, fadern zigenare. 
<sec/>
Hon sa en smula skyggt som om hon bett om  någonting extra dyrbart eller farligt: 
<sec/>
Jag kan väl inte få be om uttrycket en gång  till? 
<sec/>
Tracbac gick fram mot henne och hytte med  pekfingret. Han tog hennes huvud mellan händerna och kysste henne på ögonlocken. Han blåste  på hennes hår och sa: 
<sec/>
Zigenarunge, du har druvblått hår och körsbärsbrun hy – det vittnar om din ringa härkomst.  Men var stal du dina bärnstensögon? Det gör detsamma. Folk tycker att det är vackra ögon: mig  påminner de om bärnstensmunstycken. När jag  kysser dem, tycker jag mig få cigarrettrök i mun,  starkt parfymerad och en liten smula äcklig. Men  vem kan hjälpa det? 
<sec/>
Uttrycket om jag får be, envisades flickan.  Han sa: 
<sec/>
Inte för hundra dollars, min unge, inte för  femtio, inte för tjugufem. 
<sec/>
Tracbac återtog sin vandring i galleriet. Han  muttrade: 
<sec/>
Varför kommer inte den unge lymmeln? Vad gör  jag om han inte kommer? Sänder jag bud efter  honom? Det ingår inte i min plan. Kommer han  inte av sig själv, är han fullkomligt värdelös för  mig. Jag har satt honom på prov. 
<sec/>
Han stack in huvudet i målarinnans rum och  yttrade barskt: 
<sec/>
Siv, som du vet, vill Abel Rush att jag skall  uppträda om en månad. Han säger, att det är  två år sen sist. Låt gå för det. Men jag uppträder icke med mindre än att en viss person infinner sig här och av mig mottager ett viktigt uppdrag samt utför det till min fulla belåtenhet.  Eljes icke. 
<sec/>
Och han traskade vidare, viftande med rockskörten. Han liknade i den gammaldags dräkten sin  farfar, en liten spenslig och nervös person, som  lidit av epilepsi om ock i lindrig grad. Just så  hade farfadern trippat omkring och viftat med  skörten, då han grubblade över någon viktig affär  om fem- eller tiotusen kronor. Sonsonens affärer  voro, mätta med guld, betydligt viktigare. 
<sec/>
Siv suckade på ett sätt, som lät invant. Dansösen hade vid sexton år redan gjort sig namn  och stod nära gränsen till stjärnklassen. För att  raskt komma på rätta sidan om denna fatala gräns,  hade hon gift sig med Jac Tracbac. Ett reklamparti från hennes sida, från clownens närmast ett  utslag av hans vanliga tankspriddhet och liknöjdhet. Efter en sammankomst med dansösens impressario hade mr Rush inbjudit henne till ett gardenparty hos den store clownen. Efteråt sporde sekreteraren sin husbonde: Vad tyckte ni om Siva?  – Utmärkt, sa Tracbac. – Hon tänker gifta sig  med er. – Utmärkt, upprepade Tracbac, som  funnit behag i kontrasten mellan druvblått hår och  bärnstensbruna ögon. Ska jag arrangera saken?  frågade sekreteraren och Tracbac svarade: Alldeles utmärkt. 
<sec/>
Äktenskapet slöts och Tracbac fann det utmärkt.  Sedermera fann han också skilsmässan utmärkt.  Redan ett par månader efter bröllopet inträffade  någonting oroande. De nygifta sutto på en hotellbalkong någonstans i Florida och drucko sitt te. 
<sec/>
Plötsligt spärrade Siv upp sina bärnstensfärgade  ögon och stirrade bestört på sin man. Hon tryckte  händerna mot hjärtat och utbrast jämrande:  Oh-o-o-o – Upp flög clownen och gjorde ofrivilligt en av dessa hemska skräckgrimaser som  eljes vara arenan och filmen förbehållna. 
<sec/>
Du får verkligen ursäkta, sa Siv, som visste,  hur dyrbara dessa grimaser voro, jag ber tusen  gånger om ursäkt att jag pep till men just nu fick  jag klart för mig att jag är kär. – Lite brutet,  lätt förlåtet, svarade Tracbac älskvärt och sjönk  tillbaka på stolen. I vem är du kär? – I dig,  svarade mrs Tracbac oförbehållsamt. – Tracbac  rev sig under hakan. Han försökte överblicka situationen men tog åter saken alltför lättsinnigt, smålog och sa: 
<sec/>
Eftersom vi är på bröllopsresa, får det väl  passera. Men ingen vana, Siv, ingen vana. Jag  har själv varit kär en gång och det ångrar jag.  Men tag det med ro, så går det över. 
<sec/>
Sivs förälskelse gick inte över men väl hennes  äktenskap. Reklamsyftet, som stiftat detta äkta  förbund, slog alldeles slint. Sekreteraren och  impressarion, hur förfarna de än voro, hade begått  ett räknefel i denna utomordentligt grannlaga  reklam. Dansösen hade visserligen ett ganska stort  namn men inte tillräckligt för att kopplas samman  med Jac Tracbac. Hans namn slog ihjäl henne –  Siva Yala, dansösen blev mrs Tracbac, ingenting  annat. 
<sec/>
Det betydde dock mindre. Avgörande blev först  barnfrågan. Siv ville ha barn, Tracbac icke. Han  sa: Det skulle förstöra din karriär. – Stackars  clown, hans skäl var allvarligare och hans ståndaktighet mera aktningsvärd. Sjukdomen som plågat  kraftgumman farmors bräcklige lille man skrämde  sonsonen. Det var emellertid funderingar och farhågor som han behöll för sig själv. Till Siv sa  han: Du måste tänka på din karriär. Eller låt oss  skiljas – 
<sec/>
Ett sånt kräk, du är, sa Siv och begärde skilsmässa. Gift nu om dig, rådde henne Tracbac, så  får du det utmärkt. Det gjorde hon inte. Hon  förblev ogift och barnlös på trej och för att visa  den store Jac Tracbac att även hon hade en  fast vilja. Vidare slutade hon dansa och förstörde  sålunda sin karriär för roskull, alltsamman för att  Jac skulle stå där med lång näsa. 
<sec/>
Hon slog sig på måleri, som hon förut haft till  tidsfördrivtidsfördriv. Hennes konst var ytlig men klatschig  och rätt elegant. Hon tillskansade sig en sorts  monopol på sin frånskilde man. För att yttermera  reta honom signerade hon sina alster »frånskilda  frun». Det retade honom inte alls. Han var lätt  att skrämma men svår att reta. Allting förlät han  och det är måhända oförlåtligt. Hon hade flera  ateljéer men använde nästan uteslutande den, hon  låtit inreda i Tracbacs bungalow. Hennes väninnor påstodo, att hon inte släppte honom ur  sikte därför att hon önskade hålla andra kvinnor  på avstånd. 
<sec/>
Tracbac fortsatte att ränna av och an i galleriet,  såg titt och tätt på klockan som om den skulle  kunnat säga honom något. Han muttrade gång  efter annan: Vad vill det här säga? Varför kommer han inte? Vad ska jag nu göra? – Då och då  höjde han ögonbrynen och slog ut med armarna  i en stor gest. Han påminde mest om en noskig  lanthandlare bakom sin disk, prisande varorna eller  politiserande med kommunala meningsfränder.  Plötsligt sa han i förbigående och utan att se upp: 
<sec/>
Du undrar, vad jag går och tänker på. Jag planerar någonting. Jag ämnar inlåta mig i en fruntimmershistoria. Är du nöjd? 
<sec/>
Mycket, svarade Siv stillsamt. Är det någonting  i stil med den sista? 
<sec/>
Sista? upprepade Tracbac förnärmad. Vad vet  du om det? Brukar jag anförtro dig kärlekshistorier? Har jag några kärlekshistorier? Tyst med  sånt där, jag ber dig! Den sista? Nå, hon var  utmärkt. 
<sec/>
Allting är ju utmärkt, insköt Siv. 
<sec/>
Det stämmer, sa clownen och gnuggade förnöjd  händerna. Men det här är någonting för sig. Jag  väntar min släkting. Han är den ende, som kan  hjälpa mig och han kommer inte. Vad är det för  mening med det? Han finns här i parken. Jag har  själv sett honom. Jag kan sträcka ut handen efter  honom och han kommer inte. Är det inte klyftigt  inrättat, va? 
<sec/>
Sänd bud efter honom, föreslog Siv. 
<sec/>
Tracbac stampade i de murknade plankorna så  att träflisorna yrde; det var vördnadsvärda plankor tagna ur ett tvåhundraårigt spansk-mexikanskt  hus. 
<sec/>
Nej, nej, nej! Han måste komma av sig själv.  Du ska få höra. Han är en avlägsen släkting,  fattig pojke. Han skrev till mig, Rush konfiskerade  brevet. Han försökte träffa mig, Longfellow  kastade ut honom. Då sände han mig en katt, en  ring och ett brev. Den gången hade han både  tur och skicklighet. Jag tål inte se kattor med  band om halsen. Nå ja, när nu Longfellow kom  med en katt, som hade band om halsen, tog jag  genast av bandet och lät katten löpa. Så upptäckte  jag vid bandet ett brev och en hårring med min  farmors hår. Du känner ju till farmor? 
<sec/>
Jag har målat hennes porträtt efter din beskrivning tre gånger – 
<sec/>
Utmärkta porträtt, medgav Tracbac, för envar  som inte sett gumman. Benjamin, min släkting, har  inte heller sett henne och tror tydligen att gumman hade vitt hår. En åttioårig människa bör ju  ha vitt hår enligt en sån där pojkes schematiska  uppfattning. Emellertid dog farmor lika svarthårig  som du. Men ringens hår var vitt. 
<sec/>
Snygg pojke, din släkting, fnös flickan. 
<sec/>
Inte sant? En smula skojare si så där. Emellertid, jag sökte upp honom, jag låtsades ingenting  om falsariet, jag köpte ringen för en rätt stor  summa. Jag gick. Hör på. Är nu pojken en vanlig  och obotlig skojare, försvinner han med pengarna.  Är han det inte, kommer han till mig och förklarar det hela som ett dumt pojkstreck utfört i  avsikt att väcka min uppmärksamhet, vari han  också lyckats. I så fall vet jag två saker om  honom: dels att han har anlag eller åtminstone  smak för knipsluga metoder, dels att han är åtminstone relativt ärlig. Lägg därtill att han är  min släkting och att han kan vänta hjälp av mig  – och jag har precis den person, som jag behöver – 
<sec/>
Behöver? upprepade Siv med harm. Behöver  till vad? Till den där fruntimmershistorien du  talade om – 
<sec/>
Hon spärrade upp sina ögon på ett alldeles övernaturligt sätt. Tracbac skakade på huvudet och sa: 
<sec/>
Du är utmärkt. Jag önskar att jag kunde hålla  av dig. Men det kan jag inte; jag måste skaffa mig  ett annat fruntimmer. Hör nu på. Jag har ingen,  jag håller av, varken kvinna eller hund eller katt  eller häst eller apa eller något vad mig tillhörer.  Alltsamman är mig likgiltigt. Icke förty vill man  att jag skall uppträda. Varför? Är jag road av  applåder eller visslingar? Varken det ena eller  det andra. Är jag road av att samla pengar? Åt  vem? Åt Tracbacsyndikatet eller åt mig själv?  Jag har ingen ambition, inga laster, ingen hobby,  ingen lust att göra vare sig gott eller ont. Kan du  överhuvudtaget säga mig något, som jag önskar  eller vill? 
<sec/>
Det kan jag, svarade flickan snabbt och frankt.  
<sec/>
Men clownen ryckte på axlarna. 
<sec/>
Nej min docka, varken du eller någon annan.  Varför skulle jag arbeta? Å ja, du står där och  småler, din lilla ynkedom. Triumferande, va?  Återgå till äktenskapet, Jac Tracbac och jag skall  föda dig tolv välvuxna barn. Då har du någonting  att arbeta för clown! Ja, besitta och besinna! Tolv  Tracbacar, sex manliga och sex kvinnliga – alla  lika hejdlöst skrattretande. Å nej, barn det vore  en förfärlig orätt mot mina ärade kolleger. Enorma  utbud på clownmarknaden, kolossal baisse. Pajaser  till självkostnadspris. 
<sec/>
Nå, du lilla guldögda best, fortsatte han i  samma andedrag och sparkade bakut i riktning  mot Siv. Du kunde ju tala om för mig, vad det  är jag önskar och vill? Var det inte så? Nå? Nå?  Blir det något av? Vad vill jag? 
<sec/>
Hon svarade lugnt – och fast hennes hjärta  redan började dunka av rädsla – fullkomligt likgiltigt: 
<sec/>
Vad du vill, Jac? Du vill uppträda. 
<sec/>
Han stod ett ögonblick orörlig, så lyfte han  bamburöret som en vilde sitt spjut och slungade  det i dammen. De skränande änderna lyfte och  singlade kors och tvärs över gården, skriande.  Tracbac vände sig om, han gick fram mot flickan,  som alltjämt tryckte sig upp mot väggen. Han  tycktes röra sig nästan lika mycket med armarna  som med benen, skuldrorna höjdes och sänktes  växelvis ungefär som på en gående apa eller en  höftsjuk. Han tog Siv kring handlederna och förde  sitt ansikte nära hennes. Han sa: 
<sec/>
Vet du vad det kostar mig att uppträda? Vet  du vad det kostar? Å nej, det kan du inte veta –  det kan ingen veta – mer än den som betalar – 
<sec/>
Hans röst var lugn blott en smula besk och  gnällig. Ungefär på samma sätt skulle gamle köpman Borck ha klagat över de dåliga tiderna och  sökt avvärja någon lättsinnig utgift. Inte förty  var flickan så skrämd att hennes näsvingar skälvde,  då hon drog andan. Hans händer for sakta och  smeksamt undersökande över hennes nakna armar  ända upp till skuldrorna. Hon ansträngde sig att  hålla sina muskler stilla och slappa. Han lyfte  hennes hand och släppte den. Armen dinglade  slappt som en döds eller sovandes. Det lugnade  honom. 
<sec/>
Han började hastigt klä av sig; men flickan  skrattade så pass hon kunde och utbrast: 
<sec/>
Nej men fy, Jac, du är chocking! Tänker du  klä av dig mittför näsan på mig! – Å, du milde,  vad jag är tankspridd, skrek clownen och med  det ena byxbenet redan löst dinglande och hållande  upp byxorna med händerna skumpade han bort  som en pojke på en käpphäst, försvann genom  den bortre dörren. Siv skrattade muntert och precis så länge att dörren hann stängas om honom.  Då upphörde skrattet lika snabbt som maskinernas slammer vid Konstgjorda forsen. 
<sec/>
Knappt hade Tracbac försvunnit, förrän Longfellows svartulliga huvud dök upp i gårdstrappan.  Han rullade ögon och gjorde tysta frågor med  sina tjocka läppar. Siv nickade. Negern smög sig  fram till flickan och räckte henne en biljett. Från  mr Abel Rush, viskade han. Siv läste biljetten. Den  oroade och förbryllade henne men hon måste besluta sig snabbt. Hon viskade tillbaka: Hälsa mr  Rush att jag delar hans åsikt. – Negern nickade  och smög bort lika tyst som han kommit. Siv rev  sönder biljetten men höll ännu bitarna i handen  då Tracbac återvände. 
<sec/>
Han var iförd en fotsid rock eller kaftan av  svart siden fodrad med kinesiska broderier, på  huvudet hade han en mandarinmössa med blå  knapp. I handen höll han sin hederliga, tjocka  guldkedja – passande en borgares mage i Wadköping – och lät uret dingla i det han med falsk  röst sjöng: Ringen Cornevilles klockor – ringen  dagen lång – ringen alla klockor – ringen ding  ding dång – 
<sec/>
Han stannade framför Siv och sa: Den där  släktingen jag talade om, har tydligen skuddat  stoftet av fötterna. Det är över en timme sen  jag såg honom bolla med sin hatt i jasmingången.  Kanske var det inte han, kanske såg jag fel –  Vad tror du? 
<sec/>
Hur ska jag veta det? svarade flickan snäsigt.  
<sec/>
Han nös: Tjohejsan. Jag har förkylt mig.  Änderna måtte ha skvätt vatten på mig. Har du  läst Tusen och en natt? Har du läst sagorna om  Simbad Sjöfararen? Jo, han var en gentleman som  hade till trumf att lida skeppsbrott och bli uppkastad på diverse öar. Hur han kunde leva på det,  stackars karl, utan reklam och organisation som  han var. En morgon vaknade han på en sån där ö  och skulle just fundera ut nästa skeppsbrott, då  han till sin fasa upptäckte att en ful trollgubbe  slagit sig ned på hans axlar och klamrade sig  fast med benen. Inte värt att försöka bli av med  fulingen; Simbad måste bära honom och göra  allt vad han befallde. Nå ja, min unge det fanns  en gång en yngling som hette Jonathan Borck,  det var jag. Jag led också skeppsbrott och blev  uppkastad på en strand och vaknade med en  ful gubbe ridande på mina axlar. Han rider mig  ännu och han heter Jac Tracbac. 
<sec/>
Vad har du där? frågade han plötsligt och  pekade på hennes hnutnaknutna hand. Utan att blinka  höll hon fram handen med pappersbitarna. Hon  sa: Från mr Rush – 
<sec/>
Det är utmärkt, myste clownen, alldeles utmärkt. Jaså herrskapet sänder varann små billets  doux? Har jag inte sagt dig, Siv, att du ska gifta  dig med Abel Rush? Så slipper jag dig äntligen.  Han är vacker, intelligent, ung. Tag honom! Om  få år ha vi tolv Rushar med alla moderna förbättringar. Sådana kan marknaden uppsuga i oändlighet – 
<sec/>
Han såg åter på klockan. 
<sec/>
Nå ja, han kommer inte den där unge mannen,  det är alldeles tydligt. Apropå, Siv, du kan säga  din vän Abel Rush att jag verkligen ämnar uppträda ifall jag lever och har hälsan. Men inte  om tre månader, som han inbillar sig utan om  tre år. Då skall jag uppträda under förutsättning  att jag själv lyckats klara den där fruntimmershistorien du vet. Å du store vad du ska bli svartsjuk! Hälsa alltså Abel Rush – 
<sec/>
Det där får du säga honom själv, mumlade  Siv buttert. 
<sec/>
Hälsa honom vidare, att jag varken vill se  honom eller höra hans älskliga stämma på ett  halvår. Minns det! Jag skall ägna mig åt eremitliv och lärda studier. Jag ska lista ut, hur den  där Simbad lyckades bli kvitt sin Jac Tracbac. Jag  har burit på min länge nog. 
<sec/>
Han såg än en gång på klockan, sa: Alltså,  karln kommer inte det är tydligt. – Visslande  melodien ur operetten Cornevilles klockor gick han  utför trappan till gården. 
<sec/>
Siv tänkte: Rush får ta ansvaret. Mig angår inte  hans fruntimmershistorier. Mig angår ingenting.  Snart. 
<sec/>
Hon gick in till sig och satte händerna för  sina onaturliga stackars bärnstensögon. 
<chapter/>

<chaptername>SJÄTTE KAPITLET.</chaptername>

<chaptername>Clownens jude.</chaptername>

<sec/>
Under det att Tracbac otåligt väntade sin unge  frände traskade Benbé i grumligaste lynne omkring med de båda uppsyningsmännen. Han visste  inte rätt, vad han liknade mest – en kung på  utställning vallad av två uppvaktande kavaljerer  eller en brottsling på dådplatsen vallad av tvenne  deckare. 
<sec/>
Emellertid klappade nu den ene uppsyningsmannen Benbé vänligt på skuldran och sa: Nu  ha vi gjort vår skyldighet mot en ärad gäst sir  och kunna återvända till jobbet med fredade samveten. Och eftersom ni inte älskar ensamheten så  kommer här Longfellow er till mötes. 
<sec/>
Longfellow kom emot honom med mössan i  hand, icke av vördnad dock utan för att torka den  ymniga svetten. 
<sec/>
Benbé pöste upp sig och utfor: Vackert det  här, Longfellow. Vänlig nigger röka fredspipa,  vända ryggen till falsk nigger ringa parkvakten. 
<sec/>
Master Borck, suckade negern och tog sig med  båda händer för bröstet, jag har gjort värre än så  – jag har kallat hit honom själv. Mr Rush – och  han sticks sir, han sticks – Får jag be er stiga  in i mitt hus, master Borck. Mylady Longfellow  tar emot. 
<sec/>
Han höll artigt upp dörren för Benbé, som  trädde genom förstugan in i ett tämligen stort rum,  möblerat billigt och grant. Mitt på långväggen  framför en byffé, som blixtrade av mässingsbeslag  satt Longfellows maka, praktfullt fet, blänkande  som en nyskurad spis och med tycke av fridfull  och mätt kannibal. Med sina stora händer omfattade hon på ett värdigt och fryntligt sätt den  köksklädesklädda magen. Till höger och vänster  om henne grupperade sig sju barn, det äldsta en  tolvårig gosse, sin fars avbild. Det hela bildade en familjegrupp väl värd sin kamera. Mitt  framför dem stod mr Rush och betraktade dem  just som en fotograf sina klienter men tyvärr saknade han redskapet. 
<sec/>
Mr Rush var en helt ung man, endast två eller  tre år äldre än Benjamin Borck. Han var jude  men hans utseende förde tanken snarare till Lyckliga Arabien än till Palestina; han var affärsman  och ansågs knivig men påminde mer om poet eller  andlig. Longfellow stegade nu in och med en stor  gest och ilsket mullrande stämma föreställde han:  Mr Kain Rush! 
<sec/>
Egentligen Abel Rush, smålog sekreteraren och  såg milt men en smula otåligt spörjande på  negern. Mr Rush lät blicken glida till den feta  negermamman och hennes trevliga barn för att  åter fästa den vid grindstugans herre. Plötsligt  uppgav Longfellow en tjutande suck och stegade  fram mot makan skakande sina knutna händer. 
<sec/>
Mylady, bullrade han, begriper ni ingenting, ni  obildade kvinna? Begriper ni inte att ni är överflödig i ert eget hus? Begriper ni inte att vi och  våra stackars barn körs på dörren? Ut med er!  Ut i storm och oväder! 
<sec/>
Det är väldigt vackert ute, insköt mr Rush  beskedligt och sanningsenligt. Mylady log tyst  och svepte ut ur rummet lik en svart komet med  präktig svans av lika svarta meteoriter. Longfellow högg hastigt äldste pojken i axeln och  tryckte ned honom på den stol, hans mor lämnat.  Han sa: 
<sec/>
Hiawatha, min son, du stannar. Inte sant, mr  Rush, Hiawatha får stanna? 
<sec/>
Det går ju för sig, svarade sekreteraren, fast  jag inte förstår varför. 
<sec/>
Varför frågar ni, Kain. Därför att det i detta  rum finnes en bedragare, en jude och ett skåp  med bordsilver. Därför mr Rush. Hiawatha pass  på! Och den fruktansvärde grindvakten stegade  ut och smällde igen dörren. Sekreteraren skrattade  ett lågt och behagligt skratt. 
<sec/>
Nå ja, sa han, där fick vi båda vad vi tål.   
<sec/>
Han fortsatte till Benbés förvåning på en  svenska som visserligen hade yankeetonfall men  som eljes var korrekt: 
<sec/>
Ni ska inte tro, att den gode Longfellow var  så rasande och hätsk som han föreföll. Negrer  är goda skådespelare. Unge Hiawatha har inte  placerats här för att vakta silverskedarna eller  ens för att förarga oss – men han ska lyssna  och avlägga rapport för kära far. 
<sec/>
Sekreteraren hade antagligen rätt. Så snart den  pigge ynglingen förstod att han ingenting förstod  ägnade han sig åt angenämare sysselsättning. I det  han med talande och bönfallande miner anhöll om  förståelsefull diskretion från de båda herrarnas  sida, tog han ur byffén fram en betydande syltburk och försjönk i en vällustig dåsighet. 
<sec/>
Mr Rush bjöd Benbé en stol men förblev själv  stående. 
<sec/>
Som ni hör, är jag svensk. Mina föräldrar  flyttade över då jag var åtta år. Innan dess hade  jag emellertid nöjet att göra er bekantskap. Vi  slogs en gång i min fars trädgård, som gränsade  intill Borckska gården. Min far hette Gavenstein,  juvelerare Gavenstein. Här tog han namnet Rush. 
<sec/>
Det låter som ett bilmärke, inföll Benbé. 
<sec/>
Någonting i den stilen. Gavenstein påminde om  ett äpple. Som pojke har jag fått smörj för båda  namnen, Gavenstein i Sverige och Rush här. Nå,  det gör ju detsamma, varför man får det härdande smörjet – 
<sec/>
Han gick fram till negerpojken och viskade uppmuntrande: 
<sec/>
Ät, Hiawatha, ät! Det finns många syltburkar i  skåpet. 
<sec/>
Det finns det, väste pojken förtjust och öppnade det röda gapet på vid gavel. Jag ska regla  dörrn för säkerhets skull – 
<sec/>
Sekreteraren sa: 
<sec/>
Som ni ser är jag hämndgirig och långsinnad  som alla judar. Jag straffar Longfellow och hela  hans släkt, därför att han tar oss båda för tarvliga silverskedstjuvar. Jag hoppas vi är bättre  upp än så. 
<sec/>
Benbé skrattade därför att han började känna  sig bättre till mods. Den där mäktige sekreteraren  var alltså son till Gavenstein, en liten trind och  trevlig juvelerare som brukat göra konkurs då och  då. Till på köpet närmsta granne till farmor på  den tiden! Vad kunde han bättre begära? Alltså  behandlade Benbé sekreteraren efter den ritual,  som är bestämd för barndomsvänner – han räckte  fryntligt fram handen. 
<sec/>
Abel Gavenstein eller Kain Rush eller vad ni nu  heter, slå till om ni behagar. Låt oss lägga bort  titlarna. Det känns fånigt att inte säga du åt en  pojke, som man klått upp – 
<sec/>
Nå ja herr Borck, sa Abel Rush och smålog  underfundigt och lite melankoliskt. Den av oss,  som har några titlar, kan ju lägga bort dem. Eljes  kanske det är bäst att vi väntar. Tänk om vi  skulle ångra oss? 
<sec/>
Envar som något känner etiketten mellan  svenska ynglingar och män, vet fuller väl att ett  avslag i dufrågan hör till de allra grövsta förolämpningarna. Följaktligen rodnade Benbé hejdlöst, hans humör blev grumligt och hans andhämtning fnysande och besvärad. 
<sec/>
Som ni behagar, sa han. Vill ni då vara så  fly förbannat vänlig och tala om vad ni önskar? 
<sec/>
Personligen ingenting, svarade sekreteraren lugnt.  Jag är blott ombud för de herrar, som handha  den ekonomiska sidan av Jac Tracbacs verksamhet.  Er ankomst har väckt någon oro. För min del  blir jag nöjd med ett samtal, som jag hoppas ska  leda till en överenskommelse i godo. 
<sec/>
Överenskommelse? upprepade Benbé ursinnig.  Välj era uttryck Abel Gravenstein! Tror ni kanske  att jag är någon utpressare? 
<sec/>
Sekreteraren smålog blitt som mot ett barn.   
<sec/>
Utpressare bekymra vi oss inte om. I ert första  brev, som jag tog mig friheten konfiskera – 
<sec/>
Jaså, ni tillstår det! skrek Benbé hjärtans nöjd  att finna så giltig anledning till vrede. Ni tillstår  att ni stjäl er husbondes brev? 
<sec/>
Med Tracbacs tillstånd eller rättare sagt på hans  befallning censurerar jag hans post. Vill ni sen  kalla det stöld, så var så god. Mr Tracbac får  ofta brev från så kallade släktingar och de bekymra oss inte. I det här fallet visste jag ju, att  brevskrivaren verkligen räknade släkt. Det gjorde  saken betydligt mera invecklad. Om ni kommit ett  år senare, skulle ni varit hjärtligt välkommen, det  försäkrar jag er. Men tidpunkten är mycket olyckligt vald. Tracbac har samtyckt att uppträda inom  den närmaste framtiden – 
<sec/>
Jag ämnar icke störa, sa Benbé högdraget.  Sekreteraren suckade och halvslöt ögonen lik den,  som ser att hans väg är lång och svår. 
<sec/>
Herr Borck, har Tracbac väl fått fatt på er, så  är det sannerligen inte ni, som avgör den saken.  Den kommer att ligga helt och hållet utanför er  kontroll och följaktligen måste ni tyvärr i viss  mån stå under vår. (Och när jag säger vi och  vår – inflickade han – menar jag naturligtvis  mina principaler, det så kallade Tracbacsyndikatet.) 
<sec/>
Jag ska säga er något, fortsatte han. Så snart  Tracbac glatt oss med löftet att uppträda – det  händer inte ofta och får inte hända ofta – så  snart han givit sitt löfte, vet vi två saker med  visshet: för det första kommer han att göra allt,  som står i hans makt, för att uppfylla sitt löfte.  Tracbac är den mest utpräglade pliktmänniska, jag  känner och ett brutet löfte skulle plåga honom  orimligt. Vad vi för det andra vet, är tyvärr att  han kommer att göra allt för att inte infria sitt  löfte, allt utom att direkt bryta det – 
<sec/>
Det där kallas kanske god logik på amerikanska,  inföll Benbé. På europeiska kalla vi det paradoxer – 
<sec/>
Vi kalla det ett fördömt besvär, svarade sekreteraren med en mild suck. Ni får emellertid inte  tro, tillade han genast, att mr Tracbac gör det  där på trej. Å nej, han är renhårig som man säger.  Saken är helt enkelt den att varje uppträdande för  honom betyder en andlig spänning, som kommer  honom att rygga tillbaka och knipa ihop munnen. 
<sec/>
Nå ja, avbröt Benbé snusförnuftigt, det bör  inte vara någon svårighet att slippa undan. Sjukbetyg till exempel; han kan ju skaffa sig kikhosta. 
<sec/>
Sekreteraren brast i skratt och hans svarta ögon  glittrade av pojkaktig förtjusning. 
<sec/>
Vet ni vad, sa han, där stötte ni på den märkvärdigaste paragrafen i Tracbacs eljes mycket rätlinjiga kontrakt. Han har själv avfattat den och  den lyder ungefär så här: Sjukdom av vad slag  den vara månde upphäver icke undertecknads kontraktsenliga förpliktelser, ej heller min död och  begravning som – om syndikatet finner skäl föreligga – böra konstnärligt och ekonomiskt utnyttjas. 
<sec/>
Det var baddarn, sa Benbé. 
<sec/>
Uppriktigt sagt vägrade syndikatet godkänna  den där paragrafen som onekligen kan förefalla  cynisk och brutal. Tracbac å sin sida vägrade  underskriva ett kontrakt utan paragrafen. Den finns  där. Mina principaler, som själva är en smula –  nå ja affärscyniska – misstänka att Tracbac  vill ha den som ett yttersta vapen för att i  nödfall kunna skandalisera dem. Å nej då, er släkting är kanske en smula barnslig men allt annat än  cynisk eller knivig. Enligt min åsikt har han paragrafen som ett skydd mot sin egen feghet. Sjukbetyg eller liknande triks ska inte kunna hindra  honom från att uppträda. 
<sec/>
Mr Tracbac har i själva verket en sträng moral.  Ifall han nedläte sig till ett eller annat lite knep  som så många andra stjärnartister, vore det inte  så konstigt att sköta honom. Tyvärr har han en  förkrossande mängd moraliska synpunkter. Vi  måste ständigt vara på vakt och jakt för att om  möjligt oskadliggöra dem. Hans moral är tvåkluven. Dels har han en hederlig gammal svensk  borgarmoral, mer konventionell än djup. Det får  knappt förekomma aningen om något oanständigt  i hans komedier. Hans stora effekter ligga på ett  helt annat plan. Den andra grenen av hans moral  är ur vår synpunkt sedd hemsk i all sin oberäknelighet. Den är uteslutande baserad på medlidande  och ett medlidande utan gränser. Kan han här  finna ett eller annat stöd – och hans uppfinningsförmåga är otrolig – då står han inte att styra.  Kunde han uppfylla en moralisk plikt med ett  kontraktsbrott, skulle han riva sönder kontraktet  utan att blinka. Å du milde, utbrast sekreteraren  plötsligt och strök upp håret till ett förtvivlans  snår, å, du milde herr Borck på den punkten är  han svår. 
<sec/>
Just därför, tillade han eftertänksamt, ha vi alltid hyst en viss oro för hans släkt. Lyckligtvis är  ni den ende representanten på den här sidan  Atlanten. 
<sec/>
Tror ni kanske att jag, utbrast Benbé uppbrusande men smällde plötsligt igen käkarna och  sänkte huvudet. Den stackars ynglingen hade i  sin fåfängliga stolthet velat framslunga: Tror ni,  att jag ämnar vädja till hans medlidande! – Tyvärr hade fiffigheten solkat ned stoltheten. Han  fick nöja sig med att muttra: 
<sec/>
Tack för piken. Jag förstår att ni syftar på den  där checken – 
<sec/>
Å vad ni pratar, avbröt sekreteraren förargad.  Jag hade för ögonblicket glömt den där historien.  Tror ni att det angår oss, vad mr Tracbac gör med  slantarna. Jo, om han ville slösa bort sina millioner till sista centen, skulle antagligen mina principaler gnugga händerna. De skulle kanske hoppas  att få övertaget. Det tror nu knappast jag. Tracbac fattig skulle vara lika svårregerlig som Tracbac rik. Hur som helst – vill han ruinera sig så  gärna för oss, mycket gärna – bara han inte ruinerar syndikatet genom att vägra uppträda. 
<sec/>
Ni är inkonsekvent, anmärkte Benbé, ni sa nyss  att Tracbac lovat uppträda och att han alltid håller  sitt löfte. 
<sec/>
Tyvärr är det inte jag, som är inkonsekvent,  genmälte sekreteraren. Tracbac kommer att uppträda men var, när och hur? Nå »hur» kan vi  hoppa över: det är verkligen hans sak och den  oroar oss aldrig, faktiskt aldrig. Men tiden! Han  skulle bli förtvivlad, om han komme fem minuter  för sent till en repetition, men att komma fem  månader för sent till en premiär generar honom  inte alls. 
<sec/>
Det måste vara obehagligt för era känslor, herr  syndikatsekreterare, medgav Benbé. Men skulle ni  i förbigående vilja säga mig en sak: är ni i syndikatets tjänst eller i Tracbacs? Det borde göra en  viss skillnad – 
<sec/>
Å nej, inte ett spår, så som jag ser saken. Syndikatet kan naturligtvis inte existera utan Jac Tracbac, men inte heller han utan syndikatet. Våra  turnéer måste planeras två år i förväg för att  kunna disponera de lokaler vi behöva i femton eller  tjugu av de större städerna. Vi ha motståndare eller  medtävlare att bekämpa. Det hela måste ske mycket  diskret och är förenat med kolossala kostnader,  arbete och risker. Framför allt den risken att Tracbac skjuter upp turnén på ett halvår. Naturligtvis  ha vi stora böter stipulerade i kontraktet men  vi skulle aldrig indriva dem eller låtsas indriva  dem eller ens knysta om att han berett oss väldiga  förluster och obehag – 
<sec/>
Det var generöst, utbrast Benbé, jag märker att  jag måste revidera min lantliga uppfattning av  syndikat och bolag och tocket. 
<sec/>
Vore det generositet, så vore det oförlåtligt.  Saken ligger annorlunda. Emellertid förstår ni  att vi fasar för allt, som kan komma i vägen. Den  stundande turnén är planerad sedan halvtannat år.  Om tre månader träder kontrakten med de olika  lokalerna i kraft – sen börjar våra böter, ifall  Tracbac inte är färdig att gå in. Vi ha redan avsatt  en bötesfond på en halv million men det är naturligtvis en rent godtycklig summa eftersom vi måste  förnya kontrakten undan för undan tills Tracbac  en vacker dag säger: Nu går jag in. 
<sec/>
Och om ni i stället sa: Nu går du in? Vad  skulle då hända. 
<sec/>
Sekreteraren log sorgmodigt och vaggade på  huvudet: 
<sec/>
Oj, oj, oj. Vad som skulle hända? Det värsta  tänkbara. Tracbac skulle gå in och han skulle göra  sitt allra bästa. Samvetsgrant som ingen annan.  Och vi kunde hälsa hem, som man säger. Det  skulle inte finnas någon Jac Tracbac längre –  det skulle bli fiasko –  
<sec/>
Hör nu ni, sa Benbé förundrad, vet han inte av  det där själv? 
<sec/>
Säg det, den som kan. Ibland tror jag att han  inbillar sig uppträda i ett portativt tält som släpas  från marknad till marknad av två spattiga hästar.  Hans förstånd måste ju säga honom, att så inte  är förhållandet – men hans känsla är nog en  äkta tältkänsla om jag så må säga. Jag ska ge er  ett exempel. Så snart vi fått visshet om att turnén  verkligen kan starta, annonseras den i alla de tjugu  städerna samtidigt. Det har nämligen hänt en gång,  då vi blott annonserade premiärstaden, att ett  dussin andra städer annonserade fortsättning av  turnén antagligen envar i avsikt att tvinga oss dit.  Det blev en del oreda. Alltså annonsera vi hela  turnéplanen samtidigt och samma dag äro biljetterna till samtliga föreställningar i de tjugu städerna slutsålda. Under sådana förhållanden, förstår ni blir det ingen biljettförsäljning vid föreställningarna – de äro redan överstökade och  resultaten deponerade i respektive banker. 
<sec/>
Kommer så premiären med dunder och brak,  fortsatte sekreteraren. Vanligen har jag i uppdrag  av Tracbac att räkna inropningarna. Ibland har  det roat mig att uppge felaktig siffra, för stor  eller för liten. Å nej, lurifax, säger han och skrattar  fast han är som en trasa – å nej, det var så och  så många. Han missar ta mig sjutton inte en applåd om de också närma sig hundratalet. På turnén  sover han och äter i sin klädloge – dels vill han  inte visa sig ute, dels inbillar han sig – förmodar jag – att han bor i en sån där cirkusvagn. När lokalen äntligen är tömd säger han till  mig hemlighetsfullt och en smula förläget: Gavenstein, om vi skulle höra efter hur stor kassan är?  – Visst det, säger jag och så smyger vi oss genom  korridorerna in på kontoret. Där sitter en karl  eller kvinna och låtsas räkna. Högt ärade, säger  Tracbac och bugar sig, jag är han Jac själv,  skulle ni vilja säga mig kassan. – Fruntimret,  som sitter där enkom för detta besök, låtsas addera  ihop något på en papperslapp, så säger hon summan. Tracbac nickar och funderar, så säger han:  Inte dåligt. Det kunde ha varit mer, men det  kunde också ha varit mindre. Vi får vara nöjda.  Kom med mig i min loge. Där drar han upp en  flaska champagne och säger: Sannerligen – vi  kan ha rätt att rumla ett tag. Han klär av sig,  tömmer ett glas, sveper sig i filten och somnar på  britsen ögonblickligen. 
<sec/>
Komedi, fnös Benbé. 
<sec/>
Jag skulle hellre kalla det lek – eller vila om  ni så vill. Han leker sig tillbaka till tälttidén då  unge Jonathan Borcks konster och krumbukter inte  voro värda så värst många dollars eller cents. För  resten vet man ingenting om honom – det är  egentligen det enda man vet. En gång – och  jag var då alldeles ny som sekreterare – skulle vi  börja turnén i Chicago. Underhandlingar voro slutförda för många månader sen men ingen hade  brytt sig om att fråga Tracbac, var han ville ha  premiär. Vanligen är det honom alldeles likgiltigt,  men enligt kontraktet har han rätt att själv bestämma var han ska börja – ja, han kan i  själva verket starta i Australien eller Asien eller  Afrika om han vill – blott icke i Europa –  
<sec/>
Varför inte i Europa? frågade Benbé.  
<sec/>
Sekreteraren ruskade på huvudet: 
<sec/>
Å nej då! Amerikanerna skulle inte tåla en  Tracbacpremiär i Europa. Det skulle skada oss  kolossalt. Inom Staterna har han emellertid fritt  val, fast vi vanligen kasta loss i New York eller  Los Angeles eller Chicago. Nå – en månad eller  så före starten säger han att premiären skall ske  i Topeka, en världsförgäten håla om förti eller  femtitusen invånare. Varför i Topeka? frågade  det förskräckta syndikatet. Fanns där kanske någon  eller några personer, som han önskade se på premiären, så kunde de per extratåg om inte annat  förflyttas till Chicago. Tracbac blev generad. Det  är hans svåraste själsliga kongregationsform. Råkar  han i den så får man varken tal eller svar. Emellertid höll han fast vid sitt kära Topeka. Ingen  förstod eller förstår varför. Jag antar att han  blundat och satt fingret på kartan. På så sätt  måste han ha upptäckt Topeka. 
<sec/>
Syndikatstyrelsen visste sig ingen levande råd.  Då fick jag en idé, var jag nu tog den ifrån. Jag  begav mig hit. Tracbac var då alldeles ny i sin  bungalow och mycket intresserad av alltsamman.  Han tog vänligt mot mig och skämtade och kallade  mig äpplet Gravenstein i stället för Abel Gavenstein. Det var både första och sista gången han  behagade skämta med mig, tyvärr. Nå, rätt vad det  var, tog jag mod till mig, bröt tvärt av det  muntra pratet och sa: Vad är det för dumheter  det här med Topeka? Hur kan man komma på  en så vanvettig idé? – Jac blev kopparröd i sitt  vita ansikte men han svarade mycket saktmodigt  och allvarligt: Det är inte vanvett min gosse, det  är rättvisa. Varför ska jag alltid ha mina utskrikna premiärer inför fläskpackarna i Chicago  eller Wall streetjobbarna i New York? I storstäderna finns tusental förströelser och sevärdheter, i småstäderna få eller obetydliga. Det är  bara rättvisa att jag startar i Topeka eller någon  annan håla. Man måste tänka även på dessa människor. 
<sec/>
När er onkel sa det där, fortsatte sekreteraren,  såg han så innerligen barnslig, snusförnuftig och  god ut som en flicka, den där skickats ut om  julafton av sina rika föräldrar för att utdela julklappar på rättvisaste sätt bland fattiga småttingar. Hade jag fått följa mitt hjärtas maning,  skulle jag tagit den store-lille clownen i famn eller  jag skulle ha bugat mig till jorden för honom.  Men jag var bara en yngling som skulle visa framfötterna och till vad pris som helst haka mig fast  vid lyckohjulet. Alltså begick jag ett nidingsdåd i  miniatyr – 
<sec/>
Jag sa till mr Tracbac med lämplig blandning  av naivitet och illslughet: Tror ni verkligen, mr  Tracbac, att era konster skulle ha så stor betydelse eller andligt värde för de goda Topekaborna, att man behöver tala om rättvisa eller  orättvisa? Är det inte bra stora ord i detta sammanhang? Er konst är naturligtvis en alldeles enastående konst och dessutom värd väldiga pengar –  men tror ni inte att den kommer mera till sin rätt  i Chicago eller någon annan storstad? 
<sec/>
När jag sa det där, fortsatte sekreteraren och  hans vackra bruna poetansikte var rödflammigt  under ögonen, när jag sa det där skämdes jag mer  än jag gjort vare sig förr eller senare. Jag hade  fullkomligt klart för mig, att det var ett nidingsdåd och det enda som höll mig något vid kurage,  var den risk jag själv löpte – 
<sec/>
Jag minns det tydligt, återtog han. Vi befann  oss i ett litelitet rum högst upp under taket. Det är  möblerat med några tarvliga gamla pojkmöbler  som Tracbac låtit hämta från sitt barndomshem – en utdragssoffa, ett par pinnstolar, en liten bokhylla,  ett skrivbord av furu, fullt med inristade initialer  och gubbar. Tracbac satt vid bordet och lät fingrarna kila av och an över skivan och bokstäverna  – han liknade nästan en blind som försöker att  läsa med fingertopparna. Jag hade hjärtat i halsgropen, det kan jag säga er och jag vet inte, hur  länge jag fick vänta på svar. Till sist sa han lugnt  och lågmält: Ni har alldeles rätt. Min konst passar  bäst för svinslaktarna i Chicago. Den är utspekulerad för dem och deras gelikar. Min konst är av  det slaget att den måste betalas mycket, mycket  bra, om det överhuvudtaget ska vara någon mening  med den. 
<sec/>
Så sa han och jag dröp ut som en mus droppar  ner i sitt hål. Från den stunden var jag säker om  två ting: syndikatets välvilliga förtroende och Jac  Tracbacs kyliga motvilja eller kanske förakt. Min  ställning hade blivit säkrare men inte angenämare. 
<sec/>
Abel Rush smålog med nedslagen och fundersam min som om han i sitt stilla sinne vägt  vinsten och förlusten. Emellertid sticker det egna  kära jaget snart fram ansiktet i en ungdoms tankar och Benbé började åter fundera över sin egen  ställning. Sekreteraren måste naturligtvis ha någon  avsikt med att locka honom till grindstugan. Rush  föreföll en smula nervös och obehaglig till mods;  hans läppar rörde sig, som om han talat invärtes,  kanske överläsande en läxa. Pojken Hiawatha syntes stilla och djupt försjunken i synd och sylt;  skedens vandring från kruka till mun blev allt  dåsigare och en och annan dov och liksom betänksam rapning antydde begynnande mättnad. 
<sec/>
Plötsligt yttrade Abel Rush otåligt: 
<sec/>
Jag är sannerligen missnöjd med den här knivige  syndikatssekreteraren och vad ska då inte ni vara.  Alltså blir jag väl nödd och tvungen att komma till  kärnpunkten. 
<sec/>
Tyvärr, tillade han och rynkade pannan i missmodets vågiga veck, tyvärr kommer ni snart att  förstå, hur finkänslig jag i själva verket var, då  jag avböjde ert vänliga du-brorförslag. 
<sec/>
Å verkligen? sa Benbé obehagligt nyfiken.  Ö-ö-ö-ö-ö-öh, rapade negerynglingen Hiawatha  tryggt, ty hans sak var avgjord. 
<chapter/>

<chaptername>SJUNDE KAPITLET.</chaptername>

<chaptername>Labyrinten.</chaptername>

<sec/>
Den unge juden stack knytnävarna ner i fickorna  och höjde skuldrorna som om han genom denna  gest velat öka sin energi eller kanske övertyga  Benbé om, att någonting allvarligt nu skulle avhandlas. Han sa: 
<sec/>
Alltså herr Borck, ni önskar veta, vad vi egentligen vill er. Jag ska säga det kort och gott. Vi  önska att ni omedelbart – helst redan i afton –  lämnar Kalifornien och vidare att ni i New York  tar första lägenhet till Europa. Jag har redan  tagit mig friheten beställa en första klass på  Gripsholm, som avgår om sex dagar. Jag har  också beställt två biljetter på Santa Felinjen  till New York. Om ni inte har alltför mycket  däremot ämnar jag nämligen följa er till båten. Det  är i få ord, vad jag har att säga er – 
<sec/>
Ganska mycket i få ord, anmärkte Benbé lugnt.  Och ganska älskvärt av er att göra den långa  resan för att hålla mig sällskap. I trots därav ger  ni mig kanske en kvarts betänketid. 
<sec/>
För all del – ni kan tänka hela dagen. Även  om vi inte komma i väg förrän i morron kväll,  hinna vi galant till Gripsholm. Att tänka står er  fritt och tyvärr kan jag inte hindra er från att  tänka ganska fula tankar om mig och mina principaler. Men att tänka över själva saken – uppriktigt sagt herr Borck – jag är rädd att den  redan är avgjord – 
<sec/>
Utan mitt hörande, anmärkte Benbé fullständigt  lugnt fast hans humör började bli tämligen grumligt. Ur flera synpunkter var förslaget eller befallningen fördelaktig. Efter sitt misslyckande i staterna måste han helt enlkelt ta sig hem och att  få åka gratis som schangtil herre på första klass  var onekligen mycket lockande. Å andra sidan  var det ogement förödmjukande att bli knuffad  över diket av några rika knösar, som inte ens  behagade klargöra orsaken. Han sa till sig själv:  Klart besked ska jag ha om jag så ska tända  eld på huset och leta bland ruinerna. 
<sec/>
Under denna tankepaus hade sekreteraren slagit sig till ro i en bekväm schaggstol av yppiga  former. Hans ögon, som voro så mörkblå att de  tycktes svarta som slipad stenkol, glittrade av  otålighet. Benbé mindes negerns utrop: Han sticks  som en vägglus. Och han tänkte: Antagligen kommer karln att bli obehaglig men jag ska nog  knäppa honom med tumnageln. Plötsligt sa Rush  med ett bittert och vemodigt leende: 
<sec/>
Er värderade onkel, mr Tracbac, brukar säga  att han är syndikatets slav. Nå ja, i så fall måtte  det inte vara särdeles sorg- eller riskfritt att vara  slavägare. För resten är det nu för tiden svårt  att veta, vem som är herre och vem som är slav.  När allt kommer omkring är de flesta av oss  sina herrars herre och sina slavars slav. Det är  kanske det, som kallas demokrati. 
<sec/>
För att inte uppskjuta min avresa alltför länge,  avbröt Benbé beskt, så behagade ni kanske först  förklara, varför ni inte önskar att jag träffar  mr Tracbac. 
<sec/>
Helt enkelt därför, svarade den unge juden hänsynslöst, helt enkelt därför att vi hysa en tämligen  låg tanke om er karaktär. 
<sec/>
Ka-karaktär, stammade Benbé, vad har den med  saken att göra? 
<sec/>
Frågan är fullt europeisk, klatschade denne icke  särdeles hundraprocentige amerikan. Har man i  Europa ett visst mått av kunskaper eller skicklighet, så anses karaktären eller moralen vara  någonting tämligen likgiltigt. Det är inte så hos  oss. Vi amerikaner anse karaktären vara det viktigaste hos en människa. Ni européer påstå att  vår mest framträdande egenskap är hänsynslöshet.  Misstag! Det är sant att vi ibland använda metoder, som ni är för fega att använda. Eller för lata  och stundom för dumma. Men därmed är sannerligen inte sagt att vi skulle vara mer hänsynslösa än ni. För resten är hänsynslöshet en egenskap på gott och ont. Att inte ta hänsyn till  gamla fördomar eller till ultramodernt nolt är i  sanning värdefullt. Finns det något nytt och gott  hos oss – och det vet himlen att det finns! –  så är det just vår uppskattning av en god karaktär. Ni kan här i landet låna mer pengar på en  välbyggd karaktär än på ett välbyggt hus. Om  ni andra finna krediten skral just på den kanten, så torde det bero på att edra karaktärer  inte är särdeles välbyggda. Vi vill basera våra  affärer och hela vårt samliv på ömsesidigt berättigat förtroende – det är det nya med oss, ifall  det eljes finns något nytt under solen. Ni invänder  kanske: Det där inbillar ni er, det är barnslig  amerikansk högfärd. Även om så vore, min bäste  herr europé, så skulle den inbillningen vara mer  hedrande och gagnande än er senila och äckliga  cynism. 
<sec/>
Vafalls? Är kanske jag cynisk! utbrast Benbé.  Hans förtrytelse syntes så uppriktig att sekreteraren brast i ett pojkaktigt och förolämpande  muntert skratt: 
<sec/>
Jag måste kanske ta tillbaka för ert vidkommande. Ni är nog mera barnslig än cynisk.  Tack vare mina förbindelser med släktingar i  Sverige, visste vi att ni skulle komma hit och vi  ha hållit ögonen på er. Varför reste ni till Kalifornien sen ni misslyckats i östern? Jag ska säga  er det. Ni hade kommit på den i och för sig inte  tokiga idén att tränga er in i journalistiken tack  vare er förbindelse med en stor celebritet. Har  jag rätt? 
<sec/>
Än sen? fnös Benbé. Ligger det kanske något  orätt i det? Jag skulle ha skrivit några artiklar  om Tracbac intim. Syndikatet kunde ha gnuggat  händerna av fröjd över reklamen. Jag skriver minsann inte så illa ska jag säga er – 
<sec/>
Oj, oj, unge man, suckade sekreteraren. Syndikatet fröjdas uteslutande åt den reklam vi lyckas  undgå. När en konstnär nått Tracbacs ryktbarhet  är varje reklam av ondo. Mellan slagen bör han  ligga lindad i tystnad alldeles som en dyrbar insaktsekt i bomull. I trots därav kunde ni nog ha  fått skriva några artiklar, som vi censurerat –  men märk väl – om vi haft förtroende för er  karaktär. En del av pressen har intresse av att  motverka syndikatet och samtidigt vinna rent journalistiska lagrar. Den skulle mycket snart ha lagt  beslag på er. I själva verket har de redan gjort  en god början – 
<sec/>
Va falls? skrek Benbé. Jag bedyrar att jag  inte sett röken av en journalist. 
<sec/>
I alla händelser cigarrettröken, genmälte sekreteraren och klippte skämtsamt med ögonlocken.  Vackra unga flickor, mr Borck. Jag har själv bilat  förbi er ett par gånger och konstaterat att åtminstone två av dem är yrkesjournalister, de övriga  deras väninnor och kanske pressvolontärer. Det  hela skulle tas som ett skämt. Mogen till journalistisk behandling blev ni naturligtvis inte förrän  ni trätt i närmre förbindelse med er onkel. Redan  vid er landstigning i New York släpptes ut en  notis: Mr Borck, en släkting till Jac Tracbac  har anlänt. Utan att veta det har ni varit en berömd person men först er kontakt med onkeln  gjorde er journalistiskt värdefull. 
<sec/>
Hör på! ropade Benbé. Nu ska jag då äntligen  slå er på fingrarna. Jag visade de där jäntorna  min onkel och sa dem vem han var. De trodde  mig inte ens och de gjorde inte ett försök att få  tala med honom – 
<sec/>
– Nej, de trodde inte, smålog sekreteraren, helt  enkelt därför att de visste att det var han långt  innan ni anade något. Att de inte försökte få en  intervju med honom själv är verkligen min förtjänst. Ännu för några år sedan fick Tracbac inte  intervjuas eller fotograferas utan syndikatets tillstånd. Det förskaffade oss en massa besvär och  vi måste hålla en betydlig övervakningsapparat.  På mitt förslag gjordes han fullständigt »fri». Vilken liten journal som helst får intervjua honom –  naturligtvis om han själv har lust. Och han är ju  så fördömt beskedlig att vilken gammal käring  eller osnuten glop som kommer och tigger om  intervju får den ögonblickligen. Lyckligtvis vet han  ingenting om sig själv, åtminstone ingenting av  större vikt för pressen. Dessutom utsända vi  under olika former en intervju som vi nästan  måste truga bort. Den offentliggöres nämligen  samtidigt i ett par dussin blad. På så sätt ha  vi lyckats få honom journalistiskt värdelös. Tyvärr blir därigenom hans närmaste omgivning desto  mer journalistiskt värdefull. Och om han skulle få  i sin närhet en tämligen naiv – ursäkta – ung  släkting som ni, skulle ni helt enkelt bli en dyrgrip. De där flickorna hade öst åmvis Tracbac  ur er. Och det vore fullständigt ruinerande för oss.  Ni kan ju till exempel tänka er vad det skulle  betyda om dessa unga flickor pumpade er på  alla detaljer rörande nästa Jac Tracbacturné. –  Det skulle minsann inte vara någon konst för  ett halvt dussin vackra och durkdrivna jäntor att  kollra bort huvudet på en sån där pojkvask som ni. 
<sec/>
Å nej, det är nog sant, medgav Benbé spak och  förödmjukad. Men att tänka sig att de där söta  jäntorna är en sorts lurendrejare – 
<sec/>
Juden smålog beskt och sa: 
<sec/>
Jag har talat så mycket gott om oss andra  yankees att jag kan säga en obehaglig sanning:  Några oskulder är vi inte – på sin höjd kan  man hos oss finna halv oskuld – 
<sec/>
Nu förstår ni kanske, återtog han affärsmässigt,  varför ni måste bort. Om ni i Europa behagar  skriva något om oss, betyder ingenting. Vi här i Amerika veta att allt vad som skrives om oss i Europa  är lögn. Era tidningar och böcker angå oss överhuvudtaget icke. Frågan är emellertid om ni vill  fara på vår bekostnad dessutom försedd med ett  skäligt skadestånd – eller på statens – 
<sec/>
På statens, upprepade Benbé storögd.  
<sec/>
Rush fortsatte i kylig ton: 
<sec/>
Det vållar oss föga svårighet att få er utvisad.  Ni är en icke önskvärd immigrant. Det behövs  bara att några hedervärda och inflytelserika medborgare fästa polisens uppmärksamhet på er så  – adjö Amerika. Adjö på ett mycket otrevligt sätt.  För syndikatet vore naturligtvis utvisningsvägen  både bekvämare och billigare men vi vill helst  inte gå alltför bryskt till väga – 
<sec/>
Han tvärtystnade. Å så ädelmodigt det där  syndikatet måtte vara, utbrast Benbé sårad och  förödmjukad. Sekreteraren svarade icke. Från parken hördes trampet av en galopperande häst.  Sekreteraren mumlade: Det är han. Antagligen  rider han ut genom grinden. – Han gick hastigt  fram och stängde fönstret som vette åt parken.  Hans ansikte fick ett hätskt drag, som antagligen  framkallades av oro. Benbé erfor en ljuvlig känsla  av halvt om halvt tillfredsställd hämnd. Jo, jo,  bäste herr syndikatssekreterare, för ögonblicket  är ni kanske inte så tvärsäker att kunna sparka  mig ut ur det här paradiset. Jag behöver bara  öppna fönstret och ropa på min fars kusin – 
<sec/>
Tracbac hördes skrika: 
<sec/>
Hallå! Longfellow! Sover ni? Varför öppnar  ni inte grinden? Ser ni inte att jag ämnar rida  ut? Öppna för mig, ni svarta psalmbok. 
<sec/>
Från grindstugans trappa svarade Longfellow  med sävlig röst: 
<sec/>
Till er tjänst, sir. Alltid färdig att öppna grinden, eljes blir jag avskedad av den där Rushen,  som är en sann skam för mänskligheten. 
<sec/>
Är mr Rush här? frågade Tracbac. 
<sec/>
Den efterfrågade trängde sig ofrivilligt upp  mot rumsväggen. Benbé njöt. Emellertid svarade  Longfellow sin husbonde lika långsamt fast med  höjd röst: 
<sec/>
Begagna era ögon, sir. Kan inte ni se honom  så kan inte jag se honom. Varför skulle jag  vara mera skarpögd än ni? 
<sec/>
Plötsligt spratt Benbé till. Han stirrade på sin  fiende Abel Rush, han gick på tå fram till honom.  Han hade upptäckt en frans av svettpärlor på  hans panna. Den unge judens förskräckelse gjorde  honom häpen. Rush märkte hans förvåning och  smålog generad, han viskade: Jag är en smula  nervös – det behövs bara att han upptäcker er –  jag har ju fått i uppdrag av syndikatet att hålla  er borta – jag blir avskedad både av honom och  av syndikatet – det går förbannat snabbt att bli  avskedad – ni förstår – 
<sec/>
Han stod med nävarna hårt nedtryckta i fickorna  så att rocken stramade och knakade över de smala  skuldrorna. Benbé ryckte upp hans högra knutna  hand ur fickan, skakade den och sa: 
<sec/>
Vad som än sker, Abel Rush, så reser jag i  kväll. Ni ska inte mista er plats för min skull,  inte. 
<sec/>
De lyssnade vid dörren. Negern hade börjat  öppna grinden, i det han mångordigt bedyrade  att det var något fel med mekanismen. Tracbac  smackade otåligt åt sin häst, ett varmblodigt,  svart, spensligt, lågväxt sto. Plötsligt ropade clownen: Hallå Longfellow, vad är det där? Är det inte  mr Rushs bil? 
<sec/>
Abel Rush sjönk plötsligt samman i en suck,  han mumlade: Så där ja – nu är det gjort –  nu är det färdigt – 
<sec/>
Longfellow svarade: Lägg er inte i mitt trassel.  Så länge jag inte lägger mig i ert så kan ni  tryggt hålla er norr om tröskeln till de svartas  världsdel sir – 
<sec/>
Utmärkt! skrek clownen. Men var är min käre  vän Rush? 
<sec/>
Gå genast ut till honom, viskade Benbé upphetsad. Jag har gett er mitt hedersord att inte  visa mig. Ljug så bra ni kan. 
<sec/>
I hans oförbätterliga pojksjäl flammade den  ädlaste entusiasm för lögn och list. Abel Rush torkade svetten ur pannan och steg hastigt rakt  fram mot det dansande stoet. Utmärkt! ropade  clownen, fortsatte därpå hövligt och torrt: Söker  ni mig, mr Rush? – Sekreteraren skakade på  huvudet. Redan hunnen utanför grinden vände sig  Tracbac i sadeln och sa: 
<sec/>
Vet ni av att min nevö varit här? Det vet ni  naturligtvis eftersom ni vet allt. Jag såg honom  bolla med sin hatt på jasminvägen. Han var vid  gott humör. Jag bad honom inte stiga in. Han  behövde mig inte. Nå ja, nu rider jag till hans  bostad. Ödet får avgöra. Är han hemma – utmärkt.  Träffar jag honom inte – också utmärkt. Ödet  har talat och då är allting utmärkt. Farväl. 
<sec/>
Farväl. Farväl, mumlade Benbé som stod och  lyssnade vid fönsterspringan. Det är en katten så  fin chans som rider från mig på det där svarta  stoet. Farväl. 
<sec/>
Han suckade rätt tungt men i detsamma förnam han bakom sig en ännu tyngre suck. Den kom  från negerynglingen Hiawatha. Hans röda gap  stod vidöppet och ögonen flackade upp och ned.  Benbé lade tystande handen över den gastande gossens gap. Vissa orsaker förmådde honom dock att  hastigt draga tillbaka handen. Gossens jämmer  och en stark doft av ananas, kanel och ingefära  fyllde rummet. Dörren slogs upp och mylady Longfellow rullade in skriande och med stora åtbörder.  På trappan skrek Longfellow, tjöt i kapp med  sin stackars telning. Benbé sa till sig själv: Här  kan jag inte stanna. Jag lovade att inte visa mig,  men då levde jag i okunnighet om ananassyltens  verkningar på ett negerbarn. 
<sec/>
Vad har hänt? skrek i detsamma clownen och  tog ett skutt från hästryggen tvärs genom grinden  rakt i famn på negern. Benbé steg ut och stängde  dörren bakom sig. Utan att hälsa på Tracbac  ställde han sig vid sidan av Rush. Från grindstugan trängde alltjämt Hiawathas klagan, som  dock för varje minut dämpades och så att säga  kultiverades. Man vågar antaga att de omedelbara  och naturliga följderna av en olämpligt använd  kruka ananassylt så småningom efterträddes av  moraliska. Hur som helst så befann sig den olycklige lille svartingen i sin mors händer och det  övriga världsalltet saknade anledning att inskrida.  Icke förty blev Tracbac stående på trappan, tyst  och orörlig. Longfellow kvarhöll eller låtsades  kvarhålla hästen som dock efter husbondens  cirkushopp förhöll sig alldeles stilla. Hur länge  ska vi stå så här? viskade Benbé till Abel Rush.  Sekreteraren avbröt en stillsam vissling och viskade  tillbaka: Vi måste låta honom tala först. Han är  ursinnig, det ser jag på hållningen. – De båda  unga männen, ungefär jämnåriga, hade genast  slutit ett visserligen obestämt förbund mot Tracbac,  som i det närmaste innehade deras sammanlagda  ålder. Många gränser suddas ut i vår tid – gränsen mellan gammal och ung: aldrig. 
<sec/>
Tracbac hade till hälften vänt sig mot de båda  unga männen och stod nu med ögonen slutna, näsvingarna skälvande som på en vädrande hund.  Rush torkade åter pannan och viskade halvkvävt:  Måtte det bara inte ske en olycka. Jag visste inte  att han skulle bli så upprörd – 
<sec/>
I detsamma sa clownen utan att öppna ögonen: 
<sec/>
Besynnerligt. Folk brukar fråga vad jag tänker  på. Jag kan inte svara ty vanligen tänker jag inte  alls. Men just nu då jag står och tänker, finns  ingen till hands att fråga. 
<sec/>
Nå vad tänker herrn på? utbrast negern förbittrad. Stå inte där och se otrevlig ut. Tänker  herrn på mr Rush så sjung ut och mät honom  skäppan full. Snåla inte på hundsnuset. Den karln  tål vad han får och dubbelt upp. Sticks som en  vägglus, gör han. 
<sec/>
Tracbac slog upp ögonen och kommenterade sin  grindnegers tal med små bugningar, han harsklade  sig och sa: 
<sec/>
Utmärkt, Longfellow. För hästen till stallet och  torka henne väl. Eftersom du inte kan sköta grinden, får du bli stalldräng. Ger du min vän Hiawatha stryk, blir du avskedad. Är du ohövlig mot  mr Rush, blir du avskedad. Är du ohövlig mot  master Borck, blir du avskedad. Är du ohövlig mot  mig, får du fet fårstek som är din livrätt. Sticker  du kniven i mun, får du stå i skamvrån. Försvinn,  du svarta rimlexikon! 
<sec/>
Jag tänker på min turné, fortsatte clownen och  mr Rush sänkte med en tung suck sitt huvud. Jag  tänker på turnén och jag skulle vilja veta om det  här uppträdet kanske är sketchen till min nya  komedi. 
<sec/>
Å vad är det ni säger, utbrast Rush förtvivlad. 
<sec/>
Av barmhärtighet sir, blanda inte ihop de här  tråkigheterna med turnén. 
<sec/>
Varför inte? genmälte clownen och ryckte på  axlarna. Idén är inte dum. En man hålles fången  av sjuttio svältande millionärer – det så kallade  Tracbacsyndikatet – som ämna slakta honom till  julen. En frände spårar upp fången för att befria honom. En skurkaktig tjänare, nämligen ni  mr Rush, stänger in den unge fränden jämte ett  till synes ofarligt barn, som emellertid laddats  med ananas. Barnet exploderar men i stället för  att spränga fången i luften, rämna fängelsets murar och de båda fränderna återförenas. Det är en  urkomisk idé och slutet är lyckligt. 
<sec/>
Som ni vet, mr Tracbac, genmälte sekreteraren  lugnt, brukar ni aldrig spela i komedier med enbart lyckligt slut. I den här komedien kommer  alltså den skurkaktige sekreteraren att hängas av  de sjuttio svältande millionärerna. Blir det inte  bra? 
<sec/>
Utmärkt, alldeles utmärkt, svarade clownen och  klappade sakta i händerna. Därefter vände han  sig mot Benbé sägande: 
<sec/>
Ni flyttar till mig. Jag behöver en ny sekreterare. 
<sec/>
Nå på det viset, utbrast den förut villrådige  Benbé med lättat hjärta. Clownen ämnade ersätta  hans nyförvärvade vän Abel Rush med honom  själv. Det bröt hans tveksamhet och han fortsatte: 
<sec/>
Tackar förbindligast men jag måste avböja. Er  sekreterare väljer visserligen inte jag men en kandidat till platsen kan jag i alla fall utesluta –  mig själv. Jag har gett mitt hedersord att resa.  – Han försa sig och tvärtystnade, bet sig i läppen. 
<sec/>
Till vem har ni gett ert hedersord? insköt  Tracbac snabbt. Abel Rush sa: 
<sec/>
Till mig naturligtvis. Gör inga onödiga frågor  och stå inte där och smacka. Ni är obehaglig nog  ändå. Vad ert hedersord beträffar, Benjamin – så  får ni det tillbaka. För resten vill jag å egna och  mina principalers vägnar be er antaga platsen.  Vem vet i vilka rövarhänder han eljes skulle råka.  Ni har i alla händelser visat er vara en person  som fäster någon vikt vid hedersord och det är  redan mycket det. 
<sec/>
Hör! Hör! hojtade clownen och viftade med  händerna över sitt grinande ansikte. I avskedets  bittra stund ger han sin efterträdare de amplaste  lovord. Ack vad dessa ädelsinnade unga judar  ändå är förtjusande. 
<sec/>
Han tog några höga språng ut genom grinden  och fram till sekreterarens bil. Han öppnade dörren och bugade fjäskande: 
<sec/>
Glad åt ert besök, mr Rush. Tyvärr förrinner  er dyrbara tid under ett alldeles penningfritt samtal. Välkommen, välkommen igen när det blir sju  torsdagar i veckan. Inte en dag senare sir. 
<sec/>
Abel Rush ryckte på axlarna; i det han gick  förbi sin nyvunne vän Benbé, viskade han hastigt:  Ni kan bara göra mig en tjänst – stanna hos  honom. 
<sec/>
Utan att låtsas om den bugande clownen sprang  han upp i bilen och startade. Tracbac dröjde några  sekunder, handen lyftad till vänlig viftning. Därefter återvände han hastigt till Benbé och tog  honom under armen men släppte ögonblickligen  sitt tag då han förnam en viss ovillig tröghet i  ynglingens kropp. Han gick raskt mot bungalown i  det han sa: Kom med. Jag vill visa er huset, vi  ska se ut en bostad åt er. 
<sec/>
Benbé följde förbryllad, tveksam, olustig. Ehuruväl han på ett eller annat sätt gripits av en  viss rädsla för sin frände – samma rädsla som  man lätt får inför allt, man icke lyckas förstå –  vågade han likväl säga: Inte sant, ni överilade er?  Mr Rush får behålla sin plats? Ni ångrar er? 
<sec/>
Clownen svarade lugnt: 
<sec/>
Jag ångrar mig aldrig. Ånger är inte min genre.  Som bekant är min genre rädsla och medlidande.  Jag lyckas inte bra i andra branscher. 
<sec/>
I den mörka porten till bungalown satt en nyckel  stor som en kyrknyckel. Tracbac vred om den och  en liten klocka som hängde under portbjälken  började ringa. Tracbac rynkade pannan och muttrade: 
<sec/>
Nej jag ångrar ingenting men här inne i huset  finns ett litet fruntimmer som är förälskad i  Abel Rush. Tro, vad hon kommer att säga mig  för obehagligheter. För resten kan hon ju lika  gärna förälska sig i er. Kär som kär – inte annat  än jag sett är föremålet tämligen likgiltigt. 
<sec/>
Klockan tvärtystnade. Tracbac steg in, skjutande  Benbé framför sig. Han sa: Gud bevare din ingång och din utgång, gosse. – Spridda takljus  flammade upp, en gammal vit tjänare och två  svarta kommo skyndsamt in i det stora förrummet  som alldeles saknade fönster. Utmed väggarna  stodo stora brokigt målade kistor, mexikanska  brudkistor. Tracbac sa: Se er omkring. Jag måste  ha fatt i det där fruntimret innan jag gör någonting annat. Det är en gammal vana, hon har varit  min hustru – 
<sec/>
Benbé började ströva omkring i sällskap med  den gamle tjänaren, som var så åldrig att knän  och händer skakade oavbrutet. Gubben sa på  svenska: 
<sec/>
Välkommen herr Borck. Husbond har väntat  på er. Laga nu bara att han inte stänger in er i  något bås och glömmer bort er. Ni får allt vad  ni vill och ni har er fullständiga frihet, men  bortglömd blir ni i alla fall. Jag heter Axelsson  och var gårdskarl i Borckska gården i Wadköping.  Jag fick befallning att fara hit över med möblerna, pojkmöbeln och salsmöbeln och salongsmöbeln och möbeln från gamla fruns rum. De  finnas här allesamman och jag finns här också  men vem bryr sig om oss? När inte han själv gör  det, så vem ska då bry sig om oss? Jag högg  ved förr i världen och snickrade och hade uppsikt  över gården därhemma. Nu går jag omkring med  den här. 
<sec/>
Han höll upp en sån där nätt liten fjädervippa  som franska farsens små kammarsnärtor floretterade med i kurtisdueller. Skälvande i gubbens torkade, grova vedhuggarnäve tedde den sig hemskt  löjlig eller löjligt hemskt. Gubben böjde sig fram,  stötte ut andedräkten, viskade: Jag super, det är  vad jag gör. Låtsas inte om det, herr Borck. Dammar och super. Ingen fäster sig vid oss, varken  vid mig eller möblerna. Man inbillar sig att man  har någon betydelse för honom. Pyttsan herrn.  Damma och sup, slut sen. 
<sec/>
Gubbstrutten försvann på skälvande ben genom  en av hallens otaliga dörrar. Benbé valde på  måfå en annan av dem och började ströva omkring i huset. Han erinrade sig Longfellows spådom att han skulle gå vilse och han fann den  snart besannad. Rum av alla storlekar och former  klungade ihop sig som cellerna i en bikaka. Samtliga vore sparsamt försedda med små förgallrade  fönster och dagern var skymning men mellan rumsgrupperna lågo större eller mindre gårdar som  strålade i desto intensivare solljus. Ett par av gårdarna vore vollaierer, väldiga fågelburar med  starkt färgade invånare. Andra voro vinterträdgårdar, överflödiga kan tyckas i detta subtropiska  klimat. 
<sec/>
Benbé hörde ett par gånger Tracbacs röst ropa:  Siv, Siv! En gång såg han honom genom en  rad av dörrar men när han sökte upphinna honom  var han försvunnen. Han kände sig sannerligen  som ett vilsegånget barn och föreföll sig själv  rätt löjlig i sin rädsla att aldrig hitta ut ur denna  labyrint. Plötsligt dök en herre i riddräkt upp i  en av de skumma dörröppningarna. Hans hår var  mörkfärgat fast färgen gått ur här och var.  Mustaschen var bättre lyckad, oklanderligt helsvart och vaxad. Han frågade efter mr Tracbac.  Benbé svarade att han var främling på stället och  att han gärna skulle vilja säga farväl åt husets  herre. Den färglagde presenterade sig på ett formelt men älskvärt sätt – hans namn var Ilois de  CrazyGrazy, före detta major i österrikiska armén.  Han sa: 
<sec/>
Jag är också främling fast jag bott här i sex år.  Jag tillstår att jag fortfarande har en smula svårt  att hitta. Ändå var jag betrodd rekognosceringsofficer vid Götzarmén 1916. Nå ja, kanske var  det därför det gick som det gick. Nu hittar jag  skapligt i huset men husets herre hittar jag aldrig.  Jag förmodar att han låtit bygga den här labyrinten för nöjet att få gå vilse. Den naturliga följden  har blivit, att han själv är den ende som hittar här  med förbundna ögon. Farväl min herre och hälsa  vår värd, ifall ödet skulle föra er samman. 
<sec/>
Österrikarn gjorde en fulländad bugning a la  Schönbrunn och försvann i andra ändan av rummet. Benbé larvade vidare och råkade in i en fil av  rum där möbleringen var äkt-amerikansk, det vill  säga otroligt veklig och fantastiskt ful. Han steg  uppför en trappa och kom in i ett stort behagligt  sovrum av engelskt tycke. Han var trött och  kastade sig raklång på den bekväma sängen. Han  sa till sig själv: Nu sover lille Benjamin ett  slag, så är han vid bättre humör när han vaknar. 
<sec/>
Emellertid hade han inte ens hunnit sluta ögonen förrän clownen slank inom dörren, smågrinande. Tracbac satte sig på sängkanten och tryckte  ned Benbé, som ville resa sig. Han sa: 
<sec/>
Ligg ni, unge man och ta igen er efter själsskakningen. För resten ha vi ju åtskilligt att  prata om – 
<chapter/>

<chaptername>ÅTTONDE KAPITLET.</chaptername>

<chaptername>Brist på hjärta.</chaptername>

<sec/>
Tracbac såg sig om i rummet och vänligt grinande sa han: 
<sec/>
Alltså, min herr nevö, det här rummet har du  valt. Nå ja, det är inte något tokigt rum; jag hade  nästan glömt det. Jag brukar låta mina gäster  själv välja sina rum genom att gå vilse och slutligen utmattade sjunka ner någonstans. Det roar  mig – litet roar barn och clowner. För resten  hyser jag den största respekt för slumpen så i  stort som smått. Det lär finnas människor som  leva uteslutande efter förnuft och beräkning. Jag  undrar just, hur de se ut invärtes. Endera äro de  sinnessjuka eller också bli de det. Slumpen är den  store förnyaren – utan den torka vi till halm. 
<sec/>
Nå ja, fortsatte clownen alltjämt med sitt lugna,  vänliga grin, jag borde kanske ha låtit dig sova  i fred men jag var rädd att du skulle få onda  drömmar, beträffande Abel Rush och hans avsked. Du kan vara lugn. Jag behöver honom  bättre än han behöver mig. Kanske får jag  lov att be den slyngeln om ursäkt. Han är  snarstucken. Det är inte precis efter min smak  att be om ursäkt men lyssna till en vis mans  ord, Benjamin Borck: det är mycket hälsosamt  att då och då tvinga sig mot sin smak. Sylt och  tårta är gommens smak, sill och potäter är magens  sak. Jag kan en massa såna där förnuftiga sentenser. Jag lär dem av Axelsson när vi träffas.  Jag lär dem vare sig jag vill eller ej. Axelsson är  en sträng tuktomästare. Han är utmärkt. 
<sec/>
Han såg på klockan och sa fundersamt: Vid det  här laget antar jag att Rush underrättat herrarna i syndikatet om sitt så kallade avsked. Jag  får antagligen en mycket obehaglig dag. Nå, det  skadar inte. Jag har haft alldeles för många behagliga. Allt skall betalas, allt min gosse. Lägg  det på minnet. När helst du såg din lycka svinna  skall du hos mig din lycka finna, sa plikten – när  helst du lät ditt vinfat rinna skall du hos mig  din sällhet finna sa gikten. Det är också Axelsson. Han är utmärkt. Nu kommer Siv. Jag hör  henne i trappan. Upp med dig pojke och skaka  fram manschetterna, karda ditt hår och buga dig  till jorden – 
<sec/>
Upp flög mycket riktigt Benbé men hade knappt  hunnit släta sitt rufsiga hår förrän Siv trädde  in. Hon hade bytt ut sin ateljéoverall mot en  mörkblå sidencab som kom henne att likna en blåduva med krämfärgat dun under vingarna. Hon  låtsades inte se den bugande Benbé varför ynglingen snopen makade sig mot dörren. Emellertid  hejdade hon hans flykt med en vredgad blick.  Hon sa till Tracbac: 
<sec/>
Det bör knappt förvåna dig att du fått besök av  syndikatherrarna. De vänta i hallen. De vill veta  varför du avskedat Abel. 
<sec/>
Tracbac rodnade hastigt och lika hastigt svann  rodnaden. Han utbrast i gäll ton: Så! Redan!  Verkligen! Det är utmärkt, alldeles utmärkt! Vilka  är det? 
<sec/>
Siv räknade upp namnen på fyra framstående  bankmän, syndikatets ledare. Hon tillade tveksamt  och med rynkad panna: Henny är också med. –  Clownen gjorde ett jämfotaskutt och skrek: 
<sec/>
O-o-o-o-o! Henny-Denny, Henny-Denny! – Han  vände sig till Benbé och förklarade: Den ryktbare  nervspecialisten Denny O’Henny är min eller snarare syndikatets läkare. Han medföres vid alla  viktigare expeditioner. De övriga herrarna ska först  reta slag på stackars Jac och sen blir det hans  sak att väcka mig till liv med ett eller annat  stimulerande nervsalt. Det är utmärkt. – Han  gäspade stort. 
<sec/>
Är du trött? frågade Siv hastigt och spärrade  förskräckt upp ögonen. Clownen gäspade än en  gång och svarade surmulet: 
<sec/>
Jac icke vara trött men Jac kunna bliva trött.  
<sec/>
Siv rynkade oroligt pannan och funderade: slutligen sa hon i en moderligt bestämd ton: 
<sec/>
Det vore bra, om du ville ta emot dem. Jag tror  att de är mycket ängsliga. Om inte annat så förstår jag det av deras klädsel. Det ska se ut som om  de tittat in helt apropå. Ett par av dem kommer i  svalrockar, ett par i byxor och skjorta. Denny  den slyngeln kommer i badkappa. Du förstår –  de vill bara skaka hand med dig – dunka dig  vänskapligt i ryggen – 
<sec/>
Hennes vackra ögon glittrade och hennes tänder  knistrade mot varandra; hon liknade ett praktfullt ilsket djur. Clownen tog hennes huvud mellan  händerna och gav henne en luftkyss. Han ropade  upphetsad: 
<sec/>
Utmärkt, utmärkt! En dör för han är tok, en  dör för han är klok. Det är också Axelsson. Utmärkt. Nu vet jag hur jag ska vara klädd. Siv,  gå ned till herrarna, jag kommer strax. Du Benjamin stannar här tills jag skickar efter dig. 
<sec/>
Tracbac skyndade ut på tåspetsarna. Den vackra  Siv vände sig långsamt om utan att besvara belevade Benbés upprepade bugningar. I dörren vände  hon sig emot honom och frågade onådigt: Är det  ni, som ska efterträda mr Rush? – Benbé kom sig  inte för med att svara, skakade blott förtvivlad på  huvudet. Siv yttrade släpigt och med grymt förakt i  tonen: Jag vill av pur barmhärtighet säga er att  platsen inte är lätt. Jag unnar sannerligen den  stackars Abel en grundlig semester. Ett råd vill  jag ge er: säg aldrig emot mr Tracbac. Ber han  er kasta honom ut genom fönstret, så kasta honom  ut genom fönstret. Det tjänar absolut ingenting  till att spjärna emot. 
<sec/>
Hon gick och Benbé satte sig på sängkanten.  Han sa till sig själv: Sug på din tumme lille  Benjamin. Det gjorde du i unga dar och det var en  mycket lugn sysselsättning – 
<sec/>
De fem herrarna, Tracbacs objudna gäster, hade  slagit sig ned i den väldiga hallen som blott upplystes av några stjärnliknande lampor i taket. Den  förnämste av herrarna var en lång, mager något  framåtböjd man, mr Adams, juris och teologie  doktor, direktör i Farmers and Merchants Bank,  »äldste» i ett mycket ansett religiöst samfund, senator samt vice president i Jac Tracbacsyndikatet. Av  de båda skjortärmsherrarna var den ene, mr Judah,  en klotrund liten herre som tjänat en förmögenhet  på japanska pärlor och som i syndikatet företrädde en stor filmkoncerns intressen. Han var  till sitt humör mildare än vad som egentligen  är tänkbart. Den andre skjortmannen, mr Cow var  även han liten men bred, fyrkantig och argsint;  han var en bland cheferna för en stor juridisk  firma med huvudsäte i New York samt Tracbacsyndikatets förste advokat, vidare var han en av  hederspresidenterna i National Steeplechase and  Hunting. Den andre svalrocken åter var en rödhårig, gänglig, smal kontorsherre – hans namn  var Pech och den som inte visste vem Pech var,  visste ingenting om Pech. 
<sec/>
Doktor Denny O’Henny slutligen, den unge  mannen i badkappa, var yngre bror till en oljemagnat, nervspecialist och icke minst specialist på  fallet Jac Tracbac. Hans förmögenhet räknades i  tiotal millioner och han var också den ende bland  herrarna som inte hade något ekonomiskt intresse  av Jac Tracbac. För sina konsultationer, regelbundet två i månaden, erhöll han ett honorar av  tre dollar gången, ett belopp och kanske det  enda som han rumlade upp tillsamman med någon  vacker tös ur den allra lägsta filmvärlden. Hans  namn som nerv- och sinnesspecialist var tillräckligt stort för att ge honom en betydande makt.  Socialt sett stodo de övriga herrarna på grund av  sina allmänt kända religiösa, moraliska och filantropiska intressen betydligt högre än den unge  mannen, som de behandlade med en viss farbroderlig överlägsenhet. Deras tonfall fingo dock  stundom en viss dallring av ängslan. Doktorn  hyste nämligen ett alldeles obegränsat förakt för  de fyra herrarna men roade sig med att dölja det  under överdrivna vördnadsbetygelser, som stundom  kom hans offer att känna sig ställda under läkarobservation och hotade av internering. Siv älskade  den unge mannen på ett enligt hans egen terminologi »kvalificerat men modifierat lättsinnigt  sätt». En av hans ytterst få personliga vänner var  Abel Rush och just därför skulle han kanske  funnit det pikant att ruinera Abel Rush. I likhet  med många sina kolleger hade denne sinnessjukspecialist själv en tämligen nyckfull själslig jämvikt. 
<sec/>
Dessa representanter för Jac Tracbacsyndikatet  hade alltså tältat i den halvskumma hallen. Bungalown i övrigt strålade av ljus och gav intryck av  stor mottagning. Och då nu skymningen hastigt  tätnade upplystes även parken ända uppifrån konstgjorda forsen till grindstugan, där Longfellows  svarthyade små mästerverk, ledda av den tillfrisknade Hiawatha, trådde en silhuettdans i båglampornas månblå sken. Denna festliga belysning  föreföll de fem herrarna misstänkt, den stämde inte  överens med deras enkla dräkter och visitens  okonstlade karaktär och kunde kanske betyda något  stundande obehag. Denny O’Henny red grensle  över en mexikansk kista och skakade ett inkasspjut som han ryckt från väggen. Med sitt strida,  småvågiga rödgula hår och sina muskulösa nakna  armar liknade han mer en gotisk krigare än en  docent i neuropatologi. De övriga herrarna hade  lägrat sig mitt i hallen på hopsläpade mattor, djurhudar och kuddar. De liknade just vad de ville  likna – harmlösa amerikanska medborgare som  tillbragte en timmes aftonrast hos en god vän,  ledigt och otvunget, ingenting märkvärdigt alls. 
<sec/>
Denna beundransvärt otvungna stämning bröts  en aning när nu mrs Siva Yala inträdde. Likväl  måste man tillstå att om ett ohövligt sätt är liktydigt med ett otvunget, så lade den vackra damen  inga band på gästerna. Hon stannade innanför  dörren och såg sig omkring med rynkade ögonbryn som en sträng husmor den där finner sina  rum tillstökade av ohyfsade personer. Doktor  O’Henny tog ett skutt från kistan, slungade  spjutet. Han lyfte hennes hand till kyss men upptäckte, att zigenarflickan hade ett hål på ärmen.  Han föredrog att kyssa den punkten. De äldre  herrarna funno den unge mannens tilltag pikant  och otvunget, varför de kravlade sig upp ur sina  hudar och kuddar för att följa hans exempel.  Under proceduren förblev Siv orörlig med armen  lyftad ungefär som en patient den där förevisas  för en skara studenter. Då kyssceremonien genomgåtts, tog hon fram en liten näsduk, spottade på  den och gned kraftigt det kyssta stället. Hon slog  sig ned på en stor, fyrkantig kudde, så mjuk att  den genast sjönk platt till golvet under sin lätta  börda. Hon sa: 
<sec/>
Törs jag fråga – vad skaffar oss obehaget av  ert besök? Har Abel Rush ställt till med det här  så kan ni hälsa honom att han ska få en rungande  örfil – inte av mig men av min neger. Och ni  där, halvnakna slyngel på kistan, ni som gubevars  ska vara Jacs läkare – begriper ni inte att Jac  kan bli upprörd över ert älskvärda besök? 
<sec/>
O’Henny skrattade och återtog sin plats på  kistan. Ynglingen Pech stack fram sitt röda huvud  ur gapet på en väldig isbjörn som tycktes omfamna honom. 
<sec/>
Ä – söta – lilla – Siv, stammade han. Inte  menar hon lilla att Jac – vår store snälle Jac –  kunde bli ond – 
<sec/>
Pech, en bondpojke från Kansas, var syndikatets  mest betrodde pressagent. Hans otroligt enfaldiga  utseende, hans fnoskigt vänliga och tjänstvilliga  sätt, den uppenbara redbarheten i hans karaktär  och icke alltför uppenbara förstånd hade gjort  honom populär bland journalisterna, enkannerligen  gröngölingarna, som med oförfärad energi söka  slå sig fram på banan, och som i en rödhårig,  grinande bondynglings naivitet finner någonting  besläktat med sitt eget ännu ej förgiftade väsen.  Pech gjorde sina principaler stora tjänster genom  att ständigt låta sig luras, kullpratas, pumpas in  i märgen av finurliga unga journalistämnen, som  gladde sig grymt över den enfaldige pojkens indiskretioner. Emellertid visade sig dessa indiskretioner liksom sagans guld vid dagsljus blott vara  visset löv. 
<sec/>
Doktor O’Henny sa: 
<sec/>
Varför skulle Jac bli upprörd? Över vad? Över  vårt oskyldiga besök. Det ska för mig som läkare  bli ytterst intressant att iattaga detta anfall av  upprördhet, ifall det kommer. Jag blir kanske i  tillfälle att bilda mig ett omdöme om hans nuvarande hälsotillstånd – 
<sec/>
Ni – ni – degenererade pojklymmel, utbrast  Siv, ni vet mycket väl att Jac är hundra gånger  mer själssund än ni, apachetyp. För resten är ni  dagos och halvblod allesamman, fnös den uppretade lilla zigenerskan och kliade sig kraftigt i  knävecket. Och om ni bara understå er att reta  Jac –  
<sec/>
I själva verket var hon vansinnigt rädd för den  unge man, som hon växelvis kallade »degenererade  slyngel» och »läkarlymmel». Hon saknade icke  orsak. Den alltjämt växande makt som anförtros  läkarkåren och allmänhetens ringa förmåga att  kontrollera dess verksamhet, kommer utan tvivel  att göra denna bana begärlig för brottslingar av  degenererad typ och med tillräckliga ekonomiska  och intellektuella förutsättningar. Siv förstod att  bland dessa herrar som samtliga voro henne mer  eller mindre osympatiska, kunde endast O’Henny  bli farlig för hennes clown – hennes »favoritbaby»  som hon i flydda, ömma stunder kallat en man,  mer än tjugu år äldre än hon själv. 
<sec/>
Tracbac lät fortfarande vänta på sig. I hans  ställe inträdde nu major de Grazy iförd sin ulanuniform. Sannolikt hade han aldrig förr burit uniformen på denna sidan Atlanten och troligen var  det någon nyck hos clownen, som nu tvingat  honom. Han log ett leende uppträtt på ståltråd, en  mekanism att visa tänderna. Han slog samman de  behandskade händerna, böjde sig lätt bakåt och utbrast: 
<sec/>
Å, madame och ni mina herrar amerikaner! Mr  Tracbac och jag har väntat er i spegelsalen och  här finner jag er liggande på golvet i hallen. Är  ni inte bra oberäkneliga i er behagliga rättframhet.  Vad ni ändå är för ett lyckligt folk, som så resolut  gjort slut på konvenans och alla dessa enfaldiga  fördomar, som gör oss européer så avskyvärt väluppfostrade. Mr Cow, skulle inte den här lilla  scenen vara någonting för filmen: Avdankad europeisk officer stannar häpen och betagen inför  kaliforniskt guldgrävarläger? 
<sec/>
Utan att lyfta sitt fyrkantiga huvud, nedsjunket  i de bottenlöst mjuka kuddarna, svarade mr Cow  med nasal grammofonstämma: 
<sec/>
Visserligen vore det något för filmen. Men jag  vill föreslå en sannare titel. Till exempel: Narren  och hans förridare. Jag hoppas nämligen att Tracbac kommer snart – 
<sec/>
Österrikarens ansikte blev ännu mera gulblekt.  Han böjde sig ned för att kyssa Sivs hand, och  viskade hastigt: Jac kommer strax. Var inte orolig.  Men han och nevön har varit inne i er ateljé. Jag  vet inte vad de har gjort där. – Siv stirrade  framför sig med stora ögon, som undran och  ängslan gjorde än mera glänsande. 
<sec/>
Äntligen kom clownen. Hans dräkt var inte alltför uppseendeväckande i och för sig. Han bar  helt enkelt frack, med knäbyxor, sidenstrumpor och  skor med juvelspännen. Hans farfarsfar skulle ha  funnit honom ganska korrekt för en fest i finare  societet. Inte ens de långa spetsmanschetterna  skulle ha väckt hans ogillande. För resten voro de  berömda dessa Tracbacmanschetter av dyrbara  spetsar som hängde ned ända till andra fingerleden. De voro inte något utslag av snobberi utan  snarare av blyghet. Tracbac hade en nervös vana  eller ovana att vid livligt samtal plötsligt lyfta  händerna rakt upp och skaka dem. De långa  manschetterna som hängde ned över fingrarna  gåvo en naturlig förevändning för denna tvångsrörelse. 
<sec/>
Från det ögonblick Tracbac gled in i den väldiga hallen, upphörde varje försök att spela likgiltighet. Spänningen, oron beträffande clownens  sinnesstämning var alltför stor. De på golvet lägrade herrarna började svettas bland sina kuddar.  De ropade varken hej eller hallå, de rörde varken  hand eller fot. Tracbac gick med tysta, snabba  steg från den ene till den andre och skakade flyktigt de händer som lojt och nästan motvilligt räcktes honom. Endast den unge läkaren O’Henny  fann skäligt att hoppa ned från kistan och hälsa  Tracbac med en kraftig, kantig bugning ungefär  som en väluppfostrad europeisk skolpojke hälsar  sin lärare. Tracbac smålog och klappade honom på  axeln. Läkaren, som Siv fruktade och kallade »lymmelaktig apache» var i själva verket clownens  favorit. 
<sec/>
Sedan han sålunda ordlöst hälsat sina gäster,  tog han en kudde och slog sig ned bredvid Siv.  Därpå nickade han åt samtliga och yttrade: God  dag gentlemän. Roligt att se er. 
<sec/>
Mr Adam, den äldste, satte sig sävligt upp,  grinade vänligt och sa: Vad du är fin, Jac? Tänker du gå på någon fest? – Jag har ju gäster,  svarade Tracbac med en artig liten bugning. – Å  håll nu i mig! utbrast mr Cow och reste sig med  så att säga fyrkantiga rörelser. Vill ni påstå att  ni klär er i frack för att ta emot några vänner i  ert hem? – Tracbac svarade: Inbjudna gäster tar  jag vanligen emot i vardagsdräkt. Oinbjudna däremot är lyckligtvis inte vardagslag för mig. Det  stämmer mig högtidlig. 
<sec/>
För resten, tillade han plötsligt i falsett och  med rynkad panna, för resten klär jag mig så här  för att slippa höra era joviala skrän: hallå, Jac,  hej gamle gosse! Hör på gentlemän! Jag har  ingenting emot att min grindneger dunkar mig i  ryggen och kallar mig kamrat. Jag är fördöme  mig hans kamrat åtminstone så länge han behagar  vakta min grind. Men herrar bankdirektörer och  gelikar behagade icke taga sig några friheter i  mitt hus. Jag är inte så förbaskat svag att jag  inte kan hålla affärsslöddret på mattan. 
<sec/>
Han andades tungt och böjde huvudet gång på  gång bakut. Siv strök honom oavbrutet och stillsamt över hjässa och nacke, hon viskade med en  skrämd mors överjordiska lugn: Baby – min baby  – stilla. Plötsligt stelnade hennes hand i smekningen; hon stirrade skrämd på O’Henny, som  hastigt tagit fram ett litet skrivblock ur badrocken och gjorde några snabba anteckningar under  det att hans blick vilade än på papperet än på Tracbac. Nu upptäckte också clownen hans tilltag, han  vinkade åt O’Henny. Läkaren fortsatte ostörd sina  anteckningar. Tracbac rynkade pannan och pekade  på platsen bredvid sin sida. O’Henny skakade på  huvudet. Clownen rodnade av vrede, han skrek i  falsett: Pojke! Den unge mannen ryckte på axlarna,  stack in boken och ställde sig bredvid Tracbac  med korslagda armar. Själv vig som en mästerclown gjorde han ett höjdsprång och hamnade med  korslagda ben på kudden bredvid Tracbac. Han  gjorde en liten applådgest och sa: 
<sec/>
Vad befaller kung pajas? 
<sec/>
Tracbac svarade faderligt undervisande: 
<sec/>
Denny-Henny jag befaller dig att uppföra dig  hyggligt. Du är skamlöst rik min gosse och kan  köpa oss allesamman billigt – naturligtvis undantagandes vår vackra väninna – men det övriga  rasket. Därför fordrar jag av dig, att du uppträder särskilt försynt och hänsynsfullt. Har du  förstått? 
<sec/>
O’Henny bugade sig tyst. De lägrade herrarna  bolmade häftigt på sina cigarrer. Deras plan att  på ett stillsamt och fridfullt sätt förmå clownen  till medgivande beträffande turnén och filmen,  tycktes nära att stranda. Röken bildade en jättekägla i den skumt upplysta hallens mitt, ett  rökelsekar inför avgudabelätet Jac Tracbac. Den  magre lille mannen satt hopsjunken och framåtböjd med hakan omklamrad av den utmärglade  handens fingrar. Vänstra handen hängde slappt  ned, täckt av den långa spetsmanschetten. På var  sin sida om honom sutto orörliga flickan med  bärnstensögonen och den unge mannen med det  stridvågiga guldröda håret, krusat och benat som  en efebs. Bakom avgudabilden stod som en tempelvakt de Grazy i sin uniform, en slagen krigare,  fånge i kung Midas land, själv likgiltig för allt. 
<sec/>
Tracbac yttrade lågmält: Ni mina herrar och  jag ha naturligtvis något att säga varandra. Alltså  – ärendet om jag får be? 
<sec/>
Den vördnadsvärde mr Adam reste sig och de  övriga satte sig upp. Mr Adam sa: 
<sec/>
Vårt ärende är enkelt men bekymmersamt. Du  har avskedat Abel Rush. Tidpunkten är oläglig.  Han skulle under närmaste dagarna tillsammans  med mr Cow slutföra underhandlingarna med de  tjugu turnéstäderna och samtidigt skulle han och  Judah träffa de sista bestämmelserna med filmkoncernen. Alltså en mycket oläglig tidpunkt att  avskeda honom. Men vi böjer oss för din önskan.  Abel Rush har misshagat dig, Abel Rush får gå –  
<sec/>
Tracbac funderade några ögonblick och svarade  därpå lågmält och med ett nästan ödmjukt tonfall: 
<sec/>
Abel Rush får inte gå. Möjligen har han misshagat mig men om ni, gentlemän, tro att ett dylikt  misshag har det ringaste att skaffa med mitt  beslut – 
<sec/>
Han tvärtystnade, slöt ögonen och strök sig med  en trött nästan förtvivlad åtbörd över pannan. Åter  började Sivs milda hand stillsamt stryka hans nacke  och hjässa. O’Henny yttrade halvhögt: 
<sec/>
Ert beslut, Tracbac? Vilket beslut? 
<sec/>
Tyst Denny-Henny, mumlade Tracbac, hostade  och fortsatte: 
<sec/>
Mitt beslut att avstå från att uppträda. Det  har vida djupare och mäktigare orsaker än ett tillfälligt missnöje med Abel Rush. 
<sec/>
Hör! Hör! viskade O’Henny halvhögt. Tracbac rynkade pannan, likaså herrarna. Mr Adam sa: 
<sec/>
Innan vi diskutera ditt beslut får jag be de  Grazy kalla in Abel Rush. 
<sec/>
Tracbac sken plötsligt upp och viftade med  händerna. Å, å, utbrast han, verkligen. Är Abel  Rush här. Han är alltså inte ilsken på mig? Utmärkt, alldeles utmärkt. 
<sec/>
Rush hämtad av majoren steg hastigt in och tog  plats utan att ha hälsat ens på den vackra damen.  Han yttrade torrt och affärsmässigt: 
<sec/>
Jag anser det vara min plikt att innan jag  avgår – 
<sec/>
Avgår! tjöt Tracbac och hans stora mattblå  ögon trängde ilsket fram som ögonen på en retad  tjur. Dumheter! Dumheter! 
<sec/>
O’Henny halade åter försiktigt fram sin anteckningsbok och började skriva i det han från  sidan iakttog Tracbac. Den ursinnige clownen  ryckte boken från honom och kastade den långt  ut på golvet samtidigt som han gav den unge  läkaren en örfil. Tack, tack, mumlade O’Henny,  krabblade snabbt efter boken och återvände till  sin plats baklänges som en kräfta. Efter några  ögonblicks paus fortsatte Rush: 
<sec/>
Det är min plikt att göra mr Tracbac uppmärksam på den ekonomiska sidan av hans verksamhet. Jag tror att den är honom lika obegriplig  som hans konst är obegriplig för mig och det  vill inte säga lite. Jag inbillar mig att Tracbac  tror sig ha en årlig inkomst på hundratusen dollars eller så – 
<sec/>
Tracbac flaxade med spetsvingarna och såg ut  att vara djupt förnärmad. Han muttrade: Å – å  – mycket, mycket mer! 
<sec/>
Emellertid vill jag underrätta honom om, fortsatte Rush, att bara underhållet av denna bungalow  och dess tjänstestab uppgår till tre gånger det  beloppet – 
<sec/>
Utmärkt, alldeles utmärkt, mumlade Tracbac förvirrad. 
<sec/>
Rush fortsatte: 
<sec/>
Det där är emellertid privatsiffror och av mindre  betydelse. Låt oss tala om turnén. Den berör  tjugu av staternas största städer. Antalet föreställningar har av doktor O’Henny begränsats till  hundra, det betyder cirka fyrahundratusen sålda  biljetter till ett medelpris av tjugu dollars eller i  runt brutto åtta millioner. 
<sec/>
Utmärkt, avbröt clownen förtvivlad. Men –  men det är stora omkostnader också, förfärliga omkostnader. Järnväg, skjutsar, hotell, lokaler, uppvärmning, personal. Å det är förfärliga utgifter,  jag känner till det där, jag har större erfarenhet  än ni min gosse, slöt han med viktig min. 
<sec/>
Jo visst har ni det, medgav Abel Rush och knep  ihop läpparna kring ett ostyrigt och vemodigt  leende. Omkostnaderna är i sanning förfärliga men  nu ska vi hålla oss till bruttot. Mr Judahs och  mina underhandlingar med filmkoncernen äro inte  slutförda men vi komma att fordra minst samma  garantisumma det vill säga hela turnén jämte filmen kommer att röra sig om ett brutto på minst  sexton millioner. 
<sec/>
Clownen nickade högtidligt och sa: 
<sec/>
Det är stora siffror ni kommer med Abel Rush,  mycket stora siffror – 
<sec/>
Rush ryckte på axlarna och fortsatte i nästan  förtvivlad ton: 
<sec/>
Jag vågar inte hoppas, att ni behagar besvära er  med att inse, hur stora siffrorna är. Men ni bör  i alla fall betänka att ett företag av detta ekonomiska omfång inte bara berör er utan också tusentals och åter tusentals människor i jämförelsevis  blygsamma omständigheter. 
<sec/>
Clownens huvud sjönk mycket sakta framåt –  Siv skakade bakom hans rygg hotfullt och varnande sina knutna händer mot Abel Rush, men  sekreteraren fortsatte inför ett auditorium som  lyssnade i andlös spänning – inte av särskilt intresse för vad han yttrade utan för den inverkan  det skulle ha på clownen. 
<sec/>
Medan ni roar er med att ställa till allsköns  krångel, sir, gå de där människorna och undra om  kung Clown i nåder behagar skänka dem deras  dagliga bröd – 
<sec/>
Bä, bä, mumlade Tracbac missbelåten. Fårskalle  – jag är väl inte den ende clown i världen. Det  finns tjockt av dem, tjockt – 
<sec/>
Det finns det, medgav Abel Rush, och jag vill  visst inte påstå att ni är den bäste av dem, kanske  inte ens en av de bättre. Men jag påstår att ni  är den bäst betalte, den ojämförligt, svindlande  bäst betalte. Inser ni, sir, att det innebär vissa  förpliktelser? Mot dem som vänta sitt dagliga bröd  av er hand. För min personliga del, slöt sekreteraren, finner jag det rentut sagt äckligt att en  förvuxen barnunges nycker kan ha så stor betydelse för en massa människor. Nu vet ni min  tanke, sir. 
<sec/>
Förvuxen barnunge, upprepade Tracbac och  glodde ilsket på Siv. Hör du att din älskade Abel  skäller mig förvuxen barnunge? 
<sec/>
Jag hör det, svarade Siv lugnt. Utan hälsning  avlägsnade sig den unge juden lika snabbt som han  kommit. Utanför dörren blev han likväl stående,  lyssnande. Herrarna av syndikatet förhöllo sig  tills vidare tysta, i spänning avvaktande clownens  nästa rörelse. Sannolikt beundrade de i hög grad  Abel Rush som vetat angripa clownen i hans  ömmaste punkter – hans medlidande och hans  urborgerliga begär att uppfylla sina förpliktelser. 
<sec/>
Tracbac satt lugn och tyst, funderade, skakade  då och då på huvudet med förnumstig min. Så  böjde han sig bakut och viskade till de Grazy, som  återtagit sin plats: Min vän – underrätta master  Borck och Longfellow. 
<sec/>
Majoren avlägsnade sig. Tracbac suckade och sa: 
<sec/>
Ja, gentlemän, det var stora siffror, pojken kom  med. Ovett fick jag desslikes – 
<sec/>
Jag hoppas du förstår, avbröt mr Adam värdigt,  att den obehärskade unge mannens utfall mot dig  personligen härrörde från hans vrede över att vara  avskedad – 
<sec/>
Nej, det begriper jag absolut inte, genmälte  clownen lugnt. Abel Rush hör inte till dem som  kommer med känslosvammel. Han är alldeles för  saklig till det. Men det finns något som han inte  vet men som ni snart ska få veta. Han har naturligtvis rätt i det att jag har vissa skyldigheter. Jag  förstår mycket väl. Det finns ingenting dummare  än att vara dum, säger Axelsson. När jag var  pojke, var jag girig – det rörde sig om tior –  nu rör det sig om tusenlappar. Varför skulle jag  vara girig. Jag har skyldigheter, ja, det har jag.  Men det finns också något som heter force majeur  – över förmåga – tomhet – tomhet – ingenting  i bröstet mer. 
<sec/>
Hans röst blev alltmer sentimental, tårdränkt. Siv  strök honom över kinden och han lutade ett ögonblick huvudet mot hennes skuldra. Denny O’Henny  gjorde en grimas av äckel. De övriga herrarna  stodo eller sutto med sänkta huvuden som i en  kyrka. De funno clownen djupt rörande. Den unge  doktorn fann honom äcklig vilket kanske berodde  därpå att han i denna församlingen var den ende  – undantagandes Siv – som höll av honom en  smula. Härmande clownens tårdränkta röst gnolade han: Clownens force majeur – fatalité du  coeur – 
<sec/>
Fatalité du coeur, upprepade Tracbac och skrattade lågmält. Jaså det säger du, Henny-Denny.  Fatalité du coeur. Han skrattade och grep Siv i  armen, stönande och vacklande reste han sig. Alltjämt växte hans skratt, högg som skärande knivar,  blixtrande skri, blänkande tjut genom det halvmörka rummet – Siv hade sprungit upp och  höll honom med båda händerna under armhålorna.  Ett ögonblick tvärtystnade han, bredde ut armarna  med handflatorna uppåt och tycktes vädja till den  högste, men i nästa ögonblick sprang skriet fram  än skarpare. O’Henny hade rusat upp och stirrade på honom under starkt uppdragna ögonbryn.  De övriga herrarna vände sig bort eller blundade  och höllo för öronen. Blott den fräknige Pech  hade så mycken sinnesnärvaro att han sånär ställt  till en olycka. Han skyndade fram med ett glas  vatten men O’Henny gav honom snabbt ett slag  på käken så att han tumlade bort med sitt farliga glas. Själv började han att med fingertopparna massera Tracbacs halsmuskel. Skrattet hade  upphört men den sjuke högg med tänderna i luften  som en rabiespatient. Plötsligt drog han en djup,  hickande suck. Spänningen slappnade. Han lade  armen kring O’Hennys hals och hängde några  minuter tungt och slappt på den unge mannen. 
<sec/>
Genom dörren mittemot honom kom nu de  Grazy, Benbé, Longfellow och Axelsson. De båda  senare buro mellan sig en tavla, en meter hög,  två meter bred, täckt med en duk. Vid åsynen av  gruppen i hallens mitt, tvärstannade de Grazy men  Tracbac vinkade honom till sig. I nästa ögonblick  var han åter sig själv, livlig och småleende. 
<sec/>
Mina herrar, utbrast han i det han skakade  sina spetsmanschetter, jag måste förbereda er  på ett litet uppträde i den sentimentalt makabra  genren. Det hörer mitt yrke till, inte sant? Utmärkt. Den här tavlan som utförts av vår stora  konstnärinna Siva Yala är visserligen avsedd för  mig personligen, men genom att visa er den lyckas  jag kanske förklara utan ord, vad jag skäms att  förklara med ord. Just det där som nämnts i omskrivningar – force majeur – tomhet – intet –  fatalité du coeur som den där slyngeln sa – nå  alltså – några steg tillbaka man ser bättre på  avstånd – och inte bli onda – bara söka fatta –  inte ond du heller Siv – o så ond du är – å  hör så du fräser! (Han vätte på fingerspetsen,  petade på henne och fräste som vattendroppen på  en het plåt.) Dålig karaktär Siv – unna gott  din nästa – får du själv det bästa. Axelsson, låt  täckelset falla! 
<sec/>
Den buttre gubben drog med skälvande vedhuggarnävar bort duken. Longfellows svarta ansikte med röd grinande mun stack fram över tavlan.  Han blundade. 
<sec/>
Tavlan var en kolteckning föreställande en modern charkuteri- eller slaktarbod med marmorväggar, marmordiskar, marmorgolv bestrött med  sågspån. Fem expediter stodo vid disken iförda  vita förkläden och mössor. Tre av dessa herrar  voro ganska lyckade porträtt av Adam, Cow och  Judah. Den femte, doktor O’Henny, stod lutad  fram över en modern skärmaskin. Under sågen på  maskinen låg ett till hälften avsågat hjärta. Detta  hjärta var tydligen butikens sista tillgång att döma  av expediternas bekymrade miner och åtbörder:  Judah på bilden höjde axlarna och visade handflatorna, mr Judah i hallen gjorde detsamma. Mr  Adam och hans avbild höjde båda blicken mot  himlen, mr Cow knöt nävarna. O’Henny slutligen  sågade lugnt i det han intresserat iakttog hjärtat,  den enda röda fläcken på denna teckning i svart  och vitt. 
<sec/>
Upphängd på en krok som trängde in i nackhålan hängde ett skelett. Ur dess grinande mun  hängde tvenne snirklade band, sådana som på  epitafier bära släktdevisen. På det ena bandet stod  präntat: 
<sec/>
Jag var Jac Tracbac.  
<sec/>
På det andra bandet: 
<sec/>
Jag föddes människa – jag levde clown – jag  sålde mitt hjärta – jag dog fattig – 
<sec/>
Åskådarna stodo tysta, illa berörda. Tracbac  viskade: 
<sec/>
Förstår ni meningen? Nej, det gör ni inte. Men  nu ska ni få se – 
<sec/>
Han gav Benbé, som dröjt bakom de andra, en  vink och den unge mannen steg motvilligt fram  till tavlan, som föreställde en slaktares fönster.  Tvärsöver tavlan, tvärsöver fönstret strök han  snabbt upp en klistrad lapp på vilken han själv  nyss präntat: 
<sec/>
Lagret utsålt – affären upphör. Jac Tracbac  Syndic Lmtd. 
<sec/>
Samtliga herrarna kände sig som sagt illa berörda. Abel Rush som inte sett tavlan men hört de  skri han framkallat, låg framstupa i ett av de  många små rummen och skakade av gråtfrossa.  Inget ont om honom. Man kan få en nervchock  utan att vara en stor clown och man kan nödgas  gråta alldeles gratis. 
<chapter/>

<chaptername>NIONDE KAPITLET.</chaptername>

<chaptername>Hobby och handske.</chaptername>

<sec/>
När Benbé vistats åtta dar i Tracbacs bungalow,  skrev han ett brev till sina vänner på Sanna. Han  skrev det egentligen för att kunna säga sig själv  att han på åtta dar utfört åtminstone ett arbetsliknande företag. Eljes hade han ätit, sovit, spatserat i parken, tittat på aporna och botanen, växlat  några ord med Longfellow, de Grazy, Axelsson.  Tracbac hade han inte sett till. 
<sec/>
Brevet till Längsälls var för resten inte så lätt  att skriva. Han måste erkänna alla sina misslyckade jobbförsök alltfrån New York till Frisco  – och vad som var värre: han måste berätta att  han slutligen hamnat som en sorts snyltgäst hos  rika onkel – fast naturligtvis endast tills vidare.  Slutligen hade han, ehuru efter mycken tvekan  skrivit att familjen Längsälls hälsning till fränden  framförts och att Tracbac bett honom hjärtligt  besvara den. Båda delarna var ren lögn. Han  hade visst inte framfört hälsningen men han ansåg  sig inte skada någon genom att påstå det. 
<sec/>
Alltså skrev han: Vår gemensamme vän och  frände är glad att ni minns honom och hälsar så  hjärtligt tillbaka. 
<sec/>
Tänka sig! Jac Tracbac skulle minnas dem. Gud  vet om han ens längre erinrade sig den släkting  han hade i huset? En dag mötte Benbé Axelsson  med fjädervippan. Gubben stannade, grinade tandlöst med åldersslappa läppar, som hängde som  skrynkliga skinnsjok. Han sa: Såså, såså, unga  herrn. Nu är man ställd i bås kan jag förstå.  Ingenting att göra men mycket att få. Mat och  husrum och kläder. Fickpengar också – säg bara  ett ord till sekreterarn så fås så mycket som  behagas. Men inbilla sig inte att man betyder  något. Inte ett dyft. För honom betyder ingen  människa någonting. Saknar hjärta, si, det är knuten. Den pojken har aldrig haft hjärta, det vet väl  jag som såg honom växa upp. Snäll kan han vara,  gubevars, frikostig så det dryper av det. Men  hjärta – nej då. Tro inte att man betyder något.  Damma och sup, damma och sup. Det är det hela. 
<sec/>
Och gubben singlade bort på krökande knän,  sakta svängande sin vippa. Han var så dimmig i  huvut att hela människan blev en dimfigur glidande omkring i det mångcelliga husets halvmörker. 
<sec/>
Benbé var fullständigt ensam: måltiderna serverades i en liten sal, som stötte till hans sovrum. En dag bad de Grazy i en sirlig biljett om  äran att få deltaga i hans kvällsvard. Erinrande  sig österrikarens formella sätt sträckte Benbé upp  sig i sin smoking för att värdigt mottaga gästen.  de Grazy kom emellertid i nattrock och tämligen  orakad. Han hade tydligen sovit hela dagen och  föreföll omornad. Sedan han tömt en cocktail eller  två gäspade han stort bak handen och tycktes tvärvakna. Han stirrade på Benbé med uppspärrade,  allvarliga ögon. 
<sec/>
Vet ni vad, mr Borck, ni borde lämna det här  stället så snart som möjligt. Det är ingenting  för en så ung man som ni. Med mig är det en  annan sak. Jag närmar mig sextiotalet och efter  allt vad jag genomgått kan jag gott säga att jag  är en uomo finito, en man utan framtid. Min plats  lämpar sig för en åldring. Jag är en sorts major  domus, en överhovmästare som tjänstgör vid några  högtidligare tillfällen. Det är inte ansträngande.  Dessutom tycker Tracbac om mig, därför att jag  är en gammal knekt, som insupit åtskilligt med  krutrök. En av hans många skräckidéer är den, att  han en vacker dag ska bli stucken i ryggen av  någon illasinnad person. Därför känner han det  tryggt att ha en pålitlig gammal krigsbuss till  gårdvar. För mig är det en passande reträttplats men för er, unge man är det här stället  olämpligt. Laga att ni kommer härifrån, ju förr  desto bättre. 
<sec/>
Lättare sagt än gjort, tänkte Benbé och suckade  invärtes. Han led åter av den deprimerande sjukdom, som så ofta hemsöker personer av hans  obetänksamma läggning – penningbrist. Denna  sjukdom, som uppvisar betydande likheter med  blodbrist, nedsätter krafterna och kan understundom verka omtöcknande såväl på intelligens som  moral. I en stund av ärlighetens och hederns  triumf hade unge Benbé, som återfått den famösa  checken av Longfellow, rivit densamma i tu  stycken och överlämnat dem åt sekreteraren mr  Rush. Nu skulle han alltså se sig tvingad att  åter vända sig till denne av hans stolta gest imponerade sekreterare och tigga om nya dollars. Han  sa buttert: 
<sec/>
Innan jag sluppit in i den här labyrinten visade  det sig jämförelsevis lätt att träffa Tracbac. Han  till och med sökte upp mig. Nu bo vi under  samma tak och jag ser inte skymten av honom. 
<sec/>
Tja, svarade österrikaren, för närvarande är det  svårt att träffa honom. Jag känner inte mycket  till saken, men jag vet att vågorna gå höga inom  syndikatet. Man har riktat ett ultimatum till mr  Tracbac. Emellertid har doktor O’Henny tills  vidare förbjudit alla underhandlingar. Och doktorn är allsmäktig. Ingen vågar säga ett knyst  emot honom. Undantagandes Jac själv, naturligtvis. Han gör exakt vad han själv vill och ingenting annat. Olyckan är bara den – att han ingenting vill. 
<sec/>
Benbé önskade sig bort. Han beslöt framtvinga  en ändring, av vad slag den än månde bli. Han  visste att Jac var förmiddag stod eller snarare gick  modell för Siv. Alltså fattade han posto i gården  med ankdammen. Han hade inte ringaste lust att  stöta samman med målarinnan, vars högmodiga,  kyliga bärnstensögon inte alls tilltalade en så  rättfram och okonstlad ung man. Han dolde sig  alltså under palmerna i avsikt att vänta ut clownen.  Då Siv plötsligt steg fram till galleriets räck och  böjande sig över räcket ropade: 
<sec/>
Hör på ni där nere, master Borck. Hur länge  ska ni sitta där och lura som katten på en fågel?  Söker ni Jac, så ska jag skicka honom till er. 
<sec/>
Skicka honom till mig, upprepade Benbé hart  när förolämpad å sin store frändes vägnar. Jag  förmodar att jag bör i all ödmjukhet anhålla om  audiens. 
<sec/>
Prat, prat! fnös Siv och gjorde en rätt ful  grimas. Vad ni krumbuktar och konstrar kring  denne beskedlige Jac. Det är väl för att till sist  få honom på dårhus. Hur dags vill ni träffa  honom? 
<sec/>
Benbé svarade på måfå: Klockan fem. Flickan  funderade ett ögonblick, sa därpå: Gott. Klockan  fem kommer han. Men var god och håll er inne.  Han får inte vänta – 
<sec/>
Och hon återvände till sin ateljé. 
<sec/>
Fast klockan blott var tre begav sig Benbé  genast till sitt rum i det han gnolade: Kjortelvägen den bästa är av alla jordiska vägar! Hon  har för resten rätt i det, tösen. Ju enklare ju  simplare. Krumbukter är för kräk, hyggligt folk behandlar man som hyggligt folk. Basta. 
<sec/>
Han slog sig således ned i sitt rum och väntade tåligt. Som han visste att Tracbac avskydde  rökiga rum undvek han sina kära cigarretter. Han  väntade tåligt, övertygad om att clownen skulle  komma inslinkande utan ceremonier och punktligt.  Fullt så enkelt förlöpte inte saken. Klockan halv  fem infann sig en av de svarta tjänarna och  började omsorgsfullt damma och vädra rummet,  utan att fästa ringaste avseende vid Benbés bekvämlighet. Några minuter senare kom Denny  O’Henny. Han nickade åt Benbé, slog sig ned och  tände en stor cigarr, negern stirrade förskräckt på  honom, Benbé protesterade. Den unge läkaren  skrattade. 
<sec/>
Ä prata inte smörja! Siv och de Grazy tävla om  att skämma bort honom. Jämt ska han passas  som ett lindebarn. Å nej, vi ska pigga upp honom  med lite extra stark havanna. Han får stanna här  en halvtimme eller tre kvart. Dröjer han längre,  kommer jag och hämtar. Prata om ditt och datt.  Jag är egentligen mycket nöjd med det här besöket. Klockan sex skall han underteckna det slutgiltiga kontraktet. Han blir alltid nervös och oregerlig när stunden nalkas. Ni ska prata, så att  han glömmer alltsamman – sen lägger Rush plötsligt kontraktet framför honom och han undertecknar utan att tänka på saken. Ja, ni ska inte  tro, att ni är med om något rackartyg. Å bevare  mig väl! Rush och jag har kalfatrat det där  kontraktet i en månads tid och där finns ingenting  som kan skada hans välbefinnande. Alltså är vi  på det klara. 
<sec/>
Läkaren gick. Strax därpå infann sig de Grazy.  Då han såg rummet uppfyllt av rök slog han samman händerna, böjde huvudet bakåt och ropade:  Vad har ni gjort, olycksfågel! Kan ni inte styra  era passioner så pass att ni har frisk luft i ert  rum, när ni väntar Tracbac? – Jag har inte dragit  ett bloss, skrek Benbé förargad. Det är doktorn.  – Majoren som redan skyndat fram till fönstret,  ryckte undergivet på axlarna och lät saken bero.  Han såg på sitt ur. Han sa: 
<sec/>
Ni kan vänta mr Tracbac om cirka tio minuter.  Hans humör är ganska gott fast lite ostadigt.  Jag mötte honom nyss vid ankdammen och han  titulerade mig Belsebubs fältmarskalk. Han skämtar alltså men är antagligen i grund och botten  en smula retlig. Nå, det är ju en stor dag. Kontraktet, ni vet kanske. Vi hålla telegraflinjen klar.  Om en timme sprids nyheten över staterna. Det  här mötet är arrangerat i himlen. Han kommer att  underteckna utan att ägna det en tanke – 
<sec/>
Majoren gjorde plötsligt en tsyande gest och  smög sig på tå ur rummet. Benbé väntade åter  några minuter. Nu som tillförne kände han sig  fullständigt oviss om den roll han spelade. Det  gjorde honom olustig. Så mycket visste han emellertid att han själv var ett fullständigt viljelöst  och ovetande redskap i andras händer. 
<sec/>
Luften i rummet var blågrå av rök och nu dök  clownen fram ur dörrens mörker, grå också han,  klädd i någon sorts vadmal. Röken kom honom att  haja tillbaka och rynka näsan, men strax därpå  ropade han muntert: 
<sec/>
Här är jag, var är du, sa höken, slök göken.  Piff och paff i röken och så sköt de höken. Det  är inte Axelssons ord utan min salig ammas. Hon  dog för förti år sen. Nå ja, människan dör men  ordet lever. Och hur mår ni, min gosse? Jag har  visst inte sett er på länge. Har ni tråkigt? Det  har jag. Mycket tråkigt. Jag går här och driver,  har inte något jobb. Det är vidrigt. Den som icke  arbetar skall heller icke äta. Jag har lust att  följa det ordet till punkt och pricka. 
<sec/>
Han slog upp ett fönster och började flaxa med  armarna för att bli kvitt röken. Han frustade, nös  och sa: 
<sec/>
Jag har känt många arbetslösa, artister och  andra. Det är hopplöst, hopplöst. Jag tror att  de är olyckligare än galärslavar. Själv är jag  arbetslös – nå ja – inte på samma sätt. Jag  har min rikliga utkomst och mer till. Men i alla  fall. Det är hopplöst. De säger åt mig: det är ert  eget fel. Nej, mina herrar. Det är det inte. Men  det begriper inte ni, hur sluga ni än är. 
<sec/>
Han satte sig grensle över en stol, nickade och  smålog förnumstig och vänlig som en beskedlig  tomte. 
<sec/>
Siv skickade mig till dig? Är det något särskilt  du önskar? Eller vill du bara ha en pratstund i  största allmänhet? Sjung ut. 
<sec/>
Benbé suckade av förlägenhet och ovisshet allt  under det clownen gav honom finurliga och uppmuntrande grimaser – sjung ut bara, var inte  blyg. Slutligen yttrade Benbé: 
<sec/>
Ja, mitt kasus är ungefär detsamma som ert.  Saknar jobb. Mat och husrum har jag men inte  arbete. Det drögar ihop sig i lederna och i hjärnan.  Jag börjar bli tung. 
<sec/>
Just det ja, mumlade clownen. Det drögar ihop  sig. Säger man så eller är det din uppfinning?  Det drögar ihop sig – 
<sec/>
Vet du vad? fortsatte han plötsligt livligt som  om han med våld brutit sin egen tankegång. Det  finns två stora olyckor här i livet. Att behöva en  leksak, ett hobby och att icke ha någon. Otaliga  gånger har jag försökt skaffa mig en men aldrig  lyckats. En gång trodde jag nästan att jag lyckats.  Du har kanske märkt att många av rummen här  äro fyllda med gamla mexikanska möbler: kyrkmålningar, husgeråd och sånt. De inköptes utan  min vetskap men en dag slog det mig att det där  mexikanska bråtet påminde om dalamålningar och  gamla kistor och möbler, som jag mindes från  landsbygden därhemma. Då fick jag ett förstklassigt hobby av allra förnämligaste art – ett  vetenskapligt. Jo, jag tackar. Jag ställde upp en  teori. Den löd: alla äro vi smålänningar inför Vår  Herre. Den mexikanska konsten härstammar från  den spanska, den spanska från den västgotiska  alldeles som den sicilianska från den normandiska  och båda delarna från de sydskandinaviska stammarna. Åjemine vad jag var glad åt min småländska teori. Den kunde med varsam skötsel  bli ett verkligt livshobby, förstår du. Det var  någonting att sömma på om nätterna och en anständig vardagsdräkt tillika. Du förstår – man  kan inte ständigt gå klädd som clown – man  härdar inte ut – man måste ha ett civilt byte  för att tala beväringsspråk. 
<sec/>
Nå ja, fortsatte han och grinade listigt, du tror  kanske att folk skrattade åt mina dumheter. Ingalunda. Jag var ju clownen Jac Tracbac och när en  så trirolig prisse för en gångs skull tar någonting  på allvar, så måste det vara rent oroväckande allvarligt. Jag kan visa dig svart på vitt att jag är  hedersdoktor vid tvenne ansedda universitet allt  för mina kistors skull. Jag inköpte nämligen från  universiteten en vetenskaplig gumma, premierad  vid otaliga utställningar, och försedde henne med  sex vetenskapliga pojkar och lika många flickor  av prima kvalitet. Flickorna utbytte hon mot lika  många pojkar och la väl något lite emellan. Hon  påstod att det manliga arbetet verkar mera befruktande än det kvinnliga därför att den manliga  själen är mera okultiverad och ursprunglig. Dem  sände jag ut att inköpa de här vetenskapliga  möblerna och dubbelt mer, som jag sen skänkte till  universiteten. Det hade varit ett strålande hobby  om jag inte plötsligt kommit att tänka på, hur  gruvligt likgiltigt det är, om den mexikanska kulturen härstammar från den småländska eller från  någon annan kultur i vida världen. Den där likgiltigheten är ett grundläggande karaktärsfel hos  mig och därför blir jag aldrig någon god hobbyman. 
<sec/>
Det är alldeles nödvändigt att ha någonting sånt  där, fortsatte han allvarligt och ruskade på huvudet. Förr eller senare måste man tvinga sig att bli  barn på nytt. Få människor är så starka att de  orka vara fullvuxna hela livet. Österrikaren, du  vet, han stiger upp ibland mitt i natten och tassar  in i ett rum, som han använder till bibliotek. Jag  trodde mig förstå att han hade ett hobby och av  pur avundsjuka började jag spionera på honom.  Jag smög mig en natt efter honom och försökte  kika genom nyckelhålet. Jag såg ingenting men  jag hörde honom i en sorts dyster extas rabbla  siffror: tvåhundra, sexhundra, tusen, tiotusen och  så vidare. Då slog mig en hemsk tanke – jag  tänkte: Den arma människan har fört befäl i kriget, han har kanske lett någon blodig fäktning och  genom en eller annan försumlighet blivit orsak till  stor manspillan bland de sina. Nu sitter han där  och räknar och räknar och söker föreställa sig hur  det skulle varit om han i stället gjort så eller  så. Arma människa, arma människa. Vilket tragiskt  öde, inte sant? – Nå ja, så tänkte jag. Vid ett  senare tillfälle lyckades jag lura ur honom att  hans nattliga promenader gällde hans frimärkssamling. Det är inte ens någon fin samling, han har  inte råd att köpa dyra märken, han köper de  vanligaste men i massa. Och när oron sätter åt  honom och tomheten, då stiger han upp mitt i  natten och räknar sina tusenden och exercerar  dem och gläder sig för varje nytt tillskott i sina  truppers styrka. Nå ja, den stackars de Grazy –  helt visst var hans öde i kriget tragiskt. Men han  känner det inte längre. Det ohyggliga är den  gränsen, där det tragiska upphör att vara tragiskt,  gränsen där smärtan vissnar ner. Då är det tid  att fylla bröstkorgen som en gammal papperskorg med frimärken och annat skrot. 
<sec/>
Den allvarlige clownen brast ett tu tre i skratt  och utropade: Nej, låt oss tala om någonting  annat, käre Benjamin. Jag känner mig så munter  i kväll. Det är roligt att sitta samman med en  person som man kan anförtro sina djupsinniga  spekulationer utan vidare spisning. Aha, avbröt  han sig plötsligt men i ännu vänligare ton: Vem  kommer här? Minsann är det inte vår gemensamme  vän, Abel Rush – 
<sec/>
Sekreteraren steg in och Tracbac reste sig.  Benbé, som visste, vad saken gällde, greps av en  barnslig spänning. Sekreterarens spänning var  säkerligen inte mindre; Benbé kunde se hans  adamsäpple glida upp och ner, upp och ner som  om han med all makt sökte svälja sin oro med  saliven. Antagligen berodde hans ställning och  karriär av de närmaste minuterna. 
<sec/>
Ursäkta om jag kommer olägligt, men jag bleve  tacksam för er underskrift. Våra kontrahenter  vänta. 
<sec/>
Tracbac bugade och svarade omedelbart: 
<sec/>
Det gör mig ont, Abel, men jag undertecknar ej  kontraktet. Jag har använt de sista dagarna till  att inventera mina inälvor alldeles som mina förfäder inventerade sina lager. Tomt, min käre Abel.  Jag har ingenting att sälja. 
<sec/>
Sekreterarens magra kinder sögos in till gropar;  han genmälte fortfarande dämpat, hövligt, affärsmässigt: 
<sec/>
Skall jag förstå ert svar så, att ni önskar turnén  uppskjuten eller så att ni helt avstår från den? 
<sec/>
På det senare sättet, Abel, svarade clownen  med en ny bugning. Sekreteraren stod några ögonblick tyst; därpå yttrade han i en skamsen ton  som om han själv skämts över sina upprepningar: 
<sec/>
Och ni har också betänkt att ert beslut kommer  att vålla många människor förluster och missräkningar? 
<sec/>
Tracbac svarade med en ansats till häftighet: 
<sec/>
Det har jag betänkt, mr Rush, mycket grundligare än ni anar, mr Rush. Och var så vänlig och  beskyll mig inte för att vara en samvetslös människa, mr Rush, ty jag är icke någon samvetslös  människa. Skriv upp det och sätt ett obs. i kanten. 
<sec/>
I så fall, fortsatte Rush grönblek i ansiktet, men  fullkomligt lugn, i så fall är mitt uppdrag avslutat. 
<sec/>
Han nickade åt Benbé och avlägsnade sig. Tracbac sjönk ned på stolen, han pustade tungt, slog  med handen framför ansiktet som om han viftat  bort en näsvis fluga. Han muttrade trumpet: 
<sec/>
Det gör mig ont om pojken, men jag rår inte  för de obehag och bekymmer han får. De försöker  pressa mig med det där – all oreda och förlust  jag vållar. Som om jag inte visste det ändå? Aha,  mina herrar, jag har erfarenhet, stor erfarenhet.  Jag har själv haft ett sällskap i många år. Inte så  allra värst stort, men inte heller så litet. Vi räknade tjugufyra man med hästskötarna. Inte så  lite, skulle jag tro, upprepade han med stolthet.  Och vilka bekymmer, vilket ansvar, vilken omsorg  om stort som smått. Jag hade en liten ballerina  – å hon var för söt. Jag brukar reta Siv med  henne. Men en sån rackarunge, när lynnet föll på.  Jag har aldrig sett maken till begåvning i fråga  om sensträckningar och ledvrickningar och muskelbristningar. Tårna och fingrarna kunde hon spreta  med åt alla håll. O du gode! Hon var vår stjärna  och jag fick inställa gång på gång, betala igen  kassor, gu vet allt. Jag kallsvettades ibland om  nätterna så att mina lakan voro blöta som under  den allra oskyldigaste barnaåldern. Och så ska de  komma till mig och säga, att jag inte vet vad  jag gör, när jag inställer en turné. Jag skulle gå  in om jag så hade sju dödliga sjukdomar men  jag kan inte gå in tomhänt – det är vad jag inte  kan. Och så kommer de och gör sig viktiga inför  mig – en gammal, erfaren cirkusdirektör. De  borde blygas.  Å såna apor, såna löss rentut sagt.  Men jag säger bä! 
<sec/>
Han räckte förtretad ut tungan åt Benbé, som om  han tillhört denna skara av apor och löss. Benbé  måste knipa ihop munnen för att icke skratta eller  le. Den stackars clownen var onekligen komisk  där han satt och vaggade av och an, själv icke  olik en orolig apa. Men han var också en smula  rörande i sin barnsliga, buttra bedrövelse. Tracbac  slog åter bort den där envisa flugan som tycktes  surra framför hans ansikte och efter några minuter återtog han samtalet: 
<sec/>
Jo. Ett hobby, det vore naturligtvis någonting  utmärkt för mig liksom för alla som så småningom  upphört att leva. Men det går inte. Jag har också  prövat känslohobby så till sägandes. Jag lät föra  hit farmors möbler och gubben Axelsson som  också var farmors möbel. Nå? Vad glädje gör de  mig? Säg det? När man är helt ung som du,  hyser man vördnad, kärlek, intresse för minnen.  Å käre vän, den där aktningen och kärleken förbleknar med åren. Man märker att man själv börjar glida in i det grå och bli ett minne. Därmed är  också vördnaden bruten. Du ska kanske ännu i  våra dar se en yngling visa gubben sin vördnad  men aldrig ska du se gubben visa en annan  åldring någon särdeles vördnad. Å nej då! Å nej  då! framtiden är det bästa om man så ligger på  sotsängen. Därnäst kommer den stund som är.  Men dött är dött. Må man glömma sin barndom så  snart som möjligt och i tur och ordning sin ungdom och sin mannaålder. Var den olycklig, må den  glömmas. Var den lycklig, må den tiofalt glömmas. Att leva i minnen, är att leva bland lik.  Ska vi balsamera våra kära och sitta till bords med  dem och tända elektriska lågor i deras ögon och  sätta grammofon i deras bröstkorgar. Å hu. Ren  den dag i går bör glömmas. 
<sec/>
Nå ja, Benjamin, avbröt han sig ånyo i nykter,  vänlig ton, vi skulle ju egentligen tala om dig.  Hur kom du hit? Vad hade du för planer? Du  har själv låtit mig förstå att du är fattig? Är du  skyldig någon där borta? Var fick du respengar? 
<sec/>
Benbé sken upp. Äntligen skulle han få tillfälle  att framföra den försummade hälsningen, som  förut tyckts honom meningslös. Han sa: 
<sec/>
Reskassan fick jag av en hygglig släkting, patron  Längsäll på Sanna. Ni har visst träffats någon  gång. Minns ni honom? 
<sec/>
Tracbac satt orörlig en rätt lång stund och stirrade framför sig, som om han letat i ett trögt,  kanske dött minne. Benbé granskade ivrigt hans  ansikte för att spåra någon glimt av igenkännande. Han kunde icke upptäcka den ringaste  skiftning men efter någon minuts tystnad nickade  clownen och yttrade: 
<sec/>
Längsäll. På Sanna. Å jo, jag minns honom.  Visst minns jag honom. 
<sec/>
Benbé fann denna minnesgodhet utomordentligt  tillfredsställande fast han inte rätt visste varför.  Han erinrade sig också att han någonstans hade  en gåva från Sanna-Sanna till hennes berömde  frände. Det gjorde den gode ynglingen en ogemen  fröjd att få framföra flickans gåva och kanske i  gengäld sända henne ett porträtt och några rader  från Jac Tracbac i egen hög person. Alltså ropade  han i den pojkaktiga upphetsning, som tyvärr var  ett mycket starkt drag i hans karaktär: 
<sec/>
Håll Tracbac! Människa! Jag har ju en present till er! En present från en söt flicka. Det är  minsann inte alla dar man får det inte. Ett ögonblick, ett ögonblick – 
<sec/>
Han började sno omkring som en tosing i rummet, drog ut alla lådor, letade över högt och lågt;  ett ögonblick stod han sten stilla och rev sig förtvivlad i håret, därpå ljusnade hans drag sakta men  säkert som en morgongryning och han yttrade  självbelåtet: 
<sec/>
Säg sen att inte Ben Borcks bankfack är de  bästa i världen. Presenten ligger förstås i fodret. 
<sec/>
Han gick med värdighet bort till klädskåpet,  grävde i den trasiga fickan och fann sitt lilla  paket. Han vände sig åter mot Tracbac. Clownen  satt i samma ställning som nyss, stirrande tomning. Men det föreföll Benbé som om hans vita  ansikte blivit ännu mera blodlöst och genomskinligt och som om han icke utan skäl kunde jämföras  med den bild han nyss själv använt – en död med  konstgjort sken i ögonhålorna. En smula tafatt  och tveksam räckte han fram det lilla paketet.  Clownen spratt till, han smålog och tog paketet.  Han läste med halvhög röst sitt namn. Så vecklade  han långsamt upp papperet. Benbé sträckte sig  fram, till synes betydligt mera nyfiken än mottagaren. 
<sec/>
Paketet innehöll en liten damhandske av brunt  mockaskinn, varken mer eller mindre. En underlig  present. Också undersökte clownen denna gåva,  vände den mellan fingrarna, strök den mot kinden  som om han velat uppdaga dess hemliga egenskaper. Benbé utbrast skämtsamt: 
<sec/>
Vad nu då? Jag tror hon kastar er sin handske.  Sicken en djärv jänta –! 
<sec/>
Ansiktet med de utstående starkt kupiga, ljusblå  ögonen med stänk av opalfärg vände sig långsamt  mot honom. Tracbac sa: 
<sec/>
Vem? Vem är det, som sänder mig handsken?  
<sec/>
Benbé svarade: Å, det är en av töserna på  Sanna. 
<sec/>
Clownen la handen över ögonen och skakade  långsamt sitt huvud. Han yttrade lugnt men undrande: Säg mig en sak Benjamin – här står överlämnas efter min död. Är fru Längsäll på Sanna  död? 
<sec/>
Å nej då, å nej då, utbrast Benbé ivrigt. Jag  säger er ju att det är flickungen som hittat på  det här tokeriet. Men ni känner henne inte ni.  Hon är trirolig minsann – 
<sec/>
Åter satt clownen några dryga minuter tyst,  därpå reste han sig och sa: Vänta ett ögonblick,  Benjamin, dröj här. Jag ska visa er något. 
<sec/>
Han gick. Benbé tänkte: Vad i all sin dar kommer han att visa mig och vad ska det här betyda?  Fullständigt glömt de goda Längsällarna har han  tydligen icke. 
<sec/>
Efter några minuter återvände Tracbac. Bredvid  den lilla handsken som han lämnat på bordet,  la han nu en andra, en högerhandske, en vänsterhandske, ett par. Han strök över dem med fingertopparna, han sa lågmält: 
<sec/>
Jag vet just inte om jag handlar rätt. Å andra  sidan måste jag ha en förklaring. Det är nödvändigt. Som han sa härom afton O’Henny: Clownens force majeur – fatalité du coeur. 
<sec/>
Benbé utbrast, stirrande storögd på handskarna: 
<sec/>
Men Jac – det är ju ett par! De hör ihop.  
<sec/>
Clownen nickade och svarade lågmält: 
<sec/>
Jo. Visst. De hör ihop. 
<chapter/>

<chaptername>TIONDE KAPITLET.</chaptername>

<chaptername>Konsten att sälja känslor.</chaptername>

<sec/>
Syndikatet befann sig i knipa. 
<sec/>
Efter Tracbacs vägran att uppträda beslöt styrelsen på sekreterarens förslag att genast avbryta  alla underhandlingar med clownen. Abel Rush sa:  för närvarande betyder underhandlingar endast  ytterligare uppskov. Om vi lämna Jac fullständigt  i fred är det möjligt att han snart nog kommer  på bättre tankar. Då får han vackert komma till  oss. – Komma till oss, upprepade mr Judah och  smålog ängsligt – han hade ett månrunt, gulbrunt, milt skinande anlete och han smålog beständigt ängsligt. Komma till oss Abel – han  kan också gå till andra. Till andra, käre Abel. –  Rush gav sin stamfrände en sträv blick och genmälte: Mr Judah, ni tycks aldrig kunna lära er att  Jac är en hederlig person. Ändrar han beslut,  så vänder han sig till oss. Men däri ligger det.  Han skall komma till oss och inte vi till honom  om vi så ska vänta i tio år eller upplösa syndikatet. – Den blide mr Adam gned sakta sina  händer och yttrade: Abel Rush har nu som alltid  rätt. Jac själv och inte vi bör återupptaga underhandlingarna. Det kommer att bereda oss vissa  fördelar – 
<sec/>
Jag förbereder er på, avbröt Rush fränt, att jag  för min del kommer att göra allt för att ert övertag över Jac ska bli fullständigt värdelöst ur er  synpunkt sett. 
<sec/>
De fyra herrarna: Adam, Cow, Judah, Pech  smällde med läpparna som ugglor knäppa med  näbbet. Den femte, O’Henny, satt avsides vid fönstret och lekte med en barnskallra, obekymrad om  sammanträdets förlopp. Det ägde nu som oftast  rum i samma barbariskt möblerade sal, där en  gång ananasbomben Hiawatha exploderat. 
<sec/>
Mr Judah smålog åter ängsligt och yttrade  med len röst: Vår käre Abel måste betänka att  Jac genom sitt egensinne tillfogar oss svåra förluster. Någon del därav måste han väl ändå själv  vidkännas? Rush svarade: Först och främst kallar  jag det inte egensinne, att en människa blivit trött  och ledsen vid sitt jobb. Det kan hända vem som  helst, det kan hända herrarnas ödmjuke sekreterare. För det andra ha vi alltid tagit dylika missräkningar med i våra kalkyler. De enda, som jag  måste beklaga, är de av herrarna som gjort hemliga spekulationer i förköp av biljetter. De komma  sannolikt att göra betydande förluster men min  medömkan är mycket tempererad. 
<sec/>
Efter detta lätta snuddande vid en särdeles  ömtålig punkt, övergick herrarna skyndsamt till  dagens andra fråga: Borde pressen underrättas  om Jac Tracbacturnéns inställande? Den argsinte  mr Cow bölade som en sårad tjur. Pressen borde  genom en kommuniké underrättas om att Jac  Tracbac för all framtid lämnat arena och film.  På så sätt skulle man om något år kunna draga  fördel av en lysande »come bac». Rödhårige  Pech, syndikatets pressdirector, påpekade att »come  bacs» i allmänhet äro synnerligen tvivelaktiga för  att inte säga farliga affärer. Man får inte underskatta allmänhetens sinne för det löjliga och förargelseväckande i en för tidig »come bac». Dessutom – i och med det en artist tillkännager sin  avsikt att lämna arenan, avkopplas allmänhetens  intresse för hans person automatiskt och riktas  mot andra föremål. Abel Rush understödde hans  mening: Pressen hade icke ens halvofficiellt underrättats om turnén – man kunde alltså låtsas om  ingenting. Mr Adam skakade sitt vitlockiga huvud  och yttrade med ett faderligt leende: Gentlemän,  gentlemän, jag må säga att ni underskattar pressen. Trots vår försiktighet torde det inte finnas  någon större redaktion, som inte känner den här  saken bättre än vi. Pressen kommer inte att låta  sig avspisas med tomma ord. Dessutom kan man  i de tjugu städerna inhämta åtskilligt rörande våra  underhandlingar. Vi måste helt enkelt tillgripa sjukbetyg – Jac tar inte sjukbetyg, avbröt sekreteraren.  Mr Adam sa: Han behöver inte ha en aning om  den saken. O’Henny utfärdar en kommuniké att  turnén visserligen planerats men uppskjutits på  grund av Tracbacs hälsotillstånd. – Skriv att han  är sinnessjuk, bölade den vredgade mr Cow, just  det, sinnessjuk! – Mina herrar! skrek röde Pech  med sin pojkfalsett, mina herrar, jag måste påpeka  att ingenting kan vara farligare. Allmänheten hyser  intet intresse för sinnessjuka artister. Allmänheten  ryggar tillbaka. En konstnär som förts över den  gränsen är att förlikna vid en spetälsk – man  hyser medlidande men man håller sig på avstånd. 
<sec/>
Abel Rush satt tyst, huvudet tillbakalutat, ansiktet gråblekt: han svalde och svalde som om  han haft kväljningar. Hans blick mötte O’Hennys:  läkaren höjde frågande på ögonbrynen, Rush nickade knappt märkbart. Plötsligt började O’Henny  ringa ursinnigt med barnskallran liksom en mötesordförande med sin klocka. Man tystnade. Läkaren reste sig och yttrade – i sin lugna stämma  inläggande den vördnad han alltid visade syndikatets styrelse –: 
<sec/>
Gentlemän, det tråkiga i den här saken är att  Jac Tracbacs officielle hus- och livläkare, doktor  O’Henny, icke kommer att utfärda något sjukbetyg. Det hindrar naturligtvis inte att ni kan  köpa ett dussin av mina berömda kolleger. –  Denny! avbröt Adam milt förebrående, det är fult  att förtala sina kolleger. – Jag förtalar dem ingalunda, genmälte O’Henny. Men mina hedervärda  kolleger äro i allmänhet beroende av sina sportler,  det är inte jag. Där har ni hela skillnaden mellan  dem och mig. – Nåja, fortsatte mr Adam medlande, det här talet om sinnessjukdom är ju också fullständigt absurt. Men jag anser att man kan tala  om nervöst sammanbrott, deprimerad sinnesstämning eller någonting i den stilen. Inte sant Denny?  – Till er tjänst, Adam, svarade den unge läkaren artigt, jag lovar att utfärda en fullständig och  samvetsgrann rapport rörande Jac Tracbacs nerv- och sinnestillstånd. Men först sedan han vistats  på min privatklinik i låt oss säga tre år. – Han  satte sig. 
<sec/>
Där ha vi det! röt mr Cow och flög upp.  Där ha vi hela din lömska strävan och traktan.  Du vill spärra in Tracbac på din privatklinik.  Men jag ska säga dig min gosse, det lyckas inte!  Det finns flera berömda läkare i Staterna än du!  Vi kan tussa på dig en hel kommission om så behövs! Kom det ihåg. – Jag vet det, svarade  O’Henny lugnt småleende. Jag vet att ni kan.  Eljes hade jag för länge sedan införlivat den  käre Jac med mitt vaxkabinett. 
<sec/>
Abel Rush reste sig hastigt och yttrade: Ja,  mina herrar, jag anser att vi ha fattat tvenne  beslut. För det första komma vi inte att underhandla med mr Tracbac förrän han vänt sig till  oss. För det andra meddela vi pressen ingenting  utöver den vaga förklaring, jag föreslagit. Och  även den blott vid anfordran. Pech får sköta den  saken. Är vi överens så behöver vi inte längre  hålla stackars mylady Longfellow utestängd från  hennes egen salong –? 
<sec/>
Kanske för att dölja sina verkliga känslor, grinade de goda herrarna guld åt det enkla skämtet  om myladys salong, några av dem tände cigarrer,  andra togo nytt gummi, alla reste sig. Knappt  hade de öppnat dörren till parken, förrän det  visade sig att pressbeslutet tillkommit i sista stund.  Utanför grinden som noga bevakades av den artigt  och kärvänligt pladdrande Longfellow, stodo sju  vackra flickor i en rad, arm i arm som balettdansöserna i en revy. Så snart de siktat sekreteraren ropade de taktfast: 
<sec/>
Vi vill ha Benbé! Funnybunny! Han är vår.  Vi vill ha Benbé – 
<sec/>
Miss Cadillac, miss Nash och de andra bilarna! 
<sec/>
Deras Funnybunny, deras leksak hade de sista  förtioåtta timmarna stigit i värde flera dollar per  timme. Redan hade allehanda rykten om clownen  hunnit spridas och hans nevö kunde ha sålt sig  för sin vikt i guld. Herrarna av syndikatet ryggade förskräckt tillbaka och syntes färdiga att  åter taga skydd i grindstugan. Men den flinande  negern styrkte deras mod, sägande: 
<sec/>
Var inte buskablyga, gentlemän. Bli flickorna  för närgångna ska jag skicka ut mylady med  kvasten. Det är inte mycket som biter på jäntor,  men för ett äldre, allvarligt fruntimmer med kvast  stå de inte rycken. 
<sec/>
Han öppnade försiktigt grinden på glänt och  släppte ut syndikatets styrelse en efter en. De  stackars männen fäktade sig genom den skriande  lilla horden och kastade sig envar i sin bil, släppte  på gasen. Blott Pech, den olycklige Pech råkade  snava på fotsteget och blev tillfångatagen och  bortförd av miss Cadillac et consortes. Longfellow,  lyssnande vid grinden, hörde det stackars offret för  deras grymhet ropa: Släpp mig, flickor, släpp mig  – ni får i alla fall ingenting veta – aj, aj, aj  nyps inte guss änglar – inte ett ord – inte en  stavelse – får ni ur Pech – aaauuuu – kittlas  inte! – aaaauuuuu – 
<sec/>
Longfellow låste grinden och sa: 
<sec/>
Mylady, det ska bli intressant att läsa morrontidningarna. 
<sec/>
Ett par av dem innehöll en notis, kort men i  fetstil: 
<sec/>
Jac Tracbac till Europa? Den berömde clownen  blir kanske tvungen att uppskjuta sin länge förberedda turné. Hans farmor som sedan någon tid  vistas vid baden i Aix-les-Bains har plötsligt insjuknat. Som den gode sonson han är, skyndar vår  käre Jac till sjukbädden. Huruvida turnén kommer  att uppskjutas blir beroende av den vördnadsvärda  gamla damens tillstånd. 
<sec/>
Aftontidningarna innehöllo också en notis:  Några alltför snabba morgonkolleger ha publicerat  vissa nyheter rörande Jac Tracbac. Vi ha ur  säkraste källa erfarit att Tracbac icke reser till  Europa, att han för närvarande icke planerar någon  turné, att hans farmor icke kan ha insjuknat vid  baden i Aix-les-Bains eftersom den vörnadsvärda  gamla avlidit för cirka trettio år sedan. 
<sec/>
Longfellow sa: Pech är Pech och den som inte  känner Pech känner honom inte. Det är sanningen  om den pojken. 
<sec/>
– – –  
<sec/>
Sanningen om Tracbac åter var helt enkelt den  att han mådde utmärkt, alldeles utmärkt. Visserligen hade han de två första dagarna efter brytningen med syndikatet förefallit orolig och ensam  strövat omkring i sin labyrint. I betraktande av  det allvarliga beslut han fattat, låg häri ingenting  förvånande. Snarare fann Siv det märkligt att  han på tredje dagen började visa en förstulen  glättighet, som han tydligen sökte dölja. Då han  trodde sig obemärkt kunde han plötsligt slå samman händerna som en förtjust barnunge och göra  några pojkaktiga skutt för att strax därpå med  allvarlig min strutta omkring i rummen. O’Henny,  som också iakttog dessa tecken till hemlig glädje,  kände sig nästan sårad i sin yrkesfåfänga. – Han  hade nämligen förutsett och förutsagt att Tracbacs sinnesstämning under närmaste tiden skulle  bli än mera nedtryckt. Han yttrade vresigt: 
<sec/>
Vad har ni blivit för en muntergök, sir? Det  strider mot prognosen. Vad går åt er? Har ni  fått ärva? Törs jag be om ett passande uppförande  så länge ni är min patient. 
<sec/>
Clownen drog honom i örat och svarade med  ett mycket överlägset löje: 
<sec/>
Aha sir, ni har väntat ett anfall av tungsinne  mellan lakan. Det lyckas inte alls det. Läkarn  spår men gud rår, se. Sätt inte näsan i vädret  han lille Henny-Denny. 
<sec/>
För resten gick han dessa dagar klädd och  maskerad som Fredrik den store. Kanske att masken påverkade denna skådespelarsjäl men själva  tilltaget var ingenting märkvärdigt. Siv hade föresatt sig att så småningom fylla ett helt galleri  med clownen i hans märkligare roller. Till dem  hörde också Fredrik den store i en liten komedi  eller sketch, som anno sexton gjort en oerhörd  lycka. Icke ens komediens otroliga enkelhet för  att inte säga smaklöshet skulle ha rättfärdigat  dess enorma publiksuccé om den icke utgjort ett  av de otaliga elementen i dessa års propaganda mot  Tyskland. Handlingen var helt enkelt denna: kung  Fredrik, »den store preussaren», exercerade ett  regemente av utvalda jättekarlar, den lille mannen  domderar och går på, smäller örfilar och kilar  som en apa omkring bland dessa dumma bjässar  som med kadaverlydnad låter sig misshandlas.  Madame la France kommer in – nätt och käck  naturligtvis – med en liten korg på armen. Även  mot henne riktar »preussaren» sin fräckhet. Av  pur häpnad tappar madame la France korgen och  ur densamma hoppar en liten gracil men utomordentligt ilsken och modig hund som genast ursinnigt angriper preussaren. Kungen gripes av  panik, klättrar åter upp och ned bland sina jättekarlar som en liten skrämd apa i en urskog, hunden hack i häl. 
<sec/>
Valet av Fredrik den store som typ för preussaren kan tyckas egendomlig men berodde närmast därpå att clownen med sina stora kupiga  blå ögon, sitt smala ansikte, sin gängliga gestalt  med lätthet kunde anlägga en förträfflig mask.  Dessutom verkade det löjligt att se de jättelika  gardisterna värnlöst underkastade den lille mannens elakheter. Varken författaren eller den förrymde skolynglingen Jonathan Borck tycks ha haft  en aning om kungens förkärlek för hundar och  publiken var naturligtvis än okunnigare. Tracbac  som visste om världskriget ungefär lika mycket  som en blind och dövstum om ett vulkanutbrott –  en allmän, obegriplig skakning och bävan – hade  inte den ringaste hum att syndikatet sålt honom  till krigspropaganda. Då han i publikens jubelvrål  gång på gång förnam ordet boche, frågade han  slutligen Rush, vad det ordet månde betyda. Sekreteraren svarade: Boche är franska benämningen  på en stackare som hetsas av ett koppel arga  hundar. I sketchen har kopplet ersatts av en enda  liten knäracka och det är det, som gör det hela så  löjligt. – Aha, sa clownen förnumstigt belåten, då  förstår jag fullkomligt. Man har på pricken träffat  min karaktär. 
<sec/>
Med karaktär menade han då sin karaktär som  artist. Trots sketchens tarvlighet – förklarlig blott  av tidens masspsykos – var den till sin själsliga stomme en typisk Tracbackomedi, ja, man  kan måhända säga en typisk clownsketch överhuvudtaget. Fara, misshandel, rädsla, feghet, parade med en ur rädslan framsprungen energi och  putslustig fyndighet tör vara det grundläggande  elementet hos clownkomedin vare sig den utspelas  på arenan, på teaterscenen, på vita duken eller  på den politiska tribunen och i det dagliga livet.  I Tracbackomedin har handlingens plötsliga omvändning samma betydelse som katastrofen i det  klassiska dramat. Den är i själva verket fullständigt  tragisk till sin upprinnelse och betydelse men förmedlar en komisk effekt. 
<sec/>
Hos Tracbac till skillnad från andra samtida  clowner och komedianter av en mera mekaniserad  typ, betyder också katastrofen att den skrivna och  noga inövade komedien helt plötsligt övergår till  ren improvisation. Från det att skräcken insläpptes på scenen just som en trollgubbe hoppar upp  ur sin ask, var clownens spel icke längre spel utan  en skräckfylld handling som sekund efter sekund  formades inifrån. En dylik verklig skräck – vilken orsak den än må ha – är oerhört smittsam,  och denna skräcks upplösning som bristande  bubbla, ett intet, medförde den starka komiska  effekten, djupare gripande än de noggrant kalkylerade. Hans ofantliga styrka som artist var alltså ett  förutbestämt men in i sista sekunden fullständigt  oberäkneligt äventyr som helt enkelt utspelades i  hans hjärta och nerver. Se där varför han yttrade  om denna futtiga sketch: Man har träffat min  karaktär. 
<sec/>
Vill man söka den verkliga, så att säga historiska orsaken till skräckmomentet i detta fall så är  det lika lätt funnet som det är lättfattligt. Före  detta gårdskarlen Axelsson, som nu med en dammvippa i sin skrumpna näve spökade i en kalifornisk bungalow, hade i forna tider ägt en hund,  en racka av ganska elakt kynne. Kräket överföll  vid något tillfälle den fem- eller sexårige Jonathan,  som lekte ensam på gården. Visserligen tillfogades  han ingen särdeles yttre skada men lämnad hjälplös några minuter i den vrålande bestens våld,  greps han av en vanvettig hundskräck, som blev  bestående. Ännu förtio år senare kunde en gracil  men ilsken liten knähund försätta honom i en  nästan besinningslös fasa. Härpå hade man alltså  byggt sketchen: Preussaren och madames knähund. 
<sec/>
Det märkligaste i dessa spel var kanske den  utomordentliga precision varmed clownen själv  släppte lös skräcken. Såtillvida var improvisationen  ingalunda äkta – eller snarare: den var rena motsatsen. Man ser hur en trapetskonstnär någon eller  några minuter före saltomortalen, mästersprånget,  genom små rörelser liksom inventerar sitt muskellager för att mäta dess ögonblickliga styrka, rörlighet, slagkraft. En uppmärksam iakttagare av en  Jac-Tracbacföreställning skulle också lägga märke  till stilla minuter av försöksmobilisering innan  stormen av nervskräck, hjärtpina, hjärnbrand bröt  ut. Men inte blott den mer eller mindre noggranne  och vetenskaplige iakttagaren varsnade denna tysta  sekund, hela den stora tanklösa publiken hade  den på känn och satt där andlös som den andlös  sitter sekunderna före trapetskonstnärens dödssprång. Först senare då de – ack så komiska –  ångestropen bröto fram ur clownens strupe, kunde  den lättad från egen skräck, utbrista i jublande  skrattsalvor vid åsynen av en pinad människa.  O’Henny har påpekat att denna publikens munterhet är fullt analog med stämningen vid en lynchning. Åsyna vittnen vid dylika tilldragelser ha  också skildrat munterheten och bifallsropen från  publiken, enkannerligen dess kvinnliga del. 
<sec/>
Tracbackomedin upplöses vanligen slentrianmässigt komiskt. Den på ett eller annat sätt misshandlade clownen endera triumferar över sina fiender eller slinker ut slokörad men med någon putslustig liten hämnd i bakfickan. Denna del, som  clownen själv icke kallade slutet utan svansen,  »den lyckliga svansen», intresserade honom inte  ett spår men utfördes med en virtuositet, som åtskilliga kritici kallade det högsta i hans konst. Då  Siv en gång frågade honom, hur han så snabbt  och skickligt kunde övergå från verklig ångest  till en gamängartad lustighet ryckte han på axlarna  och svarade buttert: Ack din toka, den lyckliga  svansen bekymrar mig aldrig. Jag är av naturen  komisk, en riktig lustigkurre och rogdocka. Det är  blott omständigheterna som givit mig ett stänk  av tragik. 
<sec/>
För resten talade han ogärna om sina uppträdanden. Han skämdes – fast ingalunda över  sitt stånd eller sin konst. Tvärtom var han i allmänhet mycket stolt över de figurer, han skapat  och när han någon gång bläddrade genom sina  scenfotografier fick hans ansikte ett uttryck av  högst naiv belåtenhet. Han sa: Ja, det var allt en  hjärtans lustig gubbe det där – jag undrar om  folk förstod, hur fin den gubben var? – Det  tålamod, varmed han uthärdade Sivs »sittningar»  visade också hans intresse för dessa komedifigurer.  Han gav henne en massa råd och anvisningar och  kunde gräla förskräckligt och pedantiskt om han  tyckte att hon missat en karaktär. 
<sec/>
Till Benbé, som ganska trulig gick omkring  och väntade att Fredrik den storesittningen skulle  få ett slut, sa Tracbac: 
<sec/>
Gå inte där och sura. Jag har något att säga dig  men du får ge mig tid. Sen släpps du ut ur ditt  fängelse. Lärkan utan tvång och bur prisar skönt  sin lott i dur. Det är inte Axelsson, det är tante  Amelie som hade en småbarnsskola i Wadköping.  Hon gick ner sig på isen och drunknade, stackars  gumma. O himmel, vad du har släpat hit för ett  lass med minnen, Benjamin, det är hög tid att  jag kör bort dig. Kom med mig upp till mig.  Nu strax. 
<sec/>
Och trots Sivs förtrytsamma protester sprang Fredrik den store uppför trappan till vindsvåningen  dragande Benbé efter sig. Han upprepade: 
<sec/>
Kom upp till mig. Det är oegentligt uttryckt  eftersom jag sätter min fot i de här rummen en  eller två gånger om året. Men det är kanske inte  oftare än så man verkligen är »hemma hos sig»  här i livet. Stig på. 
<sec/>
De stego in i de så kallade Borckska rummen.  Benbé som aldrig sett dessa möbler i deras ursprungliga omgivning – de hade tagits därifrån  innan han satt sin fot i Borckska gården – visade  inte något synnerligt intresse. Slutligen kommo  de in i ett litet rum, möblerat som en skolpojkskammare. De förnämsta föremålen voro ett enkelt  furubord och en lika enkel pinnsoffa. Clownen  visade honom en inskrift i bordet tydligen utförd  med en grov täljkniv och osäker hand; där stod: FRU. 
<sec/>
Tracbac fnissade finurligt, han sa: 
<sec/>
Det där ristade jag in en gång för att försona  gumman som var lite fnurrig på mig. Men när  jag så väl släpat in henne i mitt rum upptäckte  jag plötsligt att jag gjort några rysliga stavfel.  Änka hade jag stavat med e, sötaste med två s och  jorden med hj ungefär som om jag menat den  Borckska fårahjorden. Jag tänkte: här blir örfil  och inte pepparkaka, som avsett var. Men si att  det blev pepparkaka ändå. Och vet du varför? 
<sec/>
Farmor blev rörd, föreslog Benbé. 
<sec/>
Katten heller blev gumman rörd. Åjo, något  lite kanske och det förskaffade mig pepparkakan.  Men att jag slapp örfilen berodde helt enkelt  därpå att gumman var lika skral i rättstavning  som jag. Å, jag har alltid tyckt om folk, som är  skrala i rättstavning. De sitter inte och pinar sina  stackars huvuden med strunt – 
<sec/>
Han kastade sig baklänges på pinnsoffan, hatten  och peruken föll av. 
<sec/>
Seså, sa han, nu befinna vi oss alltså i minnenas tempel. Du vet, att jag inte tycker om  minnen men det ges undantag. Om minnet kan  förknippas med framtiden, till exempel. Om man  känner sig tom och eländig som jag för närvarande gör och om man tror att man ur minnena, ur det förflutna kan ta fram något av värde.  Ä ja, det där begriper du inte pojkvask. Varför  säger du ingenting? 
<sec/>
Bland annat därför, svarade Benbé värdigt, att  ni pratar oavbrutet. Jag får inte syl i vädret. 
<sec/>
Clownen skrattade; han sa: 
<sec/>
Utmärkt, det är ett skäl. Men nu skall jag tiga  som muren. Berätta något. Hur var det på Sanna  till exempel? Hur mådde Längsäll? Han förefaller att vara en präktig människa inte sant? Jo  visst är han det. Jag har bara träffat honom en  gång. Men han ingav mig – vad ska jag säga –  vördnad? Nej, det är inte rätta ordet. Hur ska jag  kunna känna vördnad för en person som jag bara  sett en gång. Låt mig se – jag kände – jo nu  vet jag precis, vad jag kände inför honom. Jag  skämdes helt enkelt. Han föreföll mig att vara  så ofantligt mycket bättre karl än jag. Å kolossalt  mycket bättre. Nu minns jag det. Men varför i  herrans namn berättar du ingenting pojke? 
<sec/>
Ber att få referera till mitt föregående ärade  uttalande, sa Benbé. Jag kan inte tala, när ni  pratar. 
<sec/>
Tracbac rynkade pannan och utbrast: 
<sec/>
Nåja, så ge mig då tid pojke! Varför skall  allting avgöras på minuten? Jag har en chans  att bli lycklig – nå – nå – vad pratar jag för  stora ord? – lycklig – låt oss säga glad, belåten, förhoppningsfull med mera sådant. Men  jag har bara en chans, en på tusen. Så låt mig  då vara lite glad, låt mig tumma på min lottsedel en stund innan jag jämför den med dragningslistan. Men nu ska jag hålla mun. Absolut  tvärsäkert. Alltså du var på Sanna och din moster,  fru Längsäll, gav dig ett paket till mig. Den lilla  handsken – 
<sec/>
Jonathan Borck, avbröt Benbé med ökad värdighet – han hade nämligen på känn att hans  ord betydde något – om ni verkligen vill att  jag ska berätta de där bagatellerna från Sanna,  så får ni vara snäll och hålla en smula reda på  dem. Jag har redan en gång sagt er att paketet  stoppades i min ficka av yngsta dottern Sanna  också kallad Sanna-Sanna – 
<sec/>
Tracbac låg en stund tyst med slutna ögon:  efter ett drygt grubbel sa han i en ton som alldeles  förlorat sin forcerade glättighet: 
<sec/>
Nej, Benjamin, det är alldeles omöjligt. Du  måste missminna dig. Det förutsätter nämligen  att hennes mor skulle ha givit flickan handsken  och bett henne lämna den till dig. Men det är ju  omöjligt. Varför skulle hon – om hon verkligen  velat – varför skulle hon inte själv ha gett dig  paketet? 
<sec/>
Benbé funderade ett slag och plötsligt kom  han ihåg sina misstankar från Sanna; han sa: 
<sec/>
Jag vet inte jag. Kanske att hon knyckt paketet  från mamman. Hon är så underlig den flickan.  Jag minns att jag nästan misstänkte något dylikt  och sa henne det. Då gav hon mig en örfil – 
<sec/>
Åter slöt Tracbac ögonen och Benbé kunde  fritt granska hans ansikte. Han såg att musklerna  i de magra kinderna och kring den tunna munnen  arbetade häftigt och skälvande: dessa rörelser avtogo sakta och ansiktet blev åter lugnt, en smula  slappt. Utan att öppna ögonen yttrade clownen i  trött ton: 
<sec/>
Jaså – är hon så underlig – flickan –  Å ja – mumlade Benbé oviss och förlägen –  visst måste man säga det – 
<sec/>
Gott, inföll Tracbac häftigt som om han just  fattat ett beslut. Gott, gott – nog talat om henne.  Låt mig nu höra någonting om hennes mor. Var  det kanske hon, som rådde dig att uppsöka mig –? 
<sec/>
Alldeles tvärtom, svarade Benbé livligt och leende. Där högg ni verkligen i sten. Morbror Längsäll ansåg att jag borde uppsöka vår store frände  men moster avrådde mig ganska bestämt – hon  sa: vad kan han bry sig om oss – 
<sec/>
Han tvärtystnade ty till hans häpnad och nära  nog förskräckelse hade clownen i ett skutt sprungit  upp från soffan och stod framför honom med ursinnigt gnistrande ögon och med det skälvande  pekfingret hotfullt hyttande – 
<sec/>
Se där – hur du ljuger – du ljuger – hur  skulle hon då kunnat sända handsken med dig?  – om hon avrådde dig att resa hit? – du ser  ju själv att du ljuger – alla människor ljuger –  det är inte bara i det här förbannade landet som  lögnen strilar ur dem – lögn – lögn – lögn – 
<sec/>
Han blev stående några sekunder med båda  armarna stelt utsträckta och pekfingrarna riktade  mot den unge mannen. Benbé var skrämd, inte  för sin egen del men väl för Tracbacs. Han  dröjde en stund och svarade därpå mycket lugnt: 
<sec/>
Onkel, jag säger er än en gång: det är inte jag,  som påstår att hon sänt er handsken. Det är ni  själv. Hur ni har kunnat få den uppfattningen  och varför ni fasthåller vid den, det vet ju inte jag. 
<sec/>
Varför jag fasthåller, högg Tracbac in kort och  strävt. Jo, därför att det andra är omöjligt. Det  skulle förutsätta att hennes mor sagt någonting –  
<sec/>
Han tystnade och tog åter stillsamt plats i  soffan, stillsamt sa han: 
<sec/>
Alltså, hon trodde att jag hade glömt dem.  Nåja, den tanken var ju inte så orimlig. Det är  längesen vi sågs och vi ha inte brevväxlat. För  resten har jag ju genomgått många öden och äventyr sen dess. Nå, vad har du eljes att förtälja från  Sanna – 
<sec/>
Tja, jag vet just inte om det var något mer,  sa Benbé fundersamt. Jag var där bara en dag.  Vi metade kräftor, talade om min resa och om  er – 
<sec/>
Jo, avbröt han sig plötsligt och log spjuveraktigt åt minnet, jo, det inträffade verkligen någonting kuriöst i sammanhang med er – någonting  högst kuriöst – 
<sec/>
Å, verkligen, verkligen? sa Tracbac och log  även han spjuveraktigt, smittad av ynglingen. Berätta! Berätta! 
<sec/>
Jo, fortsatte Benbé ivrigt, det goda paret Längsäll råkade i en kuriös tvist. Moster – och för  resten också flickorna – påstodo med bestämdhet  att också hon träffat er vid något tillfälle. Pappa  Längsäll åter påstod att det var rena struntpratet och beroende på något minnesfel. Han bevisade klart och tydligt att det var ett misstag – 
<sec/>
Tracbac insköt plötsligt: 
<sec/>
Hur kan han påstå det? Han var ju i London  den gången. 
<sec/>
Utan att förstå varför eller på vad sätt förnam Benbé de plötsligt framslungade orden som  ett slag för bröstet. Han lutade huvudet bakåt och  stirrade upp på tapetens fris som i klumpigt färgtryck framställde grupper av brottande pojkar, den  ene den andre lik. 
<sec/>
Clownen själv hade icke funnit något märkligt  i de ord, som sprungit fram direkt ur minnet.  Han reste sig och gick stillsamt några slag av  och an. Han stannade framför Benbé och sa lågmält: 
<sec/>
Du säger alltså – du säger – att hon erkände –? 
<sec/>
Erkände? upprepade Benbé slappt. 
<sec/>
Jag menar – jag menar – stammade Tracbac –  att hon bekände –? 
<sec/>
Bekände? upprepade Benbé lika slött. Bekände?  
<sec/>
Märk inte ord! röt clownen plötsligt blodröd av  vrede, stampande i golvet. 
<sec/>
Han satte sig vid skrivbordet, stödde huvudet  mellan händerna. Tystnaden blev lång. Slutligen  sa clownen: 
<sec/>
Benjamin, jag kommer att sända dig hem med  ett uppdrag. Jag har antytt det förut men jag har  minsann behövt tänketid. Kanske handlar jag överilat ändå. Det är ett ofantligt svårt uppdrag och  visst är det väl samvetslöst av mig att anförtro  det åt dig – bara en pojke. Men jag kan inte  annat – har inte annat val – jag känner mig – 
<sec/>
Det smala huvudet sjönk djupare ned mellan de  stödjande händerna. 
<sec/>
Jag är – jag är så – jag är så hjälplös – 
<chapter/>

<chaptername>ELFTE KAPITLET.</chaptername>
gå i stan att sopa snö.  Fästemö och fästeman  gå i stan att sopa sann.» 
<sec/>
Följande morgon tog clownens goda humör och  sprudlande livskraft hart när oroväckande former.  Han steg upp klockan fem, badade i simhallen,  red halvnaken och barbacka i karriär kors och  tvärs genom parken, frukosterade ensam och lät  därpå åter kläda och maskera sig till Fredrik  den store. Allt detta må betecknas som hans ensak men redan klockan sju lät han den omornade  de Grazy blåsa revelj och väcka hela bungalown.  Denna ceremoni, som sällan förekom och därför  städse träffade sina offer oförberedda var i all  sin enkelhet förfärlig. de Grazy som någon gång  lett kejserliga jakter hade av Frans Josef fått  som minnesgåva ett jakthorn med formidabel ljudstyrka. Helt säkert hade detta horn klingat skönt  bland de österrikiska alperna men här i den inbyggda mexikanska gården åstadkom det ett bröl  som kunde få väggar att bågna och trumhinnor  att spricka. Också satte majoren en ära i att blåsa  med sina lungors fulla styrka – med tonens renhet var det däremot inte så kinkigt. 
<sec/>
Som då man rör med en pinne i en myrstack  myllrade nu fram ur gångar och dörrar tjänare  och gäster huller om buller, yrvakna, skrattande  några, förargade andra, sökande sig alla till gården  med den stora ankdammen, ty just där stod den  tutande majoren och där spatserade ock Fredrik  lugnt av och an med sin trekantiga hatt på örat,  den guldknoppade staven i handen. Yrvaken kom  Axelsson med sin salig hustrus åbäkigt förstorade  fotografi, i famnen, yrvaken kom Benbé i pyjamas  och rasande kom vackra Siv svept i en bärnstensfärgad morgonrock som räckte henne från fotknölarna till nästippen. I detta besvärliga plagg  utförde hon verkliga akrobatkonster elektriserade  av ett ursinnigt morgonhumör. I sanning – det  krävdes en Fredrik den stores mod och sinnesstyrka för att inte ta till flykten vid denna attack  av skymford, förebråelser, panterilsket glittrande  ögon och hotfullt skälvande klor. Fredrik den  store visade sig situationen vuxen; han sa: 
<sec/>
Gå upp på er ateljé, zigenerska, och laga att  någonting blir gjort. Före kvällen skall er tavla  vara färdig. Jag är trött på den här kostymen. 
<sec/>
Ske pris att ni lägger den av er, skrek zigenerskan. Den där masken gör er storhetsvansinnig, ni  enfaldige komediant. Men jag behöver minst fyra  dagar till och dessutom inbillar ni er väl inte att jag  går till ateljén förrän jag badat och frukosterat? 
<sec/>
Ni går genast dit, befallde clownen strängt,  det vill säga – om ni vill ha er teckning färdig.  Bada och frukostera! Jag har aldrig hört på  maken. Inte annat än jag vet går såna där målarjäntor omkring i nedkippade tofflor, nattsärk och  målarförkläde, med en ostkant i ena mungipan  och en cigarrett i den andra, smutsig och nerkletad. Och ni ska bada och frukostera! Min fru,  jag börjar misstänka att ni saknar talang. Marsch  upp med er bara. Ni ska få en kopp kaffe, smör  och bröd och en korv. 
<sec/>
Denna fräckhet imponerade en smula på den  morgonilskna pantern och innan hon hunnit samla  sig till ett nytt anfall, fortsatte Tracbac utomordentligt överlägset och uppnosigt: 
<sec/>
För resten – som madame behagar. Blott vill  jag fästa er uppmärksamhet på att detta är min  sista lediga dag innan jag avslutat min om några  månader startande turné – alltså min sista lediga  dag på ett år ungefär. 
<sec/>
Clownen tog sirligt av sig hatten och bugade  för hela samlingen, folk som fä inbegripet ankorna i dammen. Förklaringen mottogs med djupaste tystnad och orörliga ansikten. Endast Axelsson brummade och knäade med sin kära hustru  bort genom någon av de mörka gångarna. Benbé  hade försiktigt nalkats Siv, för vars vackra person  han hyste en otroligt obesvarad böjelse. Han sa  halvhögt: 
<sec/>
Bra angenämt att ha med mr Tracbac att skaffa.  Om honom kan man verkligen säga: en man ett  ord. Vad han vill i dag, det vill han ock i morgon. 
<sec/>
Angår det er? fräste zigenerskan.  
<sec/>
Tracbac hytte med fingret: 
<sec/>
Var vänlig mot Benjamin, Siv. Han lämnar oss  morgon. 
<sec/>
Benbé korsade armarna över bröstet, bugade  djupt och sa: I så fall ska jag använda dagen till  att packa och taga farväl – 
<sec/>
Tracbac blev plötsligt blossande röd, han viftade  ivrigt med händerna och ropade: Nej, nej, för  guds skull! Någon annan får packa åt dig. Den här  konstmålarinnan kommer att plåga mig hela dagen,  jag måste ha någon att prata med och jag har  mycket att säga dig, innan du far. Å ja då –  mycket. Gå och kläd på dig, ät, kom. Jag är hos  Siv. 
<sec/>
Jag antar att mr Rush måste underrättas om  förändrade generalorder? sporde de Grazy i giv  akt. Tracbac svarade: Bed Abel Rush infinna sig  klockan sex. Men var snäll och lägg munkavle på  honom. Han ska inte anstränga sin stackars röst  i onödan. Det är alldeles nog att han lyssnar. 
<sec/>
Den muntre clownen kastade sin trekantiga hatt  högt upp i luften, fångade den på käppspetsen  och tågade med den snurrande hatten över sitt  huvud uppför trappan till ateljén. Siv följde, lika  lydig som trumpen. 
<sec/>
Då Benbé vid pass en timme senare, klädd och  mätt, infann sig i ateljén, vara rollerna i viss mån  ombytta. Målarinnan var i full färd med sitt arbete  och de vackra bärnstensögonen hade fått en livlig  lyster. Tracbac åter var redan en smula trött av  modellsittande och började göra fula grimaser.  Benbés ankomst återkallade strax det livliga humöret och för andra gången denna morgon inträffade det ovanliga att clownens bleka ansikte  blossade upp i en häftig rodnad. 
<sec/>
Siv, sa han, för att inte på minsta sätt störa  dig i ditt viktiga värv, kommer Benjamin och jag att  tala svenska. Jag hoppas att du inte misstycker? 
<sec/>
Tala vad rotvälska ni behagar, svarade den  vackra damen men rynkade samtidigt pannan, hon  tillade buttert: för resten är det alldeles onödigt  – ert pladder lär inte intressera mig. Tracbac  smålog halvt skälmskt, halvt vemodigt och sa på  svenska: 
<sec/>
Nå, lilla Siv, jag är nu inte så alldeles säker  på den saken. 
<sec/>
Hur som helst, fortsatte han alltjämt på svenska  och vändande sig till Benbé, som tagit plats utanför den öppna dörren för att ha ett skydd mot  målarinnans missbelåtna blickar, hur som helst  har det stort intresse för mig och kanske också för  dig. Vårt samtal i går gav mig ånyo åtskilligt  att tänka på och jag har försökt klara mina tankar i natt. Vad jag särskilt grubblat över är den  där kuriösa tvisten mellan herr och fru Längsäll  – huruvida hon skulle ha träffat mig eller ej.  I alla händelser hade han orätt. 
<sec/>
Så här kom det sig att vi möttes, fortsatte  Tracbac efter några minuters fundering. När farmor insjuknade i sin sista sjukdom telegraferade  man till mig. Jag for samma dag, jag fått telegrammet. Det låter ju ganska rörande men uppriktigt sagt, var det mycket litet för farmors skull,  jag for. Jag hade just då en liknande period av  håglöshet och leda som den jag nyligen haft och  farmors sjukdom blev mig blott en anledning att  resa från alltsamman. Jag är i själva verket en  människa med mycket svag vilja och dylikt folk  behöver en eller annan knuff av ödet för att kunna  fatta ett beslut. På den tiden kunde jag dock röra  mig mera obehindrat än nu, jag var inte så infamt  påpassad, jag kunde få nysa efter morgonbadet  utan att man tillkallade läkare. 
<sec/>
Alltså – jag for och kom jämnt ett dygn för  sent till dödsbädden. Så gott var det. Farmor  hade säkerligen inte känt igen mig, och varför  skulle jag då pina mig med att se henne dö? Men  naturligtvis stannade jag över begravningen eftersom jag nu en gång var där. Huset blev fullt av  Borckar och andra släktingar från alla håll och  kanter. Jag kände just ingen av dem. Nå, där  gingo de nu omkring och gräto och sibbade och  suckade i vrårna och tryckte varandras händer och  torkade varann om de blöta nosarna och pussade  varann. Varför gjorde de det? Var det så sorgligt att en åttiosexårig gumma, som till på köpet  de sista åren varit en smula svagsint, var det sorgligt att hon lämnat detta jordiska? Jag tyckte  att det var alldeles utmärkt jag. Nu visste man  åtminstone var man hade den stackars gumman  och att ingen människa kunde göra henne något  för när. Själv gick jag omkring och såg ut som en  självmordskandidat – men det berodde på att jag  i min nervösa depression så gott som var en  självmordskandidat fast ingalunda för farmors  skull. Min djupa sorg gjorde starkt intryck på  släktingarna, de betraktade mig i smyg, och ströko  mig lent över armarna och spädde upp sina tårar  med kaffe och vin så att de skulle räcka lite  längre. Jag stod och hängde med huvudet. 
<sec/>
Då hände det något, fortsatte clownen plötsligt i ett annat tempo och han sprang upp och  stod kapprak på tåspetsarna och höll båda pekfingrarna uppsträckta som två utropstecken på var  sida om det smala ansiktet. Då hände det något.  Ett litet flickaktigt fruntimmer om några och tjugu  år kom och ställde sig framför mig och betraktade  mig med smått föraktfull min. Så ryckte hon på  axlarna och vände mig tvärt ryggen som om hon  velat säga: Det äcklar mig att se er spela otröstlig, ni clown där. Jag blev perplex, det blev jag. 
<sec/>
Nå, jag vill inte säga något ont om tårögda  släkten. De hade haft gumman hos sig in i det  sista och kände väl tomheten annorlunda än jag.  Det har sin fördel att bo på mycket långt avstånd från den man håller av. Döden förmår  ingenting. Om farmor bor i Wadköping eller hos  Vår Herre det kan göra mig just detsamma. Jag  resonerar med gumman ändå, när det passar sig.  Men på mig verkade i alla fall deras sorg som  det rena clowneriet. Clown är jag själv men jag  har en god ursäkt – jag får rejält betalt och  jag roar folk efter vad som påstås. 
<sec/>
Men den där lilla människan, förstår du, hon  clownade inte. Hennes efternamn hade jag inte  uppfattat men förnamnet hörde jag titt och tätt:  hon hette Lillemor. Det var rätt lämpligt eftersom  hon tycktes ha åtagit sig värdinneplikterna vid  begravningen och styrde och ställde med allt, flinkt  och nätt. Inte grät hon och inte suckade hon.  Jag påstår inte att hon trallade utvärtes, men  jag tror att hon nynnade invärtes – så där –  en arbetstrall. Gud give att den, som en gång  begraver mig måtte ha vett att göra detsamma. 
<sec/>
Så tog då den sorgehögtiden slut, fortsatte  clownen, och väl var det. Jag stannade emellertid några dar – jag hade ju kommit på den  sentimentala idén att släpa en del av farmors  möbler plus Axelsson över till Kalifornien. Vad  det nu skulle vara bra för? Nåja, ingen skada  skedd. De stå lika bra här som annorstädes och  kanske kommer någon forskare i framtiden att  skapa sitt vetenskapliga rykte genom att förklara  hur de icke kommit hit. 
<sec/>
Så snart möbelhistorien klarats beslöt jag att  köra bil till Göteborg och ta Englandsbåten. I  sista stund fick jag en ny sentimental idé. Jag  hade redan kört ut genom södertull då det föll  mig in att jag borde titta på gamla borckska  Sanna. Som barn hade jag vistats där åtskilliga  somrar och det kunde vara roligt att återse vissa  platser. Alltså vände jag – 
<sec/>
Han avbröt sig, smålog, skakade på huvudet.  
<sec/>
Ja, Benjamin, vet du vad det betyder att vända  om, när man börjat en resa? 
<sec/>
Olycka! förkunnade Benbé trosvisst. 
<sec/>
Just det ja, smålog Tracbac. Tyvärr har man  bra sällan reda på, vad som är olycka och vad som  är lycka. Jag vände om, körde norr ut i det gruvligaste snöslask. Det var en smula äventyrligt det  hela. Jag visste att Anton Borck, din farbror,  nyligen måst gå från gården, men jag visste inte  vem som övertagit den. Jag tänkte: Är det hyggligt folk så kan jag kanske få bo hos dem en  dag eller två varom icke så finns där en gästgivargård på en halvmils avstånd. Nu ville det  sig så att den dagen var den trettonde mars – 
<sec/>
Å jemine, utbrast Benbé förfärad, trettonde mars  – åter olycka. 
<sec/>
Jo visst, medgav clownen. Visst betyder det  olycka, men det betyder också att dagen därpå  är den fjortonde och fjortonde mars är, som du  vet, fardag på landet. Mycket riktigt – när jag  vid middagstid äntligen plaskat mig fram genom  Sannaallén, fann jag gårdsplanen ockuperad av  flyttlass. Alltså kunde jag inte tänka på att få  logi men jag ville i alla fall ta reda på vem den  nye ägaren var och jag frågade karlarna. Längsäll  sa de, patron Längsäll från Johannisberg. Själv  är han utrikes men frun sköter flyttningen. Och  kvinnfolk som hon är ska hon naturligtvis flytta  den trettonde i stället för den fjortonde. För galet  ska ju vara galet, förstår sig. Så sa karlarna  och jag satt där med hand vid ratten och foten på  gasen och undrade om det skulle vara alltför  oblygt att be den där frun om tillstånd att kasta  en enda hastig blick på de välkända rummen.  Och då – och då – som jag sitter där – då  kommer hon ut på trappan – 
<sec/>
Han sträckte ut armarna och stirrade storögd på  Benbé. Men Siv fnös och sa: 
<sec/>
Är vi nu där igen med fåniga ansiktsuttryck.  Se inte så häpen ut, Jac! 
<sec/>
Än sen? fnös clownen förargad. Som om inte  Fredrik den store kunde bli häpen någon gång  under sin långa och växlingsrika levnad? Sköt  du ditt, har jag sagt. 
<sec/>
Han fortsatte: 
<sec/>
Där stod hon alltså på trappan, Lillemor Längsäll, född Borck. Ja, släktskapsförhållandena känner du nästan bättre än jag. Naturligtvis steg jag  genast ur bilen och hälsade på henne. Tal om  logi kunde det som sagt inte bli. Men vet du  vad? Hon tog emot mig på det allra onådigaste  sätt, knappt att hon räckte mig handen. Nå, det  förvånade mig ju inte. Där hon stod mitt upp i  flyttningen; stora blöta flingor dråsade ner över  hennes flyttlass och plötsligt dyker jag upp, på en  gång frände och främling. Helt naturligt alltså  fast mindre behagligt för mig att hon såg mig  med oblida ögon. Sen fick jag emellertid veta att  hon haft ytterligare ett skäl till onåd och rentav  ett kraftigare: vid begravningsmiddagen lär jag  ha blängt så kärligt på henne som en katt på  en kanariefågel. Nåja, det kan ju vara möjligt.  Och nu trodde hon att jag i min blinda passion  haft fräckheten att följa efter henne. 
<sec/>
Han småskrattade och riste på huvudet, han sa: 
<sec/>
Ack lillaste Lillemor inte var jag så fräck  inte – slumpen kanske var fräck men inte jag  – å nej då – 
<sec/>
Nåja där stod vi då och var inte vänliga alls  utan truliga, jag av blyghet och hon av förargelse.  Och vet du vad hon sa den där lilla argbiggan?  Hon sa: Vill ni vara vänlig och vänta i bilen  tills vi hunnit bära in alla fem lassen och packat  upp möblerna och fått det lite hemtrevligt så ska  jag be er stiga in och dricka en kopp gott kaffe.  Ja, det sa hon minsann. 
<sec/>
Åter överväldigades clownen av sin sentima förvåning och vände sig bort för att inte få en  ny anmärkning av Siv. Benbé sa med en viss  stolthet: 
<sec/>
Jo jo mänsan, moster Längsäll kan nog vara  spydig om hon vill. 
<sec/>
Clownen rynkade pannan och rev sig bak örat;  tydligen var det något i Benbés ord som misshagade honom. Plötsligt gjorde han en liten bedjande åtbörd, sa: 
<sec/>
Käre Benjamin, gör mig en tjänst. Kalla henne  inte moster Längsäll. Det låter så gammalt. Hon  var så ung den gången – 
<sec/>
Benbé ryckte till: han kände sig på en gång  skamsen och främmande för clownen. Åter stötte  han blott i ett litet ord mot den mur som obönhörligt skiljer tvenne åldrar, tvenne generationer  – gammal och ung. Hur mången söker icke överskrida denna gräns och hur ohjälpligt detsamma  blir icke städse resultatet. Den unge som vill spela  mogen, i ålder och visdom fullkomnad väcker ett  muntert löje: den åldrade som söker framvisa  ungdomens naiva och frodiga livslust åstadkommer en pinsam förstämning. Tracbac hörde sannerligen ej till dem, som önska föryngras – snarare tvärtom. Men han hävdade sin rätt att bevara sina minnen unga. 
<sec/>
Clownen fortsatte med ett urskuldande leende: 
<sec/>
Den där lilla scenen på trappan var verkligen  så komisk att jag vill ha den orörd. Där stod hon  och jag och visste egentligen inte hur vi skulle  klara situationen utan att verka alltför oartiga  mot varandra. De stora mjuka tö-snö-flingorna  flagrade ned över oss och jag tycker att vi liknade  en leksak som man förr i tiden köpte på Wadköpings marknad – en glaskula fylld med vatten  och sågspån och på kulans botten gick ett ungt  fästefolk hand i hand och beväpnade med kvastar.  Vände man på kulan så uppstod ett starkt yrväder  av de vita sågspånen och på sockeln stod skrivet:  Fästeman och fästemö gå i stan att sopa snö,  fästemö och fästeman gå i stan att sopa sann. 
<sec/>
Benbé skrattade. Siv rynkade pannan och frågade misstroget: Vad skrattar han åt? – Clownen  svarade: Ack kära, jag försäkrar dig – åt någonting mycket barnsligt. 
<sec/>
Ja, där stodo vi alltså i leksakskulan och utanför glodde karlarna och undrade, vad vi skulle  ta oss till. Nå, jag betedde mig ju så rådigt jag  förmådde. Jag sa att jag tänkte bo en dag eller  två på gästgivargården – att jag ingalunda ämnade besvära henne men att jag gärna ville titta  på parken och på gamle Anton Borcks märkliga  maskiner vid forsen – alltsammans barndomsminnen. Därtill gav hon något mindre onådigt sitt  tillstånd och jag bilade bort till gästgivargården.  Jag stannade där jämnt tre veckor – från den  trettonde mars till och med den tredje april. 
<sec/>
Tre veckor ja. Än i dag kan jag känna den hemtrevligt unkna luften i gästgivargården. Den doftade lavendel, rent linne och ost. Clown som jag  är och dessutom listig som en orm skulle jag  naturligtvis spela en smula komedi. Jag skaffade  från stan några lantmätargrejor, avvägningsinstrument och dylikt. Dem släpade jag med mig var  gång jag for till Sanna – en komedi för populasen  inte för henne: hon förstod sig inte på sånt och  jag vågade inte ens visa henne min rekvisita.  Ibland gjorde vi åkturer, inte i bilen – i släde.  Det blev bister vinter, nämligen. Snön låg fotstjock på grangrenarna, vit och fint glaserad. Tjugunionde mars blåste det bort alltsamman, storstädning med storm och störtskurar. När vi vaknade första april var snön så gott som borta och  vid middagstid hade vi sexton grader i skuggan.  Det var nästan som ett aprilnarri. Men det stod  sig. Sipporna slog ut, träden vecklade upp hela det  fina första ljusgröna nätet av blad. O, det var  mycket vackert, mycket milt och lent och ljust  och vackert. Den fjärde for jag. 
<sec/>
For ni? upprepade Benbé nästan besviken.  
<sec/>
Clownen nickade: 
<sec/>
Jag for och det är egentligen ingenting mer att  berätta. Varför berättar jag då? Vet du, min gosse,  det är tjugu år sen den där snön smälte, de där  bladen sprucko ut, och jag har inte sagt ett ord.  I tjugu år har den våren varit levande begraven.  
<sec/>
Nå ja, fortsatte han betänksamt, en sak till  bör jag i alla fall berätta så att du ska förstå  varför jag just nu givit vika för lusten att tala.  Dagen innan jag for, bad hon mig att ge henne  en gåva, ett minne. Jag nekade. Jag kunde inte,  jag ville inte, jag vågade inte lämna någonting  kvar. Hon sa: då ska jag ge dig något. Och hon  tog ett par handskar, som hon använt före farmors  död och gav mig den ena. Hon sa: Tro om de  båda ska träffas igen? Finns det någonting mera  meningslöst än en ensam handske? En ensam  människa kanske – 
<sec/>
Benbé insköt lågmält: 
<sec/>
Men hon är ju inte ensam – 
<sec/>
Clownen nickade och log: 
<sec/>
Nej, gud vare tack, hon är inte ensam. Men du  förstår att jag grubblat och fortfarande grubblar  över detta att flickan gav dig handsken. Varför inte  hon själv, ifall hon därmed vill ge mig något  tecken eller meddelande? Nå, det får jag kanske  aldrig veta. Vi har aldrig brevväxlat och vi kommer inte att brevväxla. Jag är helt enkelt för feg.  I det här fallet dock inte för egen del utan för  hennes. Och ändå – nu tänker jag göra något som  kommer all försiktighet, tjugu års feghet på skam. 
<sec/>
Han satt med händerna stödda mot knäna, ansiktet lyftat och stirrade stint och tankfullt framför sig. Siv sa: 
<sec/>
Det där är ett bra uttryck, Jac. Behåll det  så länge du kan. Du ser just ut som om du vore  färdig att ta språnget – 
<sec/>
Tracbac sa: 
<sec/>
Vad jag ber dig om, Benjamin, är helt enkelt  det att du reser hem, reser till Sanna, reser  till Lillemor och att du – att du – om det kan  ske utan skada – utan för stor skada – att du  för flickan till mig, jag menar Sanna – som du  kallar Sanna-Sanna – den flickan som jag inte sett  – jag har bara några fotografier i olika åldrar  – men inte senare än från hennes fjortonde år –  sen dess har Lillemor inte sänt mig något porträtt  av henne. Jag vet inte varför. Hon vill kanske  att jag ska glömma eller tror att jag har glömt.  Det vore kanske också det bästa för alla parter.  Åtminstone för dem båda, Lillemor och flickan.  Men jag kan inte längre. Det har blivit en fix  idé hos mig. Hon är min och jag vill ha henne jag  måste ha henne. Hon är min dotter och kanske att  det är en fix idé men jag vill inte längre vara utan  henne – 
<sec/>
Minut efter minut efter minut sutto de alla tre  tysta, Tracbac orörlig som om han tålmodigt lytt  målarinnans maning att behålla sitt uttryck: Siv  ivrigt arbetande: Benbé rullande tummarna och  med en överjordiskt obesvärad min som skulle  dölja hans häpnad och förvirring. I själva verket  var han så häpen, att han inte förmådde tänka  någonting alls. Han tänkte för ögonblicket blott  i bilder och bilderna voro rena minnesfotografier  av Sannagården och dess folk. Plötsligt såg han  sig själv tränga sig in i denna lilla förtroliga krets  och spränga den. Det föreföll honom fullständigt  orimligt. 
<sec/>
Clownen sa: 
<sec/>
Jag ser, vad du tänker. Det är omöjligt. Nå,  jag har själv sagt dig att jag tror mig ha en  chans på tusen. I varje fall är den chansen förknippad med dig. Jag kan själv inte resa dit över.  Även om jag försökte och lyckades slinka dit utan  uppståndelse så skulle jag i alla fall dyka upp  som ett stort frågetecken på Sanna gård. För  resten skulle jag inte lyckas slinka över i tysthet.  Syndikatet och pressen skulle slå på stortrumma  om inte för annat så för att skrämma och förarga mig. Inte heller kan jag skriva. Vi ha inte  träffats på över tjugu år – hur skulle jag då  kunna skriva till dessa människor – jag menar  till honom och säga: jag har hört att ni har en  dotter, skulle inte hon kunna komma till mig? Du  förstår – då kan jag ju lika gärna skriva: hon  är min dotter, jag vill ha henne. Den brutaliteten  tillåter sig inte ens en amerikansk rikeman. 
<sec/>
Å nej, fortsatte han än mera eftertänksam, det  är nog så att du är den ende, som kan hjälpa.  Tänk, det föll mig genast in redan då du kom  med din dumma katthistoria. Här finns en möjlighet. Men riktig klarhet fick jag först med handsken – 
<sec/>
Och hur vill ni då egentligen att det ska gå  till? utbrast Benbé och slog sig med handflatorna  för pannan. Siv rynkade ögonbrynen och mumlade:  Låt bli att trötta Jac. 
<sec/>
Clownen sa: 
<sec/>
Egentligen är det ganska enkelt. Du reser hem,  du besöker dina släktingar, du berättar om din  resa och om mig. Mycket om mig naturligtvis –  hur jag har det och så vidare. Dessutom  säger  du att jag känner mig mycket ensam – och när  du det säger, säger du ingen lögn. Du säger att  du skall resa tillbaka och du framkastar att Sanna  kunde följa dig och att hon säkert skulle vara  välkommen. Alldeles säkert. Nå ja, då får du  se, om flickan lystrar, om hon har lust. Det är  ju ändå inte otänkbart? Inte sant? Inte alldeles  otänkbart? En ung flicka vill gärna ut i världen  och se sig omkring. Inte sant? Nog är det så?  Det kan åtminstone vara en möjlighet. Du säger:  onkel Jonathan skulle helt säkert bli förtjust – 
<sec/>
Han böjde sig fram och smålog trött, han skakade på huvudet och upprepade: 
<sec/>
Onkel Jonathan skulle helt säkert bli förtjust.  – Det finns ju en del lögn i ditt uppdrag, Benjamin, men i gengäld får du också säga många  sanningar. 
<sec/>
Ser ni inte att ni tröttar Jac, inföll Siv missnöjd. Varför låter ni honom tala i ett sträck? Berätta någonting själv? 
<sec/>
Ack du, han är mållös, genmälte clownen och  klippte finurligt med ögonen. Jag sitter och berättar mina etthundraen kärleksäventyr för honom  och ynglingen är imponerad. Han tänker: Måtte  jag ock kunna bli en sådan don Juan och prydnad  för mitt kön! 
<sec/>
Naturligtvis, fortsatte Tracbac vänd till Benbé,  naturligtvis och åter naturligtvis förfaller alltsamman om Lillemor inte vill. Men varför skulle  hon inte vilja? Hon bör väl förstå att jag skulle  göra allt för flickan? Allt! Och säg henne – ja,  du har ju själv sett – att här inte föres något  lättsinnigt liv. Glöm inte det! Du har själv sett.  Och varför skulle hon då inte vilja? Dessutom –  varför sände hon mig handsken, om hon inte ville  något? Säg det? 
<sec/>
Besynnerligt, tänkte Benbé, fast jag nu två  gånger sagt honom motsatsen, tror han alltjämt  att det är modern, som sänt honom handsken.  Är det ren slöhet eller vill han helt enkelt inte  fatta, vad jag säger? Och varför vill han inte  det? 
<sec/>
Plötsligt lade Siv bort sitt stift och reste sig.  Hon sa lågmält men bestämt: 
<sec/>
Nej, det här går inte. Jag vet inte vad ni talar  om men Jac är trött. – Å, se, å se, utbrast hon  plötsligt skrämd och störtade fram till Tracbac.  Hans huvud vacklade som en sömnig barnunges  och ögonlocken glappade. Hon grep hans huvud  mellan sina båda händer och höll det upprätt.  Så småningom drog sig clownens slappa mun  till ett illfundigt grin. Han sa: 
<sec/>
Släpp huvut, flicka, det sitter fast ändå. Jag var  uppe lite för tidigt i dag. Jag red som en tosing  i parken för att visa gott folk att Jac Tracbac inte  lider av ålderdomssvaghet eller andra krämpor.  Longfellow säger åt pressgossarna: Å kom får ni  se hur han rider? Skulle den vara sjuk? Inte.  Å nej, mig pressar man inte med sjukbetyg. Klara  papper. Här finns friska tag. Känn bara, känn! 
<sec/>
Han grep Siv med båda händerna kring den  smidiga midjan och skakade henne tills hon brast  i skratt och sjönk ned på hans knän med armarna  kring hans hals. Benbé föreföll sig överflödig  och gick utan att bli återkallad. 
<sec/>
Han la sig på sängen i sitt rum, tände en cigarrett och började granska saken. Från sina funderingar uteslöt han emellertid – frivilligt eller  ofrivilligt – själva berättelsen, clownens förhållande till fru Lillemor. Sanningen att säga hade  den givit hans ungdomliga och tämligen naiva  sinne ett duktigt klubbslag, som pinade och  verkade förvirrande. Den saken angår mig inte,  tänkte han, jag stryker helt enkelt ut den. 
<sec/>
Förslaget att resa över och inbjuda Sanna-  Sanna till ONKEL Jonathan, den berömde artisten  föreföll honom däremot alls inte oävet ur någon  synpunkt sett. Flickan borde mänskligt att döma  bli stormförtjust över att få göra en dylik resa  och hur länge hon sen komme att stanna hos  sin ONKEL finge bli en senare fråga, som för  resten inte angick Benbé. Vad slutligen honom  själv, Benbé, beträffade så var han själaglad åt  båda resorna – hemresan, därför att han på sista  tiden plågats av hemlängtan – utresan, därför  att han nu var säker att med Tracbacs eller Rushs  hjälp få ett jobb och kanske även därför att han  på denna utresa skulle få uppträda som flickans  beskyddare eller med andra ord komma i åtnjutande av en ung mans kanske allra käraste privilegium: att malla sig och vikta sig inför en ung  kvinna! Ur dessa synpunkter sett var alltså Tracbacs uppdrag i hög grad angenämt och de allra  behagligaste tankar och bilder vaggade i rökmolnen, som kraftigt utslungades ur de energiskt tillspetsade läpparna. 
<sec/>
Så småningom började emellertid energien dämpas, rökmolnen komma alltmera sällan och slappt,  han slängde slutligen från sig cigarretten och  började vanka av och an i rummet med händerna  på ryggen och huvudet modlöst sänkt. 
<sec/>
Klockan sex kallades han till middag i Sivs  matsal. När han steg in sutto redan Tracbac, Siv  och Rush till bords. De båda herrarna pratade så  ivrigt att de knappt märkte honom. Abel Rush  ryckte spasmodiskt på axlarna och gestikulerade  ovanligt livligt. Han sa: 
<sec/>
Jag vet inte om jag ska skratta eller gråta. I  går skulle alla kontrakt sägas upp. I dag ska de  förnyas. Törs jag fråga: hur blir det i morgon,  hur blir det i övermorgon, om en vecka, om en  månad? Ah, det är ju omöjligt att ha någonting  att göra med en människa som ni. Vad ska pressen  säga, när ni kommer med nästa uppskov? Ni gör er  löjlig. 
<sec/>
Och den unge juden åmade sig mot vanan, skrek  och gestikulerade. I själva verket gjorde han det  för att något så när maskera sin glädje. Clownen  hade nämligen hälsat honom med orden: Herr  sekreterare, jag går in den första november. Nu  vet ni det. 
<sec/>
Ett bestämt datum alltså – och ett bestämt datum var just den fasta påle varvid clownen brukade oåterkalleligen tjudra sin nyckfullhet. Icke  förty skrek clownen överröstande sin sekreterare: 
<sec/>
Tusan hakar – första november – andra –  tredje – fjärde vad vet jag? Ska ni låtsas vara  cirkusdirektör ni? Å du store – vet ni inte att  en världsberömd person har sina nycker? Vad vore  han utan dem? En medelmåtta med ömkligt gage.  Ju flera nycker desto högre gage. Vet ni inte  det, ni krabbsaltare? Svimmar jag en dag eller  vecka eller månad så kasta in ett extranummer  för tusan! Gift er på arenan med henne där  frånskilda frun! Bröllop, kanoner, fyrverkeri, allt  vad ni behagar bara publiken hålls varm tills jag  hunnit sminka mig – 
<sec/>
Plötsligt tystnade hans svada. Hans blick hade  fallit på Benbé, som satt mittemot honom missmodig och hängsen. Tracbac stirrade på honom,  först häpen, så förskräckt. Han reste sig från  bordet och vinkade åt den unge mannen att följa  honom in i rummet bredvid. Han frågade: Vad  är det, Benjamin? Har du ångrat dig? 
<sec/>
Benbé svarade lågmält: Jag är rädd att jag  har det. Jag har kommit att tänka på något, som  gör det nästan omöjligt för mig. Ser ni, jag har  ju varit så gott som barn i huset hos Längsälls. 
<sec/>
Han pressade hårt samman käkarna och teg  några sekunder, därpå fortsatte han: Ser ni, jag  tror inte jag skulle stå ut med att veta att hon  – fru Lillemor – att hon visste eller bara trodde  – att ni berättat – 
<sec/>
Clownen ackompanjerade hans ord med små  nickningar. Han funderade mycket allvarsamt. Ett  litet löje gled fram i ena mungipan. 
<sec/>
Han sa: Hör på min gosse. Du skall ingenting  säga till fru Lillemor, naturligtvis inte. Du ska  bara berätta om mig så som jag sagt dig och  tala om hur ensam jag känner mig. Om då Lillemor ej självmant kommer till dig och förtäljer  vad hon vill förtälja i denna sak – nå ja – 
<sec/>
Han lyfte högra handen vågrätt till munnen  och blåste sakta – 
<sec/>
– nå ja – då min gosse var allt detta blott  ett fjun, ett tankefjun – ett fjun från en utblommad, vissen tistel. Glöm då allt. 
<chapter/>

<chaptername>TOLFTE KAPITLET.</chaptername>

<chaptername>En karl och två oxar.</chaptername>

<sec/>
På Sanna hade vårbruket börjat, något försenat  tack vare en hård vinter och en storblöt mars.  Först i slutet av månaden kunde vårplöjningen ta  vid. Patron Längsäll gick själv bak ena plogen av  de fyra och det hade sin förklaring. På gården  fanns en ung dräng, en tjuguåring av gammalt  indelt husarblod: hans namn var Per Lans och  han kallades för korthets skull Pellans. Vidare  fanns där en tvåårig hingst, vid namn Fingal och  beträffande denne Fingal hade husbond Längsäll  tills vidare ej fattat annat beslut, än att den  ej fick inridas då djurets lynne gjorde risken för  stor för envar som inte var ryttmästare eller  mästerryttare. På gården fanns slutligen en flicka  som vi ren känna, Sanna-Sanna, och kvinnan är  enligt vad bibliskan lär oss, upphovet till många  mannens dumdristigheter. Alltså gick denna Sanna-  Sanna till Pellans och viskade i hans öra: Tänk  att Pelle inte vågar rida Fingal. Det är väl ynkligt  ändå? – Varpå Pellans funderade ett dygn och  la sitt smörgula anlete i tankens djupa veck. Dagen  därpå viskade han i sin tur till fröken Sanna,  då hon gjorde sin stallrond: Visst kunde jag rida  in Fingal, men patron har förbjudit. – Varpå  Sanna svarade ungefär som Eva i paradiset: Får  han bara se att du lyckats bukta Fingal, så blir  han storbelåten. – Därmed var gärdet uppgivet:  pojken slängde sig upp på hingsten och en halvtimme efteråt hade han tre revben knäckta och var  stukad och blånad och sträckt här och var. Ynglingen las in på lasarettet och till flickan sas  ingenting. Blott det att Längsäll i förbigående  yttrade till Lillemor: Jag undrar om vi inte borde  se till att Sanna finge komma ut en smula i världen. Jag är rädd att hon går här hemma och  rotar sig till ett konstigt lynne. Det vore stor  skada på tös. – Visst vore det så, medgav fru  Lillemor och knäppte händerna i stilla undran. 
<sec/>
Den enes smärta, den andres hjärta. Drängpojkens olyckshändelse beredde husbond hans lyckligaste vår på årtionden. Han ville inte skaffa  sig ny dräng, då pojkens tillfrisknande blott var  en fråga om några veckor, och därför beslöt  han att själv ta fjärde plogen. Sen den tiden för  snart trettio år sedan då han tjänstgjorde som  inspektor på Ultuna hade han knappt en enda  gång haft den fröjden att känna plogbillen skälva  och arbeta under sina händer. Den skicklige  plöjaren är en stor musiker och myllan hans  mångstämmiga, tysta och likväl tonmättade instrument. Längsäll var gammalmodig nog att plöja  med stutar. Hästens vekliga, ryckiga drag, som  visserligen går raskare men som också kräver  en vanlig körslas övervakning, drar plöjarens uppmärksamhet från myllan till dragaren. Oxen, framförd i en saktare men ock jämnare lunk, och  utan behov av annan eggelse eller styrsel än de  jämna tillropen låter plogbillen tala. I plöjarens  händer känns svartmyllans lena smekning, märgelns  fastare, sandens hårdare handtag och slutligen de  retsamma hållfasttagen i blåleran eller åkerlerans  stadiga sugning kring plogen. När den vidriga  traktorn till sist kört över stuten, hästen och  plöjaren, hur skall då jordbrukaren veta något  om sin jord? Kemiska analyser skola förgäves söka  ersätta de tysta rådplägningarna mellan plog och  hand. 
<sec/>
Fader Längsäll njöt en lycklig vår, hans präktiga  bröstvidd tycktes hart när fördubblad, han gick  över jorden med steg som skulle varit dansande  om de inte ägt arbetets trygga tyngd. Om kvällarna då de raka fårorna glänste fett leverröda i  aftondiset, vände han åter från åkern, där plogen  stillnad bidade nästa soluppgång. En liten omständighet kunde kanske för iakttagaren berätta att  nöjet i detta arbete hade nästan lika stor del som  nyttan – återvändande från fältet gick plöjaren  icke bakom sina kära dragare utan mellan dem  med de långa kraftiga armarna hängande över  deras nackar som ett vänskapligt ok. Så lunkade  de alla tre efter väl förrättat dagsvärv långsamt  ned mot bås och kvällsvard. 
<sec/>
Under det att husfadern sålunda njöt arbetets  sötma i dess renaste form, skötte fruntimren sina  sysslor med icke mindre tillfredsställelse. Allt gick  sin jämna lunk på fredligaste och bästa sätt och  dessutom hade man Benbés öden och äventyr till  extra prat- och funderingsämne på lediga stunder. En viss oro ingav dock Sanna-Sannas hälsa,  som under vintermånaderna dag för dag försämrades, så långsamt och lömskt att hennes närmaste omgivning knappt gjorde sig reda därför.  Blott när några mera avlägsna grannar eller de  många gamla bekanta bland gårdfarihandlare, vispgummor, eller ulluppköparna infunno sig, spreds  en viss oro tack vare deras välmenande utrop:  Nej, men vad fröken Sanna har magrat! Vad hon  har tacklat av! Hon måste äta järn och arsenik  – hon måste söka den och den underdoktorn –  hon måste göra det och det – 
<sec/>
Vid dessa tillfällen blev Sanna-Sanna föremål  för den övriga familjens oroliga, förstulna granskning. Magrat hade hon och dessutom hade hennes  hud fått ett sjukligt tycke: den satt smetad på  knotorna, glänste som om den varit sliten och  företedde åtskilliga kvisslor och blemmor som  tydde på ohälsa av ett eller annat slag. Den ungdomliga lyster som ännu ett halvår tidigare –  vid Benbés besök – omgivit henne, hade slocknat  eller tycktes nära att slockna. Även lynnet gav  anledning till oro, nyckfullt, ibland tårdränkt  dystert, ibland retligt ibland överdrivet glättigt.  Emellertid hade hennes lynne ända från de tidigaste tonåren varit så pass ojämnt och besynnerligt att man inte fäste stort avseende vid dessa  växlingar. 
<sec/>
Kusin Benbé var den lilla familjens nästan dagliga samtalsämne, deras korsordsgåta så till sägandes. Hur hade han det, hur gick det för honom,  hur bar han sig åt? Med ledning av hans kända  eller fritt uppfunna karaktärsdrag sökte man ställa  hans amerikanska horoskop. Trots sitt lättsinne  ganska samvetsgrann ansåg sig ynglingen skyldig att då och då sända sin långivare eller snarare välgörare, morbror Längsäll, en rapport. Det  hade inte varit något särdeles nöje för ynglingen  att avfatta dessa rapporter, som ständigt förtalde  nederlag. Så småningom hade också familjen på  Sanna fått den nedslående uppfattningen att det  »barkade åt skogen med Benbé». Det bekymrade  dem allesamman och de sände honom varnande,  uppmuntrande och återkallande brev än under den  ena än den andra adressen, men alltid till ställen  som den stackars jobbjagande ynglingen för länge  sen lämnat. Under veckorna i Kalifornien, då hopp  och misströstan skiftade tätare och tidigare än  nånsin hade han helt upphört rapportera och följaktligen kom som en sannskyldig bomb följande  telegram, night-letter, avsänt från New York i  medio av mars: 
<sec/>
Reser till Sverige för kortare uppehåll, önskar  träffa mina kära på Sanna för viktiga avgöranden återvänder därefter till Staterna. 
<sec/>
Hur skulle nu detta märkliga telegram tolkas?  Man förstår att sannaiterna kände sig djupt gripna  av detta på en gång dunkla och betydelsefulla  språk. Först och främst konstaterade fader Längsäll, att Benbé som sist skrivit från Chicago och  nu telegraferade från New York alltså icke begivit sig till Kalifornien och följaktligen inte heller  träffat den berömde släktingen. Han fastslog denna  slutledning med en viss halvdold tillfredsställelse,  som tycktes delad av fru Lillemor, under det  att Sanna-Sanna medelst kraftiga och ryckiga omröringar i kaffekoppen – man drack sitt eftermiddagskaffe – visade att hon var missbelåten. 
<sec/>
Vidare påpekade fader Längsäll – som i egenskap av man ansåg sig böra sköta det logiska  tänkandet – att Benjamin Borck med all sannolikhet och tack vare sin mångsidiga utbildning äntligen lyckats skaffa sig en förmånlig plats. Varför  skulle han eljes efter ett kort besök i hemmet återvända? Han måste ha en plats och den måste  vara synnerligen förmånlig eftersom ynglingen ansåg sig ha råd att före dess tillträdande ta  Atlanten i tur och retur blott för att göra avskedsvisit hos kära släkten. 
<sec/>
I det korta telegrammet fanns en punkt som  föreföll så mystisk-romantisk att man tills vidare  låtsades förbise den: orden »för viktiga avgöranden». Vad kunde nu det betyda? Frågan diskuterades icke vid eftermiddagskaffet, men när fader  Längsäll om aftonen dragit av sig sin stutdoftande  dräkt och sina leriga stövlar och dolt sin grovbyggda, håriga lekamen i den rödbroderade nattskjortan, sa han till sin hustru: Det är ju alldeles  klart. Pojken har fått ett bra jobb och nu kommer  han hem för att hämta flickan. 
<sec/>
Hämta flickan? upprepade Lillemor och spärrade häpen upp sina vackra, livliga, körsbärsbruna  ögon. Vad menar du med det? Vilken flicka? 
<sec/>
Längsäll suckade ofrivilligt, djupt och grundligt,  som hans oxar plägade flåsa. Han sa: 
<sec/>
Vilken flicka? Caroline naturligtvis. Man skulle  vara bra nog blindstyre i höstas, när Benjamin  var här, för att inte se, hur det stod till på den  kanten. 
<sec/>
Jaså Caroline, upprepade fru Lillemor. Nej men  tror du verkligen det? 
<sec/>
Ock, okk, okk, skrockade fader Längsäll högmodigt. Den ögon haver att se; det har sällan  fruntimmer. Enkannerligen ej mödrar. Men fäder  som rätt kan vara eftersom de bära ansvaret.  Nå ja, jag behöver bara erinra mig kräftmetet, då  jag försökte inpränta i dessa unga fårskallar kräftfiskets grundläggande principer. Vad gjorde då  de där båda? Lyssnade? Åt hellskotta. De skuro  pipor i vassen, som man säger. Trodde jag var  blind och pussades bakom vassvipporna. Så är det  på den kanten, mor lilla. Nu har pojken fått eller  tror sig ha fått en bra plats och nu ska det giftas  innan arbetet börjar på allvar. Vad ska vi göra  åt den saken, mor lilla? Jag antar att det blir  det minsta möjliga undantagandes bröllopsbesvärligheter och föräldravälsignelser. 
<sec/>
Åter stutstånkade fader Längsäll, redde sitt läge  med ett par kraftiga vältringar, drog täcket upp  till näsan och mumlade, sömnfärdig efter arbetsdagen på åkern: Natt Lillemor. 
<sec/>
Utsikten att mista Caroline var honom i själva  verket en påle i köttet. Den flickan förenade i  sig faderns robusta glättighet och jämnmod med  moderns mjukhet. Hälsan strittade fram ur henne  och hon sken som en sol eller ett ungt nöt. Hon  kunde berömma sig av en beaktansvärd aptit och  visade aldrig någon tvehågsenhet inför rågade fat,  hur tunga och svårsmälta ting de än månde innehålla. Fader Längsäll, som en gång i stilla och  maskerad beundran sett henne förtära en halv  terrin kålsoppa med motsvarande kvantitet fläsklägg och därpå en vidunderlig portion smörtårta  och likväl levande och lätt springa upp från bordet,  hade vid sagda tillfälle yttrat: Ett fat dynamit  stuvad i blåsyra skulle knappt bereda henne magplågor, jag tror inte ens att hon skulle rapa – 
<sec/>
Denna bondsunda natur stod fader Längsälls  mycket nära: han hyste en obeskrivligt djuprotad  tillgivenhet för den stöddiga jäntan, vars tjocka  gulröda fläta ej tillåtits falla för sax och mod.  Följden av denna faderliga beundran – eller en  av följderna – var emellertid den att den petiga,  retliga Sanna-Sanna beständigt framhölls på  systerns bekostnad utan att detta vållade Caroline ringaste bekymmer eller avund. Varhelst det  kunde bli fråga om ett företräde flickorna emellan  skulle Sanna-Sanna alltid gå först. Lillemor  själv var ingalunda med på de noterna: hon brukade då och då förtretad muttra någonting om  rättvisa och orättvisa. Då kunde den gode patronen utbrista med en faderlig högfärd, som han antagligen själv inte ville vidkännas: Rättvisa! Äsch  Caroline behöver min sju och själ ingen rättvisa. Hon reder sig ändå. – Beträffande Sanna  däremot var »full rättvisa» en sak av allra högsta  vikt och helgd även om rättvisan stundom kunde  tyckas tvivelaktig. Flickan var visserligen godhjärtad men hennes sjukliga lynnighet gjorde henne  esomoftast outhärdlig för omgivningen och inte  minst för den godmodiga systern. Bragtes klagomål fram till fader Längsäll, vilket dock sällan  hände, påtog han sin vördigaste patriarkmin och  yttrade: 
<sec/>
Nå ja, nå ja, må så vara men vi måste i alla  fall göra Sanna den rättvisan att erkänna att  hon – etcetera, etcetera i de mest finurliga utläggningar av den stackars flickans verkliga eller  förmenta dygder. För en genomsund människa  faller det sig helt naturligt att skydda den svage  och sjuke. Detta kanske enda väsentliga moraliska drag som skiljer människa från djur, har  många gånger klandrats och utmålats som ett  farligt tecken av svaghet. Ingenting kan vara oriktigare än detta påstående vare sig det gäller  teori eller praktik. Då den sunde och starke tjänar  den sjuke och svage, tjänar han i själva verket  sin egen sundhet, ärar den, stärker den. Det finns  många sorters mod, de flesta helt säkert prisvärda, men ädelmodet är dock och förblir en  av mänsklighetens vackraste klenoder, en hälsobevarande och lyckobringande ädelsten. 
<sec/>
Fader Längsälls teori beträffande orsaken till  Benjamins återkomst och hans ärende på Sanna behölls far och mor emellan och diskuterades icke  ens på tu man hand. Inte heller de båda systrarna  avhandlade den mystiska punkten om ett »avgörande» förrän Sanna på morgonen samma dag  Benbé väntades, gjorde en häpnadsväckande bekännelse. Hon satt framför spegeln och krusade  sitt korta askgrå hår, betraktande sitt blekiga,  finniga ansikte med en viss naiv tillfredsställelse.  Hon tyckte att hon var vacker. Plötsligt sa hon: 
<sec/>
Jag vet precis, varför Benjamin kommer. Han  vill träffa mamma. Ingenting annat än det – 
<sec/>
Caroline rodnade. Det är möjligt att hon i  sitt stilla sinne hyste andra fantasier beträffande  kusinens besök och »avgörandet». Emellertid sa  hon en smula trumpet: 
<sec/>
Ja, det är väl klart att han vill träffa mamma  och pappa, oss med för den delen – 
<sec/>
Sanna tryckte samman näsvingarna och vädrade  på ett sätt som betydde överlägsenhet och medlidande: 
<sec/>
Vad du är dum, lilla du. Tror du kanske att  han kommer för din skull? Nå ja det kan ju också  hända. Lycka till. Men jag vet att han kommer med  en hälsning från Jonathan Borck till mamma. Det  vet jag. 
<sec/>
Hur i all sin dar – vad är det du pratar för  tok? utbrast systern och släppte svampen plask  i handfatet. Hennes friskt röda, nygnuggade ansikte dröp av vatten, som hon glömde torka bort  i sin häpnad. Sanna svarade som om det varit  den enklaste sak i världen: 
<sec/>
Hur jag vet det? Helt enkelt därför att jag skött  om alltsamman. Jag gav Ben ett litet paket och  bad honom lämna det till den där Jonathan. Det  har han tydligen gjort och nu kommer han tillbaka med något svar eller gåva eller vad det  kan vara. Till mamma nämligen, eftersom paketet  egentligen var ifrån henne. Jag hittade det i mammas chiffonjé. 
<sec/>
Är du rent tokig? mumlade Caroline tillintetgjord. Tog du ett paket ur mammas chiffonjé?  Och hur visste du att det var till honom? 
<sec/>
Det stod skrivet: att lämnas till Jonathan Borck  efter min död. Såna dumheter, vad? Vill hon verkligen att Jonathan ska ha det där paketet så varför vänta till efter hennes död? Han dör kanske  före henne. Å såna där schåperier kan jag inte  tåla. Folk ska vara uppriktiga om de vill något  annars kan de låta bli att vilja. Och jag känner  att det kommer att bli en omvälvning av något  slag. Kanske bjuder Jonathan oss allesamman dit  ut och låter oss leva som prinsessor. Han har ju  råd med det. Jag är bara rädd att pappa skulle  säga nej och stanna hemma. I så fall stannar jag  hos min fattige far. Mig skulle det aldrig falla  in ett ögonblick att lämna honom ensam. I alla  händelser ska du inte tro att Benbé kommer uteslutande för din skull – 
<sec/>
Därmed hade hon gett systern den lilla snärten,  som var henne unnad, och var därmed nöjd. Men  plötsligt överväldigades hon av en stark rörelse  och medlidande som hon själv trollat fram. Tänk  om pappa skulle bli lämnad ensam på Sanna. Hon  störtade upp som en fjolla och med halva håret  krusat, andra halvan slak började hon rusa omkring i huset och på gården ropande: pappa, pappa  – som om det stått för livet. Äntligen fann hon  honom i snickar- och målarverkstan. Hon kastade  sig i famn på honom utan fruktan för hans målarfärg och halvsnyftade: Jag kommer aldrig att  lämna pappa – aldrig – aldrig – aldrig – 
<sec/>
Nå men i all sin dar! utbrast fader Längsäll  godmodigt och sköt henne ifrån sig, vem har  bett dig lämna oss? Du har väl inte hemsökts av  någon yngling på friarstråten och vem skulle det  vara? 
<sec/>
Ack vad du är dum, sa flickan högdraget. Men  jag känner att något ska hända. Och om nu Benbé  skulle fria till Caroline och ta henne med till  Amerika, så vill kanske den idioten att vi allesamman ska följa med dem och inte reser du? 
<sec/>
Nej, det kan du sätta dig på, svarade fader  Längsäll med en vresig styrka, som om det tokiga  infallet inte blott varit en nyck hos den överspända flickan. 
<sec/>
Plötsligt yttrade Sanna i det hennes kropp  genomfors av några nervösa ryckningar: 
<sec/>
Tänk du pappa, nu har jag varit och snattat  hos mamma igen. Jag tog något som låg i hennes  innersta låda. Och gav bort. Det är för resten  längesen men jag kom att tänka på det i dag.  Om hon märker, vad jag gjort så blir det tråkigheter förstås. Vad ska jag göra, om hon blir  ond? Ska jag säga att det inte är jag, som tagit  det? 
<sec/>
Men Sanna, Sanna, utbrast den stackars fader  Längsäll med en suck vars bedrövelse var både  luggsliten och kantstött. Vad menar du? Kommer du verkligen till mig och frågar på fullt  allvar om du ska ljuga för din mor? Och vad är  det egentligen du har tagit? 
<sec/>
Ah, sa flickan och ryckte på axlarna. Pappa kan  väl begripa att det var en struntsak. Pappa tror  väl ändå inte att jag går och tar någonting av  värde? Fattas bara det. 
<sec/>
Ässes då, fräste Längsäll, prata inte flera dumheter nu – jag vill ha mitt eftermiddagskaffe. 
<sec/>
Han tänkte: Mor får väl ta reda på det här  tokiga infallet. Hon är i alla fall noggrannare  än jag beträffande flickans nycker. Behöver hon  en tillrättavisning, så får hon den nog. Och  tröstande sitt samvete med detta bekväma argument, slängde han av sig snickarförklädet, tvättade  händerna och stegade med flickan under armen  upp mot byggnaden. 
<sec/>
Eftermiddagskaffet var patronens käraste måltid och försvarliga bullar, ansenliga skorpor avverkades långsamt och metodiskt. Nu när han  plöjde från arla morron dröjde han gärna en  stund vid bordet för att som han sa »ge latmasken  i ryggbastet tid till hedersamt återtåg». Så satt  han även denna dag en stund stilla vid bordet,  lekte tankspridd med teskeden. De båda flickorna  hade lämnat salen, han var ensam med hustrun och  han funderade huruvida han borde nämna vad  Sanna sagt. Men han lät det vara – skam till  sägandes iddes han inte. 
<sec/>
Fru Lillemor satt mittemot honom på andra  sidan bordet och tittade gång efter annan upp från  sömnaden, funderande över vad han månde fundera över. Så såg hon honom småle lite, och då  smålog också hon och sa nyfiket: 
<sec/>
Vad är det du tänker på, där du sitter och  myser? 
<sec/>
Han log ännu ljusare och svarade: 
<sec/>
Ja, gissa det du! Jag tänker på något som jag  gärna skulle vilja bli innan jag dör en gång  i tiden (han dröjde några sekunder som om han  haft lite svårt att få fram sin önskan, så fortsatte  han) 
<sec/>
– jag skulle vilja bli en riktigt from människa.  
<sec/>
Lillemor lät sitt arbete sjunka och såg på honom  lite häpen, lite vemodig och lite spydig, hon sa: 
<sec/>
Ja, se det vore väl ändå väl! Du som har varit  så illa ogudaktig i all din dar. 
<sec/>
Han skakade på sitt stora huvud och svarade: 
<sec/>
Nej, det lyckas inte, Lillemor. Särdeles ogudaktig har jag aldrig varit. Mina föräldrar, farföräldrar, morföräldrar hela min släkt kan jag säga,  har ju varit läsare, pietister. Då jag var ung, reste  jag nog borst mot det där fromleriet, jag tyckte.  Men jag vet inte riktigt hur det har gått – borsten  måtte ha lagt sig. Nu tycker jag att jag skulle  vilja vara ackurat som dom. Det fanns en målarkunnig gubbe i släkten – min fars farbror  – han var liksom lite mer spelevinkig av sig  och han tog sig för att rita av alla gubbar och  gummor i släkten, både dem han själv sett och  dem han bara kände efter hörsägen. Jag vet  inte var de där porträtten hamnade om inte  möjligen hos syster min. Nå, alla de där  gubbarna och gummorna var ju inte varann så  värst olika. Varierade bara lite på tjocklek och  längd och kläder. Men torskögon hade de allesamman, stirrade stort rakt fram som om intet  funnits på jordenom att iakttaga. Och alla höllo  de i famn en stor bibel eller postilla eller psalmbok. Nej, särdeles ogudaktig har jag inte varit  och för resten just inte »särdeles» i någon annan  riktning heller. Men jag skulle vilja bli som  en av de där gubbarna – med intet annat än  himmelens härlighet inför mina enfaldiga ögon  och med Herrens heliga ord och löften i min famn.  Och ingenting annat, ingenting. 
<sec/>
Han såg ned på teskeden, alltjämt lekande med  den och alltjämt smålog han. Fru Lillemors ansikte  hade vitnat ett uns och hon var för ögonblicket  inte så alldeles olik sin kusin, den store clownen,  i hans trötta stunder. Efter ett par tysta minuter  reste hon sig och gick långsamt och med ena  handen stödd mot bordskivan bort till mannen.  Hon for med händerna över hjässans mäktiga välvning, hon sa skämtsamt och lite, lite tårsjukt: 
<sec/>
Jaså ingenting annat i famnen, ingenting annat.  – Var ska jag vara då? 
<sec/>
Han svarade skämtsamt även han men icke tårsjukt: 
<sec/>
Å kanske finns det en smula plats för dig också.  Jag nästan tror det. Jag är ju en stöddig karl  – med bred bringa. 
<sec/>
Likafullt, fortsatte han, skulle jag vilja bli som  en av de där gubbarna, mina förfäder. Jag har  varit lite trött på sistone och de föreföllo att ha  det så stillsamt. 
<sec/>
Nej, avbröt han sina tankar och tömde i ett drag  påtåren som fru Lillemor skänkt, nej, upp nu latmåns och laga att någonting blir gjort innan  mörkningen. Kritterna har bättre förstånd än jag  – de böla ren vid grinden. Muuuh, jag kommer. 
<sec/>
Han reste sig och stegade ut, kavat och tung.  Knappt hade han lämnat salen förrän Sannas smala  ansikte stack fram ur förstugans mörker, Hon  viskade: 
<sec/>
Mamma, har pappa sagt någonting? 
<sec/>
Sagt någonting? upprepade fru Längsäll. Vad  skulle han ha sagt? 
<sec/>
Någonting om mig, förstås, viskade flickan  ivrigt. 
<sec/>
Modern rynkade pappan, hon sa rätt barskt  och beskt: 
<sec/>
Min kära lilla Sanna, du tror bestämt att pappa  och jag när vi är på tu man hand aldrig tala  om någonting annat än dig. 
<sec/>
Gör ni inte det då? avbröt flickan nästan häpen.  
<sec/>
Fru Lillemor högg i ännu barskare: 
<sec/>
Nej, det försäkrar jag dig att vi inte gör. En  så utomordentligt viktig person är du verkligen  inte, min docka. Din far och jag har åtskilligt annat  att tala om och stundom kanske angenämare ting  än din lilla person. Du är tjugu år, min unge,  och då får man inte längre vara så barnslig att  du tror att hela världen rör sig kring Sanna-  Sanna. Å nej, tro dig inte så märkvärdig, upprepade  hon strängt, det stiger bara åt huvut. 
<sec/>
Märkvärdig, upprepade flickan i en ton som  var så modlös och skamsen att den kramade  modershjärtat bittert. Den ena människan kan ju  vara av betydelse därför att hon är god och  duktig som pappa och du, och den andra därför  att hon är söt och snäll som Caroline och den  tredje därför att hon är obehaglig och besvärlig  som jag. Kan jag hjälpa att jag tror ni beklagar  er så fort jag vänder ryggen till – 
<sec/>
Sanna! utbrast modern förtvivlad. Men flickan  svängde tvärt om och försvann springande. 
<sec/>
Fru Lillemor skakade på huvudet, gned sina  händer, suckade. Hon gick långsamt bort till  fönstret. Mannen kom från lagårn gående mitt  mellan sina kära oxar. Han såg upp mot fönstret  och vinkade åt henne. Hon svarade. Med armarna  över djurens nackar vankade han i sakta mak  genom grinden ut mot den fettglänsande nästan  köttfärgade trädan. Solen stod mittemot dem från  Lillemor sett och gjorde trion svart och skarptecknad som en silhuettklippning. 
<sec/>
I ett par veckor hade hon sett mannen vanka  åstad så där kamrat med sina djur. Denna afton  föreföll det henne som om han hängt tyngre och  tröttare än vanligt mellan de trygga, tröga stadiga  bestarna. 
<chapter/>

<chaptername>TRETTONDE KAPITLET.</chaptername>

<chaptername>Lyckostölden på Sanna.</chaptername>

<sec/>
»Rika nevön från Amerika» – som Längsäll  skämtsamt benämnde sin unge frände – hade  alltså ren på förhand försatt de goda sannaiterna  i en viss både glad och orolig spänning. Den  växte under de sista dagarna hastigt och oberäkneligt som en lavin – låt vara en lavin i miniatyr. De  hetsade upp varandra med tokroliga förslag: hos  några var munterheten äkta, hos andra var den  kanske snarare ett medel att komma ifrån eller  dölja oro och bekymmer. Mest uppsluppen var för  ovanligheten den tunge patron själv och kom med  alla möjliga triroliga påhitt, som vunno åtminstone flickornas livliga gillande. Men alla putslustiga förslag motades milt men bestämt av fru  Lillemor, som hyste en viss rädsla för muntra  upptåg. I alla fall växte den glada upphetsningen  med varje timme, som närmade sig kulmen –  Benbés högtidliga mottagande. Tyvärr – kulmen  uteblev. 
<sec/>
Benjamin Borck sände från Göteborg ett kort  meddelande att hans Sannabesök måste uppskjutas  minst en vecka kanske längre. Han måste först  träffa vissa avgöranden betydelsefulla för hans  framtid. Alltså blott ett uppskjutande men ingenting är mer ömtåligt än en feststämning, som  ställes på framtiden. Den glada, friska otåligheten surnar hastigt till trumpen, nedstämd väntan.  Säg ett barn att julafton visserligen borde infalla  i morgon men att den av viktiga orsaker uppskjutits en vecka, fjorton dar – det blir pannkakor av den julafton och de viktiga orsakerna  komma i ful dager. Så skedde här bland de vuxna  barnen på Sanna. Naturligtvis låtsades man om  ingenting eller försökte låtsas. En vecka eller två,  vad betyder det? I själva verket betydde uppskovet ej blott förflyktigad feststämning, det sårade  ock de beskedliga människorna i deras högst oskyldiga egenkärlek. De hade betraktat sig som enda  eller åtminstone förnämsta målet för den unge  frändens hemlängtan. Bort det, bort det! Fader  Längsäll sökte lätta misstämningen med ett litet  skämt, sägande: Där ser ni, kära barn, vi är  inte alldeles så oemotståndliga, som vi inbillat  oss: folk springer inte benen av sig för att få  titta på Längsälls. – Skämtet var välment men  Caroline, som stod inklämd i salens fönstersmyg,  lämnade hastigt rummet högröd i ansiktet, tårögd och med misstänkta ryckningar i kinder och  läppar. Benbé sprang inte benen av sig för att  möta Caroline. Det var mycket sorgligt. Så sorgligt  att ingen mer än hon förstod hur sorgligt!  Hon smög i vrårna och vankade allena i den  nyss lövsprungna björkhagen; Sanna knyckte på  den magra prinsesshalsen och fnös: Jag finner  det mycket besynnerligt; jag undrar just, vad  onkel Jonathan kommer att säga om Benbés uppträdande? 
<sec/>
Väl kunde hon undra – onkel Jonathan,  clownen, skulle själv komma att undra och grubbla  mer oroad, otålig, pinad än hon. 
<sec/>
Orsaken till Benbés uppförande var emellertid  alls icke besynnerlig men väl av en ganska allvarlig och aktningsvärd art. Ombord på atlanterångaren, där han gubevars färdades första klass  och rörde sig »i de bästa kretsar», gjorde han  bekantskap med en merkantil pamp från vår västra  huvudstad. Det var en man i första medelåldern,  ansedd, klok, kraftig, till yrket industriidkare och  affärsman samt – vilket här fick betydelse –  huvuddelägare i ett av Västkustens största tidningsföretag. De båda herrarna spelade däcksgolf samman och det dröjde icke många spel förrän den  naive och självupptagne grannen hade meddelat  sin splitternye vän det allra mesta av sina amerikanska erfarenheter plus åtskilligt annat rörande  sina studier, sina kunskaper, sin hedervärda och  förhoppningsfulla person. Vidare yppade han naturligtvis sina framtidsplaner: efter återkomsten  till Staterna ämnade han på allvar ägna sig åt  pressen och hans goda förbindelser skulle helt  visst göra det möjligt för honom att vinna det  första svåra insteget. Industrimagnaten, delägaren  i ett stort tidningsföretag fattade genast intresse  för den unge mannen, som föreföll tämligen kunskapsrik på åtskilliga både praktiska och teoretiska  områden och som dessutom visade prov på livligt  och påpassligt sinnelag. Helt visst kunde han i  denne unge herr Borck finna en högst förträfflig  Amerikakorrespondent för sin tidning. 
<sec/>
Förslaget dryftades snart fram till ganska fasta  former och Benbé inbjöds till någon tids vistelse  på affärsmannens gods några mil utanför Göteborg. Här vidgades ytterligare det amerikanska  perspektivet. Vänner till Benbés värd, en handfull framstående affärsman i olika branscher,  gästade vid några tillfällen godset och den unge  mannens framtidsplaner fördes på tal. En viss  ungdomlig optimism och gåpåaraktighet väcker,  om den hålles inom förnuftiga gränser, som oftast  mognare mäns intresse och välvilja. Man diskuterade både farbroderligt och sakligt möjligheten av  att anförtro Benbé till en början på försök vissa  ej så obetydliga merkantila uppdrag. Benbé befann sig helt enkelt i sjunde himlen och hade all  möda att rensa sitt värdiga uppträdande från alltför pojkaktiga uttryck av pur fröjd. Om någon  skall kunna tävla med Venus i en ung mans tillgivenhet så är det lustigt nog den hedervärde  Vulcanus själv om han notabene betraktar och behandlar ynglingen som en pålitlig like, väl värd  en erfaren mans förtroende. 
<sec/>
Ämnade ynglingen försumma sin berömde Kaliforniaonkel? Ingalunda! Den chansen skulle noga  bevaras och bevakas. Mea ett ord i själva den  Heliga Skrift varnar oss uttryckligen att sätta  vår lit till furstar, en varning som även världsligt sedd torde äga fog för sig. Visserligen var  Kung Clown blott en arenans furste men vem  kan väl fullgiltigt bevisa att en dylik är stort mer  pålitlig än sina krönta kolleger? Benbé skulle i  sinom tid återvända till clownen men han skulle  kunna trygga sig till sin egen om än jämförelsevis  blygsamma ställning men han skulle inte behöva  böja sig för stormiga nycker och nyckfulla stormar.  Man kan inte förneka att den unge mannens  tänkesätt härvidlag var sunt och förnuftigt. 
<sec/>
Likväl var det här som så ofta ingalunda det  sunda förnuftet som ensamt fällde utslaget. En  känslosak var vida viktigare. Benbé hade av  clownen så gott som överrumplats med ett uppdrag av stor betydelse. För varje dagsresa han  avlägsnade sig från Labyrinten och nalkades det  enkla Sanna växte hans motvilja, hans rädsla, hans  avsky för detta uppdrag. Han hade givit ett löfte,  det kunde återtagas, men själva tanken på löftet  och uppdraget pinade honom till den grad att  han höll den i skymundan. Han kände på sig att  han skulle komma som en olycksfågel till de  beskedliga människorna på Sanna, kanske rentav  stövla fram över känslor och öden som en niding  i en örtagård. 
<sec/>
Alltså gjorde han uppskovet så långvarigt som  möjligt. Detta blev dock orsaken till en katastrof  på en stillsam gård i svenska Bergslagen och  förberedde långt ut i fjärran västern en världsberömd clowns fall. 
<sec/>
Händelsen på Sanna föregicks av en liten tragikomisk episod. Just under dessa trumpna missräkningens dagar fick Sanna-Sanna helt oväntat en  friare. Den oförsiktige var en ung, vikarierande  adjunkt i Ekersta kontrakt. Han var, som man  säger, upp över öronen förälskad. Visserligen inte  så alldeles i Sanna men i Caroline. Den vackra,  vänliga lugna flickan hade förtrollat honom och  ville man figurligt talat söka efter hans borttappade hjärta, gjorde man klokt i att rikta sin  uppmärksamhet mot den unga damens praktfulla  hårkorg. Denna ovanliga prydnad hade dårat den  lille adjunkten. Besynnerligt att våra dagars kvinnor, så angelägna om att behaga, envist fasthålla vid ett hårmod som kan vara klädsamt blott  för en gossaktig flickslänga i de tidigare tonåren  och dessutom passande för kvinnliga ungkarlar av  mycket mogen ålder. Den stackars adjunkten hyste  emellertid mycket blygsamma tankar om sitt eget  värde och han avstod ödmjukt från att rikta sina  tankar mot den hårfagra flickan – kanske hade  han också hört något glunkas om en hemlig förlovning. Alltså riktade han sin håg mot systern,  som han ansåg vara en godhjärtad och rättskaffens  flicka, inte snarvacker precis och en smula nyckfull men just en lagom ledsagarinna och huskors  för hans blygsamma person. Alltså friade han. 
<sec/>
Sanna-Sanna blev utom sig. Den överspända flickan rusade omkring i huset, trappa upp och trappa  ned, grät och gestikulerade, ropande: Mamma,  mamma, jag måste gifta mig – å så förskräckligt  – jag måste gifta mig – 
<sec/>
Vad är det du säger, utbrast fru Lillemor förfärad. Håll då inne med sådana dumheter! Varför  måste du gifta dig? 
<sec/>
Folke har friat, förklarade Sanna, den gräslige Folke. Han kan inte leva utan mig – 
<sec/>
Fader Längsäll, som nu tillkom, yttrade barskt: 
<sec/>
Han får väl fresta på i alla fall. Vad är nu  det här för sätt att tjuta, därför att en pojke  friar till dig. Tycker du inte om honom så ger  du honom korgen rätt och slätt – 
<sec/>
Visst tycker jag om honom, snyftade flickan.  Han är så snäll med sitt fula, platta ansikte. Vem  skulle bli kär i honom? Å visst tycker jag om  honom men jag hade ju andra planer – 
<sec/>
Inga dumheter nu, genmälte Längsäll. Är du  för blödig att ge den beskedlige pojken ord och  avsked så ska jag göra det – 
<sec/>
Plötsligt antog Sanna en stel, förnäm hållning,  hennes tårar torkade, hon betraktade sin far med  höghet och yttrade: 
<sec/>
Anser pappa således att jag har rätt att för  mina tyckens skull göra en annan människa olycklig för hela livet? 
<sec/>
I sin barnsliga självuppskattning och sitt grymma medlidande påminde hon ej obetydligt om en  viss person på andra sidan Atlanten. Fader Längsäll sänkte sorgmodig sitt stora huvud och ströp  ett litet vemodigt leende i det han tänkte: Vore  jag den kloke och stränge man jag borde vara,  skulle jag naturligtvis säga henne: du har min  stackars flicka bara en möjlighet att bidraga till  dina friares lycka – och det är att giva dem  korgen. 
<sec/>
Men ingalunda var han den kloke och stränge  man, han borde ha varit – han överlämnade  saken åt sin lilla hustru, som också skötte den  på sitt vanliga förståndiga och mjuka sätt. Att  trösta den försmådde friaren tör väl inte heller  ha varit så svårt, åtminstone ej att trösta honom  över förlusten av Sanna-Sanna. I själva verket  hade den blyge ynglingen drivits till frieriet mest  därför att han som Sannas fästman och man skulle  ha kommit i ett nära, förtroligt, innerligt och likväl ända in i hjärteroten ärbart förhållande till den  dyrkade Caroline. Emellertid skulle det överilade  frieriet i alla fall kosta den stackars gossen något.  Han måste pantsätta sin examensfrack för att på  Sannas uttryckliga begäran skänka henne en förlovningsring. En likadan fick han av henne, de  skulle tills vidare ej och kanske aldrig bäras offentligt utan blott i band om halsen under dräkten.  Pojken fann utgiften betungande och överflödig  men lydde. Då han gav henne ringen, kysste hon  den och sa: Ser du, det är i alla fall så skönt  att ha någon att hålla sig till i tankarna ifall alla  andra skulle vända en ryggen till sist. – Denna  naivt egoistiska hjärtesuck rörde den beskedlige  pojken. För första och sista gången kysste han  sin »hemliga fästmös» tunna, sammanpressade läppar. 
<sec/>
Snabbt hade alltså den lilla känslostormen  bedarrat men Sanna-Sanna förblev dock i ett visst  exalterat tillstånd som oroade föräldrarna. Längsäll  sa: Nå, hon blir väl lugnare, vad det lider, sen  nu den här dumma historien är ur världen. Jag  må säga att jag är den gode Benjamin tacksam  att han nonchalerar oss. Vem vet, om inte hans  besök skulle skärra upp flickan ånyo på ett eller  annat sätt. Nu får hon tid att lugna sina upprörda känslor. – Ja, gudskelov, att han inte kom!  utbrast fru Lillemor med en uppriktig tacksamhet,  som kunde ha förkrossat personen i fråga. 
<sec/>
Ungefär samtidigt sa Benbé till sig själv: Nej,  stopp lite, det här går i alla fall inte an. Man  har väl ändå fått en smula uppfostran av sin goda  och stränga mor. Nu har jag varit efterhängsen  gäst här i huset hela fjorton dar och redan det  är ytterst obelevat. Men vad värre är – jag  måste helt enkelt göra ett besök på Sanna – må  sen slumpen foga och ödet befalla, hur som behagas. 
<sec/>
Han tog tåget till Wadköping och telefonerade  därifrån med Sanna för att tillkännagiva sin ankomst dagen därpå. Längsäll själv svarade i telefon. Benbé sa, moloken och kylig: Jaha, nu är jag  här, kära morbror, och om ni kan ta emot mig  på en dag eller två, kommer jag ut i morgon. –  Patron Längsäll svarade lika kyligt och torrt:  Naturligtvis är du välkommen, kära Benjamin.  Det gläder mig, att du vill göra oss ett besök. –  Vartill Benbé i sin tur genmälte: Fattas bara att  jag inte det skulle vilja. Dessutom har jag ju en  skuld att reglera och jag ser mig i stånd till det nu. 
<sec/>
Så torra, hövliga och maskerat ovänliga föllo  orden mellan dessa släktingar, som sänt varandra  så många vänliga och tacksamma tankar under vinterns lopp. Vad skulden på tretusen kronor beträffar, så var det helt naturligt att Benbé ville  återgälda den allra helst Kung Clown försett sin  ambassadör med ett mäktigt kreditiv. Icke förty  fann fader Längsäll den punkten i det korta samtalet »alldeles särskilt läcker». 
<sec/>
Härligt! ropade han till sin hustru och gned  frustande sina stora, plogvalkade nävar. Tänk att  pojken verkligen har så mycket vett att han betalar  igen, vad han är skyldig. Knappt att jag trodde  honom om det. Det hade varit lite obehagligt att  behöva påminna min systers son om den saken. 
<sec/>
Och han spankulerade omkring och frustade  av en mycket välgjord förtjusning och upprepade  gång efter annan det redan välkända och av ingen  bestridda faktum att tretusen kronor inte är snutna  ur näsan på en tupp. Plötsligt stannade han framför fru Lillemor, knep hoppfullt samman ögonen  och brummade: 
<sec/>
Tro om han tänker betala halvårsräntan? 
<sec/>
Nå men käre då, vojade sig milt fru Lillemor, du kan väl nöja dig med kapitalet. Inte ska  det vara så noga släktingar emellan – 
<sec/>
Noga, upprepade Längsäll, och grinade kannibaliskt. Jo, just noga. Jag hoppas, jag hoppas  verkligen och innerligen att han kommer med räntan. Då ska här vina en orre, vars make inte spelat  förr i de här skogarna. 
<sec/>
Så yttrade sig med mordiskt välbehag den något  inkonsekvente mannen och klumpade ut ur salen.  Fru Lillemor suckade och mumlade: Ack att han  varit och farit, Benjamin. Här ligger så mycket  oro och obehag i luften. 
<sec/>
Det gjorde så och om det festliga mottagandet  hördes ingen längre tala. Sådant var lynnet på  Sanna. Gästens lynne var inte bättre. Han satt  i en gammal Ford, hyrd i Wadköping och skraltade fram över de just vårgrusade vägarna. Vädret  var visserligen vackert men väglaget var uselt,  bilen uslare och uslast Benbé, ängslig och förargad över det stundande mötet. När den skraltiga  Forden äntligen stannade utanför Sannatrappan  fanns det för resten ingen Benbé i vagnen, blott  chauffören och packningen. 
<sec/>
Därmed förhöll det sig sålunda. Caroline, som  var en flicka med gott huvud och klar tankeförmåga hade denna morgon resonerat med sig själv  och kommit till följande fullt logiska resultat: 
<sec/>
Ben bryr sig inte ett dyft om mig men det är  mig absolut likgiltigt eftersom jag älskar honom,  vare sig han vill eller ej. Tänker nu ingen ta  emot honom på ett vänligt sätt, så tänker jag  ta emot honom. Det nöjet ämnar jag kosta på  mig. Därför gick hon i björkhagen och plockade  samman ett helt litet hjul av blåsippor och hästhovsört, en imponerande bukett i de svenska färgerna och med den i hand väntade hon tåligt på  landsvägen vid nedgången till den långa Sanna-  allén. När alltså bilen äntligen hunnit så långt  stod den unga kvinnan där med sin praktfulla  hårkorg, i vilken adjunkten tappat sitt hjärta och  med den praktfulla buketten i vilken hon gömt  sitt eget hjärta. Benbé steg naturligtvis belevat  ur bilen, som sändes i förväg utför allén, varpå  de båda unga fortsatte till fots. De anlände cirka  två timmar senare än bilen, ty allén var som sagt  ganska lång, därtill vårgrusad och svårframkomlig  inte minst för parhästar. 
<sec/>
De båda ungas senfärdighet hade på den retlige fader Längsäll en inverkan, så sällsam att  vi avstå från varje psykologisk förklaring. Sedan  han undersam och otålig väntat en stund, började  han sjunga och beslöt plötsligt att äreporten strax  skulle resas. Det hela fick gå i fart och fläng  allra helst man på förhand icke kunde veta hur  slösaktiga med tid, de båda vägvandrarna skulle  bliva. Även fru Lillemor for med förnyad iver  till sina sysslor, som närmast rörde festmåltiden.  Lite emellan sprang hon dock ut på trappan och  undrade varför i all sin dar de inte kom och om  de möjligen fastnat i diket. De kommer när de  kommer, snäste fader Längsäll, håll dig i styr,  gamla människa, det är ju ändå inte din fästman,  som väntas. 
<sec/>
Som sagt – vi avstå från att förklara dessa  egendomliga omkastningar i Sannalynnet. Vi hänvisa blott till att det var vår och vackert och att  kanske Carolines logiska och heroiska tankeverksamhet smittat av sig. Hur som helst – Benbé  fick ett storslaget mottagande, vida bättre än han  förtjänat. 
<sec/>
Frågorna haglade och han berättade vid middagsbordet sina öden och äventyr i det han icke  minst uppehöll sig vid sin vistelse i Göteborg.  Som alla sunda ungdomar levde han helst i framtiden och han skildrade med mycken pondus de  betydelsefulla planer som avhandlats. Längsäll  kände personligen eller genom hörsägen sin systersons nya vänner och prisade bullersamt hans tur. 
<sec/>
Det må jag säga, utbrast han förnöjd, det  här blir någonting annat än när du i höstas gav  dig ut på vinst och förlust utan något egentligt  stöd eller mål. 
<sec/>
Han gnuggade ivrigt händerna, men plötsligt  blev han alldeles stilla, lade händerna på bordet  och sa fundersamt:  
<sec/>
Men hör du – alltså – vår släkting – vår  berömde clown – du sökte aldrig upp honom? 
<sec/>
Vid bordet fanns det blott en som ej i spänning  avvaktade svaret – Caroline som just då förstulet  lekte med Benbés fingrar under bordduken. Den  unge mannen var själv så upptagen av leken att  han knappt uppmärksammade frågans betydelse.  Han svarade halvt förvånad: 
<sec/>
Visst har jag träffat honom! Jag har ju bott  tre veckor i hans ståtliga bungalow. Nog har jag  väl skrivit något om det –? 
<sec/>
Jo, jo, det har du, skyndade fru Lillemor att  bekräfta. Men du skrev helt flyktigt några ord och  det undgick kanske din morbrors uppmärksamhet. 
<sec/>
Uppdraget med alla de farhågor och obehag,  som låg lik en dunst omkring det, dök åter upp i  hans medvetande. Han betraktade i smyg Sanna  och blev ännu mera obehaglig till mods då han  såg hennes glänsande, nästan extatiskt uppspärrade ögon riktade mot sig. Men den lilla handen  som lekte med hans under duken hade en förunderligt lugnande och styrkande inverkan. Han sa  sig trotsigt att ingenting i världen skulle förmå honom att utföra detta uppdrag och i denna fullständigt falska förvissning började han livligt och utförligt beskriva Tracbac och hans omgivning. Alla  lyssnade med största intresse – inte minst fader  Längsäll som hade hjärtans roligt åt Benbés första  fruktlösa finter och försök att komma i kontakt  med den store mannen. Vidare berättade han, hur  han till sist blivit mottagen som en kär släkting,  omhuldats som en sådan och mått som en prins i  en bagarbod. Munterheten steg och blev alltmer  otvungen. Gubben Axelssons uppträdande som en  annan gammal Wadköpingsvålnad där borta i fjärran land både rörde och roade – han var ju en  gammal bekant liksom farmorsmöbeln och mycket  annat. Korteligen – clownen, denna orosfågel,  verkade åtminstone någon timme som det behagligaste, oskyldigaste samtalsämne vid denna glada  familjemiddag. 
<sec/>
Och när du vänt tillbaka, sporde Längsäll, kommer du då att åter uppsöka honom? 
<sec/>
Naturligtvis! Självfallet! utbrast Benbé ivrigt.  Det förstår väl morbror att jag som blivande  journalist kommer att odla den remarkabla bekantskapen så intensivt den bara odlas kan. Dessutom  är det ju Tracbac som på ett för resten mycket  frikostigt sätt bekostar hela den här resan både  fram och tillbaka. 
<sec/>
Plötsligt hickade han till av skrämsel och släppte  den lilla handen under bordet. Om nu Längsäll  frågade: Varför bekostade han resan? I vad syfte?  Har du kanske något uppdrag i Sverige för hans  räkning? – Vad skulle han svara? 
<sec/>
Skrämseln visade sig sakna grund. Längsäll  gjorde inga frågor, han skrattade blott helt fryntligt och sa: 
<sec/>
Det kan jag väl tänka mig, att han var frikostig. En sån där mångmillionär sticker väl inte  till sina släktingar ett par tre tusenlappar som  jag och de andra bondkaninerna hemma i Sweden –  
<sec/>
Och han klippte finurligt med ögonen och gjorde  allehanda lustiga grimaser. Så steg man upp från  bordet. Den glada hemtrevliga stämningen höll  i sig. Benbé och Caroline placerades i salongens  lilla hörnsoffa just som fästfolk brukar placeras.  Fru Lillemor satt vid bordet bredvid dem, som  vanligt med en sömnad i händerna. Fader Längsäll vandrade av och an med tummarna i västens  armhålor, han gnolade helt sakta för sig själv som  om han den dagen rakt inte kunde komma ur  de musikaliska tagen. Benbé höll alltjämt målron  vid makt och lät sina mångahanda upplevelser  flöda, ej utan att krydda dem med någon liten  matsked fantasi. 
<sec/>
Lyckligast i den lilla församlingen av lyckliga var  dock Sanna-Sanna. Tyvärr är lycklig icke rätta  ordet – hon var salig. Den långa och modlösa  väntan på Benbé hade pinat ut henne. Hon trodde  sig ha sett sina töckniga men ack så kära fantasier  skingrade och se sina förhoppningar om att något  stort och underbart skulle inträffa, krossade. Den  blyge adjunktens oväntade frieri hade tyckts henne  som en himmelens bekräftan att alla de luftslott  hon byggt i guldlandet väster ut voro de tommaste bland inbillningar. Faderns misshumör, moderns och Carolines nedslagenhet alltsamman hade  pressat henne tungt. Nu åter började hennes drömmar besannas. Benbé hade kommit och kommit från  Tracbac för att till honom återvända. Sammanhanget började klarna. 
<sec/>
Hon vankade som fadern av och an men i  den nu mörka salen, där hon i fred kunde lyssna  till kusinens berättelser. Om någon av familjemedlemmarna sett henne, skulle hon helt visst  väckt dess oro. Hon smålog saligt, hon höll de  knäppta händerna tryckta mot kinden och tårarna  flöto ymnigt. Plötsligt trädde hon in i salongen,  händerna utsträckta med uppåtvända handflator,  huvudet tillbakakastat, ögonen halvslutna i extas.  Det ömkliga, magra, sjukliga ansiktet strålade av  fröjd. Det gick en ryckning genom dem alla och  Längsäll tvärstannade. 
<sec/>
Hon sa: Å – jag är så lycklig – jag är så  lycklig – jag är så lycklig därför att ni allesamman äro lyckliga – 
<sec/>
Nå – det hedrar dig, det hedrar dig, brummade Längsäll buttert. Hon vände sig mot honom och fortsatte: 
<sec/>
Och vet du vad, pappa, jag tror att jag har  stor del i detta. Inte sant, Benjamin, onkel Jonathan tog väl emot dig, när han fått det lilla  paketet? Jo, så var det, jag vet det. Och det  var paketet som gjorde att han sände dig hit till  oss kanske för att hämta oss alla till sig. Är  det inte så? 
<sec/>
Vad är det hon säger? mumlade Längsäll.  
<sec/>
Sanna fortsatte, vänd till modern: Nu vågar  jag bekänna för dig lilla mamma. Det var jag  som tog det lilla paketet i din chiffonjé och sände  det till onkel Jonathan. Jag förstod att du ville  säga honom att du inte glömt honom och varför  skulle han inte få veta det förrän efter din död.  Inte sant, pappa – det hade varit meningslöst? 
<sec/>
Svaret dröjde kanske en minut; den föreföll  lång. Därpå hytte Längsäll lite med pekfingret  och sa: 
<sec/>
Min kära flicka du har en otrevlig vana att  jämt vilja tränga dig fram och göra dig viktig.  Det är inte klädsamt. I dag är din kusin Ben  huvudpersonen och därnäst kanske Caroline, eftersom det är något liksom förlovningsaktigt mellan  de båda. Men du min flicka får vackert stanna  i andra ledet. Det blir kanske din tur en annan  gång. 
<sec/>
Benbé riktade en nästan skrämd blick mot fru  Lillemor. Hon åter tog inte blicken från sömnaden och hennes hand arbetade lugnt och jämnt.  Men han märkte att munnen var halvöppen, och att  hakan hängde som den plär göra på mycket gamla  eller sjuka människor. 
<chapter/>

<chaptername>FJORTONDE KAPITLET.</chaptername>

<chaptername>Lillemor och far.</chaptername>

<sec/>
Det kan vara svårt med hårdagade barn men  det är i alla fall ett intet mot de alltför lätttuktade. Sanna-Sanna, nittonåringen, var till exempel i jämförelse med sin två år äldre syster en  fullkomlig barnunge, därtill en sjuklig barnunge  med ständigt överspänd fantasi och konstiga nycker. Hon var kusligt lättuktad trots all sin nyckfullhet. Fader Längsäll, som ständigt bemödade  sig att tillrättavisa flickan med så lätta ord, som  hans rättframma men beskedliga sinne kunde hitta,  måste hart när för jämnan ångra minsta upptuktelse. Fru Lillemor var i det hänseendet vida  mindre ömskinnad än sin store grove man. 
<sec/>
Den beskedliga och i godmodig ton framförda  banna, som den uppskärrade flickan fick samma  dag, Benbé anlände, fick en, som det kan tyckas  synnerligen god verkan. Sanna-Sanna blev efter  den betan blidare, mindre nyckfull, mer tjänstvillig och lättregerlig än förut, ljus till lynnet,  sansad och foglig. Bättre resultat av sin tuktan  borde en klok far ej kunna begära men fader  Längsäll var kanske på något sätt överklok – i  alla händelser var han ingalunda belåten. Han  skämtade med sin »änglalika flicka» (och hon gick  verkligen omkring som en guds ängel, leende och  vänlig), han brydde henne för pastorsadjunkten,  som lämnat Ekersta och en gång i veckan skrev  ett brev till sin hemliga lika punktligt och samvetsgrant som han skrev söndagens predikan. Han  försökte reta den lättretliga genom att kalla henne  »vår sanna lilla Sanna-Sanna som sannerligen är  sann» – och andra svåra begabbelser, men förgäves: flickan log road eller milt överseende. Fader  Längsäll var icke nöjd och hade kanske skäl.  Då en så obetydlig orsak har en så pass genomgripande verkan, kan man vara viss om att någonting annat, okänt och kanske skadligt medverkat.  Längsäll muttrade: Ja, det ser nog bra ut det där  lugna lynnet, men det är frostbitet, det är vad  det är. 
<sec/>
Om sålunda den ena flickan oroade honom  genom sin undfallenhet, så retade honom den  andra genom sin fräckhet. Han sa verkligen fräckhet, fast han möjligen vid närmre betänkande  skulle visat sig villig att välja ett något mildare  ord. Fröken Caroline och herr Benbé hade råkat  in i det stadium av halvhemlig förlovning, som  är så påfrestande för omgivningens nerver. Längsäll sa: När man i alla fall faktiskt vet att de  där båda ungnöten inte gör annat än går omkring och nosar varann på mularna, så behövde  de sannerligen inte sticka i väg som bromsbitna,  därför att en hygglig människa råkar komma i närheten. Han påstod sig aldrig i livet ha förstått  kärlekens ljuva hemlighetsmakeri men det är ju  tänkbart att han missminde sig. För resten led han  antagligen av den faderliga svartsjuka, som bland  svartsjukans många former kanske är den på en  gång oskyldigaste och mest ofrånkomliga – en  sorts medelålderns själsliga mässling, så till sägandes. Hur som helst så kände han att han snart  skulle »vidtaga någon åtgärd» – beträffande vem  eller vad fick tills vidare bero. Han nöjde sig  med att visa sin gryende beslutsamhet genom extra  god aptit, kraftiga rörelser och ett mer än vanligt  brummande målföre. Sanna-Sanna sa: Lilla pappa  är i humör! Och därmed menade hon varken gott  humör eller dåligt humör utan helt enkelt och  simpelt – i humör. 
<sec/>
Den första att vidtaga en åtgärd mot de förlovades »fräcka tjockskallighet» blev emellertid fru  Lillemor. En morgon vid frukostbordet då de båda  unga som vanligt med vaga fraser sökte förbereda dagens samvaro och frånvaro, yttrade hon  tämligen barskt: Inte för att jag vill köra vår  käre Ben från gården – å bevare mig väl – men  vi måste dock sätta oss in i att han inte kan  stanna här i evighet amen. Därför tycker jag att  han och Caroline bör företaga en liten, liten övning  i att bära skilsmässans bitterhet. Och eftersom  pappa tänker fara till stan i dag så är tillfället  synnerligen lämpligt. – Jag vill bara tala om  för moster, genmälte Benbé blossande och stött  i kanten, att det kommer att bli mig ett stort  nöje att följa morbror till stan. – Tror nog det,  svarade fru Lillemor torrt, men nu blir det inte  gunstig herrn utan Caroline som följer pappa till  stan. Hon ska nämligen välja garner åt mig och  det torde överstiga herrarnas sammanslagna förstånd. – Ja, se det gör det! medgav Längsäll  beredvilligt; tilläggande: Vår ärade gäst får vara  så älskvärd och nöja sig med Sanna-Sanna. – Fru  Lillemor fnös och sa: Nåja det finns ju också en  annan dam på gården, fast alla ska veta att hon  inte blir fjäsad av herrarna. – Nu vet du din  plikt och ditt öde för i dag, Ben, mullrade Längsäll och retade sin kära hustru genom en medlidsam min. 
<sec/>
Hans skämt träffade pricken närmre än han  trodde. Benbé visste verkligen eller fick just nu  på känn sin plikt och dagens öde och han fann,  att morbroderns falska medlidande rätteligen borde  ha varit äkta. Detta påtumanhand med fru Lillemor, som han både medvetet och omedvetet lyckats  undvika, var således nu ofrånkomligt. Efter det  att Sanna-Sanna förrått det lilla paketets översändande till adressaten fanns det naturligtvis  ingen möjlighet att slippa från en förklaring. När  därför far och dotter rest till stationen och Sanna-  Sanna gått till sitt, stannade han kvar i salen, nedstämd, orolig men fast besluten att inte göra de  minsta krumbukter eller undanflykter. Lyckligtvis  hade fru Lillemor alldeles samma avsikt. Hon sa: 
<sec/>
Sätt dig här vid bordet mittemot mig. Jag kommer att hålla ett litet förhör med dig och ber  dig bara att inte ta någon hänsyn till mina känslor och dylikt strunt. Jag vill ha klart besked  och jag vill också ha ett gott råd, om du skulle  ha något att ge mig. 
<sec/>
Hon satt vid det stora runda, nu avdukade,  salsbordet och hade framför sig ett berg av olikfärgade tyglappar, som skulle repas till trasmattor.  Leende sköt hon över en försvarlig hög åt Benbé  och blinkade åt honom att han ock borde göra  någon nytta. Benbé tänkte: Säga vad man vill,  men nog är det virke i henne. Sker här en olycka  det Herren förbjude, så inte blir det hon som går  under. Och plötsligt erinrade han sig clownens berättelse, att hon varit den enda i släkten som hållit  ögonen klara och kalla på kära farmors begravning. 
<sec/>
Jo du Ben, högg hon in i tystnaden, för att  gå rakt på sak och börja med det viktigaste så  säg mig: har Jonathan Borck sänt mig någon  hälsning – någonting, som du kanske funnit svårt  att framföra? 
<sec/>
Benbé hade tagit sitt parti och svarade mekaniskt samvetsgrant som ett vittne vid domstol: 
<sec/>
Han anförtrodde mig ett väldigt kinkigt uppdrag. Han vill att Sanna ska komma till honom,  som jag antar för alltid eller åtminstone för längre  tid. 
<sec/>
Fru Lillemor nickade lugnt, att hon begrep,  men Benbé såg att hennes mun plötsligt fick samma åldersslappa uttryck som den gången då den  exalterade flickan bekände stölden av paketet. 
<sec/>
Hon sa: 
<sec/>
Nå ja, det var ungefär det svåraste uppdrag  han kunde hitta på att anförtro dig. För att nu  inte tala om mig. Så jag märker att han inte blivit  sig olik. För resten anade jag nog det värsta,  när jag hörde dig tala om hans bedrövliga liv  och ensamhet och när flickan berättade om handsken. Jag kan säga dig, att det där paketet hade  jag visserligen inte glömt men jag hade inte heller  öppnat den där lilla lådan på åratal. Sannas bekännelse kom som en fullständig överraskning.  Jag visste inte att paketet var borta och än mindre  kunde jag ana att det burits fram. 
<sec/>
Hon teg några ögonblick, fortsatte lika lugnt  och smått nyfiket: 
<sec/>
Vad sa han, när han fick det? 
<sec/>
Benbé rodnade och bestod sig några ögonblicks  eftertanke innan han svarade: 
<sec/>
Först sa han just ingenting, men när han sen  kommit på den här idén beträffande Sanna, blev  han naturligtvis tvungen att berätta så pass att  jag – nå ja, att jag skulle fatta sammanhanget – 
<sec/>
Naturligtvis, mumlade fru Lillemor, och i det  hon tog en ny trasa och började repa den, fortsatte hon: 
<sec/>
Sammanhanget är för resten inte så lätt att  fatta. Jag vet det kanske bäst själv. Dragningskraften mellan två människor kan vara konstig  ibland. Nå ja – inflickade hon med ett muntert  leende som nästan skrämde Benbé – jag menar  ju inte den sorten, som tycks existera mellan dig  och Caroline – den är gud ske pris lättfattlig.  Men det finns andra sorter. Jag har ju haft anledning att fundera över saken. Jag tror till exempel inte att beundran för en man, en hjälte, är  särdeles farlig för oss kvinnor eller många av  oss – i det här hänseendet. Å nej, en man, som  vi verkligen beundrar, kan vi nog hålla på vederbörligt avstånd – om vi nu eljes har skäl till det.  Vi ha kanske på känn att vår beundran skulle  svalna skamligt. Nej, det finns annat som är  betänkligt värre: två delar medlidande och en del  purt förakt, till exempel. Det är en farlig blandning. Och det är kanske orsaken till att det sätts  så många sjukliga och undermåliga barn till  världen. 
<sec/>
Benbés tanke gick ofrivilligt till flickan Sanna  och åter hart när skrämdes han av röstens kyliga  lugn. 
<sec/>
Fru Lillemor fortsatte: 
<sec/>
Ja, min käre Ben, så var det i alla händelser  den gången. Två delar medlidande och en del  förakt. Du får inte missförstå, vad jag menar  med förakt. Jonathan var och är väl ännu trots alla  konstigheter en präktig och god människa. Det  är inte förståndsförakt jag menar utan snarare  känsloförakt. En fräckt frisk människa, som jag  alltid har varit, hyser en sorts förakt för sjuklingar – det kan inte hjälpas det, hur okristligt  det än må låta. Och jag – tillfogade hon åter  med sitt lugna leende – jag är inte ens kristen,  jag är ateist rätt och slätt och det har jag varit  så långt jag minns. Jag kan inte som Längsäll  brottas med min gud. Jag har bara mig själv att  kämpa med och det är kanske stundom värre. 
<sec/>
Så förhåller det sig med mitt förakt för Jonathan. Kanske bidrog också hans yrke. Jag i min  småborgerlighet har inte sinne för det fina i  kråksången. När Längsäll drar åstad med sina  oxar, då tycker jag mig se en karl. Artister och  många andra sorter – nå ja, visst kan jag finna  dem intressanta och märkvärdiga och underhållande, men därvid stannar det också. Desto konstigare kan tyckas, hur jag betedde mig den gången  men jag tror att det är som jag säger: vi kvinnor  ha svårt att inte ta oss an en man, som vi förakta och samtidigt ömka. Kanske är det vårt  erbarmliga kvinnliga högmod som spelar oss ett  fult spratt. En karl, som behöver oss – oj, oj,  oj, vad det smakar högfärden. För resten, även  sunda, starka män tycks inte riktigt lita på sina  goda egenskapers tjusningskraft – ser man inte  hur de gör sig små, når de ska fria, de är  ingenting värda: de kan inte leva utan oss, räcker  vi dem inte lilla, vackra handen så kommer de att  stappla gruvliga på livets vådliga stig. Äsch! 
<sec/>
Boss alltsamman! Då tycker jag bättre om Längsälls frieri, han sa, den buffeln: Ja, förhasta dig  nu inte, Lillemor, för nog kan jag reda mig utan  dig, det kan du lita på – 
<sec/>
Hon kastade huvudet bakåt och brast i ett klingande skratt, som till och med smittade den nedstämde Benbé. 
<sec/>
Å ja, fortsatte hon och torkade skrattårarna  med en sidentrasa, jag vet ju inte hur det förhåller  sig med de där ödmjuka friarna – kanske le de  bak ryggen på oss och det må i så fall vara oss  väl unnat. Men de verkligt ödmjuka, de som ha  skäl att vara det, just de är farliga för obevakade  hjärtan och bevakade med för resten. Jag vet  det. Nå, du är ju inte någon liten oerfaren flicka,  Ben, och det kan tyckas överflödigt att jag sitter  här och trakterar dig med en mogen kvinnas tankar och erfarenheter. Men det är kanske strängt  taget inte heller det jag gör. Förr eller senare  börjar man söka förklara sina handlingar och  grunna ut verkliga orsaken till den och till den.  Det faller sig inte så lätt men det ska ske, om  man eljes sätter något värde på livet. Folk säger:  en handling – nå den kan strykas över och glömmas ifall den generar. Oj, oj, oj, en handling  släpper aldrig sitt tag. Jag skulle ha lust att sätta  upp en småbarnsskola och säga ungarna: Gör  vad er lyster, men kom ihåg att gjort är gjort.  Det givs ingen förlåtelse. Tänk er för. Det blir  kanske eftertankens kranka blekhet. Nå så gå  omkring och var blek då – men inte feg. Det  finns inte något avskrivningskonto varken i himmelen eller på jorden. Inte ens Vår Herre som  är Längsälls förtrogne, kan preskribera skulder.  Långt mindre vi själva. Den där utvägen som en  skald rekommenderat att förlåta oss själva och  varda marterna loss – det är fegt och meningslöst sludder. Jag vet det själv. 
<sec/>
Detta »jag vet det själv» kom som en snärt,  ett lätt men energiskt klubbslag ungefär som då  en mötesordförande konstaterar ett faktum och  fastklubbar ett beslut. 
<sec/>
Hon fortsatte i sin vanliga ton som för resten  blott obetydligt skiftat klang eller styrka: 
<sec/>
För att nu återvända till själva saken, så måste  jag erkänna att jag har mycket svårt att se klart i  den. Vad ska vara rätt och vad ska vara orätt? Och  med rätt menar jag då bara: hur ska man bära  sig åt för att göra minsta möjliga skada – jag  vågar knappt säga: största möjliga gagn? En  sida av saken, som inte får förbises vare sig man  finner det cyniskt eller ej, är den ekonomiska.  Längsäll och jag kommer inte att lämna mycket  efter oss och stackars Sanna med sin sjuklighet  och sitt konstiga humör har inte stora utsikter att  vare sig försörja sig själv eller bli försörjd av  någon annan. Rik blir hon ju där borta. Och  naturligtvis kommer Jonathan att bli vad man kallar snäll mot henne – det tvivlar jag inte på –  så pass känner jag honom. Faran är väl snarare att  han skämmer bort henne. Eller att hennes nya omgivning kommer att göra narr av henne. 
<sec/>
Hon funderade ett slag, så småskrattade hon  och sa; 
<sec/>
Du får medge, Ben, att det finns bra lite rättvisa och förnuft här i världen. Lite konstiga är  de ju båda två och inte annat än jag kan förstå  av dina berättelser varandra bra nog lika. Nå ja  – hans konstighet har gjort honom till ett snille,  visserligen bara ett cirkussnille – men i alla fall.  Den har inbragt honom ära och guld i massa.  Och hon lilla stackare – Vad ska det egentligen  bli av henne, när vi en gång är borta? Folk är  inte snälla mot henne och förmår kanske inte  vara det. Så är det ju – sjuka kycklingar ska  hackas ihjäl. Det är rätt svårt ibland, ska jag  säga dig, att hindra tanklösa eller elaka människor  från att behandla henne som rogdocka. Och svårare blir det för vart år som går. Så länge hon  var barn kunde det ju finnas någonting skämtsamt  i upptågen och narrit – nu blir det uteslutande  pinsamt. Nej, rättvisa och förnuft är det skralt  med. Längsäll, som hoppas på himlen, han tycker  att allt är tämligen gott på jordenom, men jag  stackare som inte tror på himlen, jag finner mig  inte heller till rätta på jorden. Det är då sannerligen att vara vanlottad. 
<sec/>
Så är det ju en annan sak, fortsatte hon efter  en tankepaus, en annan sak som talar för att låta  henne resa. Man säger ju: blod är tjockare än  vatten, blodets röst med mera sådant. Uppriktigt  sagt tror jag inte så värst mycket på det där  talet men jag är ju inte allvetande och kanske ligger det någonting i det. Jag tror i alla fall mer  på någonting annat – tror eller hoppas: två människor som hon och han – två människor som  av naturen dömts att vara mycket ensamma, skulle  de inte kunna fatta tillgivenhet för varandra och  bli varandra till glädje och gagn? Se där, vad jag  tycker är den viktigaste punkten. Vem här om jag  undantar de allra närmaste bryr sig om stackars  Sanna-Sanna? Ingen. Och vem – den store Jac  Tracbac får ursäkta mig det – vem bryr sig i  grund och botten om honom? Nå ja, det vet jag  ju inte men jag har mina tvivelsmål. Ur den synpunkten sett skulle jag vilja instämma med ordet:  Vad Gud har förenat skola människor icke skilja. 
<sec/>
Hon vaggade sakta av och an och mumlade, nu  med djupt bekymrad min: Ja, den som bara visste  – vem vet, vem vet – vad som ska vara rätt  och bra, rätt och bra – och hur det ska gå  till –? 
<sec/>
De sista orden väckte hos Benbé en slumrande  undran och en förvåning över att hon ännu ej med  ett ord berört den i hans tycke svåraste punkten i  problemet. Han kvävde sin blyghet och sa: 
<sec/>
Säg – det som bleve svårast – de vore väl  ändå att förklara Sannas resa för morbror? Tracbac tänkte så själv, han sa: det är kanske alldeles omöjligt och då förfaller alltsamman. Lillemor får avgöra. 
<sec/>
Hon smålog och sa: Ja, det är allt bra bekvämt  att säga: Lillemor får avgöra – 
<sec/>
Jo, jo, fortsatte hon efter ett ögonblick med  en egendomlig tung och trött trygghet i rösten,  jo, jo, min gosse, nog blir det en svår sak, svår för  honom och svår för mig. Men ser du – det  blir i alla händelser vår sak – och den får inte  ha något inflytande på hennes. 
<sec/>
Nå ja, min käre Ben, fortsatte hon i vanlig  ton, nu har vi fått tala ut och det är huvudsaken.  Jag vet åtminstone på ett ungefär hur landet  ligger. Jag behöver nog åtskilliga dar till att  fundera och dem får du väl kosta på mig och  kostar du dem inte på mig så vill du kanske godhetsfullt offra dem på Caroline. För resten –  mens jag nu har förmånen att vara ensam om  gunstig herrn, så kan du gärna berätta lite mera  om Jonathan eller snarare om förhållandena och  hans närmaste omgivning. Vad är det egentligen  för människor? Är det något så när hyggligt  folk? 
<sec/>
Benbé berättade och han glömde inte att enligt  Tracbacs uttryckliga uppmaning förklara att man  levde ett mycket sedesamt och ordnat liv. Fru  Lillemor lyssnade men så småningom alltmera förströdd som om hon haft någonting annat i tankarna. Plötsligt sa hon småleende och lite grand  förläget: 
<sec/>
Nå, sa han eljes något om mig, han, Jonathan?  
<sec/>
Benbé berättade det lilla han kom ihåg om  begravningen, och flyttlassen med mera. 
<sec/>
Jo, det var en sak till, sa han slutligen och  småskrattade. Jo, han tyckte gubevars inte om  att jag kallade moster moster. Nej, det passade  honom inte. Det lät för gammalt. Han sa: Hon  var så ung – 
<sec/>
Å sa han det? utbrast fru Lillemor och log  även hon. Hon stirrade framför sig med en strålande och likväl eftertänksam blick. Tårarna började kvälla och rinna, strida. Vad är det? frågade  Benbé ängslig och meningslöst, har jag sagt något  som –? – Hon skakade litet på huvudet och  slöt ögonen. Huvudet sjönk i små knyckar ned  mot bordet och ansiktet doldes i högen av brokiga trasor. 
<sec/>
– – –  
<sec/>
I kvällningen återvände Längsäll och dottern  från staden. Caroline redogjorde för sina uppköp inför modern och far Längsäll spankulerade  av och an, tydligen otålig och uttråkad av detta  resonemang om garner och tyger. Han var alltjämt i humör men tyvärr tycktes det luta åt den  dåliga kanten. Rätt vad det var ställde han sig  framför den häpna, oskyldiga dottern, satte händerna i sidan, räckte ut tungan åt henne och  brummade: 
<sec/>
Vill du bara packa dig ut härifrån! Du har  faktiskt inte gjort annat än sladdrat om garner  och elände hela dan. Jag är trött på den där  smörjan. Ajöss mamsell! 
<sec/>
Caroline gick med spanska steg och näbbet i  vädret som en förolämpad höna. 
<sec/>
Men vad går det åt er? utbrast fru Lillemor,  minsann tror jag inte att ni blivit stolliga allesamman – 
<sec/>
Ja, det kan du säga, brummade Längsäll buttert,  du som sitter här hela dan och repar trasor och  dricker kaffe och inte har någonting att grubbla  på utöver middagsmaten. Men jag! Jag ska hålla  mig munter och glad i alla mina bekymmer. Vet  du varför jag for till stan? Det var egentligen  för att något så när i fred för fruntimmer få tänka  ut och därtill skaffa mig en del underrättelser  om saker och ting av vikt. Tänksamt har jag  haft det, ska jag säga dig, över hövan tänksamt,  tröttsamt och ledsamt. 
<sec/>
Nå ja, fortsatte han efter några minuters tyst  vandring, nu tror jag i alla fall att det är sluttänkt åtminstone för mitt vidkommande. Och hör  nu på utan att dåna eller andra fula fasoner:  När Benjamin i sinom tid for tillbaka till Amerika  får han ta din dotter med sig. Vad säger du  om det? 
<sec/>
Hon sa ingenting. Hon nopprade alltjämt på  sina trasor som om hon ingenting märkligt hört,  men hennes ansikte som redan hade det första,  spindelvävsfina nätet av åldersrynkor, blev alldeles gult. Längsäll betraktade henne orolig men  ännu mer förvånad. Varför säger hon då ingenting? undrade han. Hon såg inte upp och det  dröjde en god stund innan hon återvann ett om  än lätt stammande målföre. 
<sec/>
Ja – Längsäll – du menar – jag antar –  du menar Caroline? 
<sec/>
Vem håken skulle jag eljes mena? utbrast Längsäll förargad över denna ovanliga trögtänkthet  hos hans hustru. Allvarlig, lugnare men likvisst  med en smula retlighet på röstbotten, fortsatte  han: 
<sec/>
Som sagt, jag har tänkt på saken. Jag har  också genom vänner och väns vänner lyckats få  bekräftat att Benjamins framtidsplaner inte är rena  pojkfantasier om de också tills vidare är lite lösliga. Men en viss risk får man ju alltid ta här i  livet. Nå – då uppställer sig frågan: när ska  det bli bröllop? Förlovade är de så det knastrar  om det så åt den saken är ingenting att göra.  För resten – i grund och botten har ju varken  du eller jag någonting emot pojken. Alltså –  icke om utan när, är frågan. Naturligtvis kunde  de vänta både ett år och två. Men vad skulle  det vara bra för? Ha flickan vankandes härhemma  med längtansfullt hjärta – nej tack, buuuh, tack  så hjärtligt inte för min räkning inte. 
<sec/>
Han stannade, rätade upp sin tunga lekamen och  sa med allvar och värdighet: 
<sec/>
Jaha, min vän, nu har jag såsom varande flickans far uttalat min åsikt. Nu blir det alltså din  tur. Var så god och kom med dina invändningar.  Fru Lillemor hade släppt sina lappar; hon höll  huvudet lite på sned och kisade mot fönstrets  kvällsol. Slutligen sa hon lågmält: 
<sec/>
Å – jag har inte så många invändningar att  komma med. Du tör väl ha rätt – 
<sec/>
Visst katten har jag rätt, avbröt Längsäll med  en något forcerad triumf i rösten. På det här  sättet får de bröllopsresan och andra tokigheter  gratis så till sägandes. Benjamin kan stanna här  ett par månader. Antagligen bör han också resa  ner till Göteborg för ytterligare rådslag med sina  principaler och du får tid på dig för lite utstyrsel  och husrengöring – jo här måtte bli trevligt! –  och allt sånt där. Så kan bröllopet stå någon gång  mellan pingst och midsommar, före slåttern. Det  är som om det vore uttänkt på förhand. Min vän,  kom och säg om patron Längsäll vad elakheter  din hönshjärna än månde utkläcka – men si kom  inte och säg att han är opraktisk, för då hugger  du i sten! 
<sec/>
Och han bröstade sig väldeliga där han gick  och hittade på alla möjliga fördelar och förträffligheter beträffande detta bröllop, som i själva  verket låg som en tung sten på bröstkorgen.  Lillemor satt med de sysslolösa fingrarna sammanknäppta, huvudet lite tillbakaböjt. Hon såg  ut som en äldre kvinna, den där sitter i kyrkbänken och lyssnar halvt tankspridd till en predikan. Så ruskade hon plötsligt på huvudet som  om hon vaknat upp ur en lätt slummer, hon kastade  några hastiga, skygga blickar omkring sig, rätade ryggen, återtog sitt plockarbete. Hon sa: 
<sec/>
Det är också en annan sak, Längsäll, en sak  som gör att vi kanske bli ännu mer ensamma.  Det är inte otänkbart att också Sanna skulle vilja  följa Benjamin dit över. 
<sec/>
Längsäll stannade. 
<sec/>
Otänkbart? upprepade han förundrad. Vad menar du med otänkbart? Det kan naturligtvis både  vara tänkbart och otänkbart. Frågan är ju först  och främst om hon vill? 
<sec/>
Ja, det är ju det jag menar, när jag uttrycker mig så, förklarade fru Lillemor otåligt.  Jag kan inte säga någonting bestämt eftersom  jag ännu icke talat med henne själv. 
<sec/>
Är det då bara en gissning? sporde Längsäll  ännu mera förundrad. Eller har någon annan talat  med henne? Benjamin kanske? 
<sec/>
Nej, nej, Längsäll, svarade fru Lillemor hastigt,  ingen människa har talat med henne. Och det  lovar jag dig, tillade hon med tyngd i orden,  att ingen människa skall tala med henne utan  ditt samtycke. 
<sec/>
Mitt samtycke? mumlade Längsäll. Mitt samtycke? 
<sec/>
Fru Lillemors goda ansikte fick ett sällsamt  hårt uttryck – och sannerligen, i den stunden  var hon hård – hård mot sig själv och hård mot  den hon höll av. Hon sa: 
<sec/>
Saken är den att Jonathan Borck har bett Benjamin framföra en hälsning. Han ber honom fråga  dig och mig och naturligtvis Sanna huruvida inte  hon kunde få komma över till honom och möjligen  stanna. Han känner sig så ensam. 
<sec/>
Av och an vandrade fader Längsäll, av och an  som hans vana var men denna gång med ovanligt  tysta steg. Och tysta vore de båda tills han  saktade farten och långsamt stannade, han stirrade  ned i golvet, mumlade: Han känner sig så ensam  – han känner sig så ensam – 
<sec/>
Han lyfte huvudet och yttrade torrt: 
<sec/>
Ja du – det där är ju en sak, som egentligen  blott Sanna själv kan avgöra. Jag åtminstone kommer varken att säga från eller till – 
<sec/>
Han stod så länge tyst och orörlig att hon,  som sänkt blicken mot arbetet under det hon  talade, till sist tvingades att se upp på honom.  Och fick nu hon i sin tur se ett uttryck hos fader  Längsäll som hon väl sällan sett i det ansiktet:  ett leende, hårt, trotsigt, elakt. 
<sec/>
Hon mumlade: Vad ler du åt? 
<sec/>
Han svarade med stark stämma men fullständigt lugnt: 
<sec/>
Ler jag verkligen? Det var mer än jag visste.  Jag står just och tänker på att jag nog hade  rätt då jag önskade bli en riktigt, riktigt from  man. Jag tror att det är för mig mycket – mycket  – mycket. 
<sec/>
Han drog på orden, avslutade: mycket nödvändigt. 
<sec/>
Åter voro de tysta, en lång stund tysta tills  hon började stamma hjälplöst – 
<sec/>
Jag förstår – det är ju så det kommer för  oss – för dig det kommer – kommer för oss – 
<sec/>
Han såg på henne med en djup blick: hennes  lugna, kloka ögon snurrade, vacklade i hålorna  och blicken var nästan fånig, hakan hade sjunkit  djupt som om hon haft svårt att andas – 
<sec/>
Han gick hastigt fram till henne, han strök  henne över kinden med handens baksida. Han  sa brådskande, nästan rädd att orden skulle kväva  henne: 
<sec/>
Du menar att det kommer som en överraskning?  
<sec/>
Hon nickade och slöt munnen. Han gick bort  till fönstersmygen och stod där tyst en stund  med pannan stödd mot posten. Med sitt grova  pekfinger ritade han ett ord: Lillemor. 
<sec/>
Utan att vända sig om yttrade han till sist  lugnt: 
<sec/>
Uppriktigt sagt – Lillemor – så kom det  – det som du innerst syftar på – å nej – det  kom icke som en överraskning. 
<sec/>
Han tillade: Där har du – i din tur – min  bekännelse. 
<sec/>
Han gick åter bort till henne. Hennes ögon  voro dimmiga och slöa. Han satte sig vid bordet;  de stora grova händerna döko långsamt in i högen  av mjuka sidentrasor; han lät dem glida mellan  fingrarna. 
<sec/>
Han sa: 
<sec/>
Ja, Lillemor – så skulle vi ändå till sist –  bli riktigt – riktigt fattiga – 
<chapter/>

<chaptername>FEMTONDE KAPITLET.</chaptername>

<chaptername>Clownen störtar.</chaptername>

<sec/>
I några av Staternas större städer började nu  utsippra ett och annat rykte om den store konstnären och enastående publikfavoriten, Jac Tracbac. 
<sec/>
Man började i tidningarna insätta små notiser  enligt vilka den store clownen snart ämnade  – efter tvenne års frånvaro – åter beträda  arenan. Dessa notiser dementerades omedelbart.  Jac Tracbac förklarades ej ha den allra lilla  minsta tanke på att uppträda. Sedan tidningarna  sålunda helt officiellt tillkännagivit att Jac icke  ämnade uppträda, började de genast diskutera var  han ämnade starta turnén och vem som skrivit eller  möjligen skulle skriva den sketch i vilken han  hade för avsikt att uppträda. Ett halvt dussin  författare nämndes, och New York angavs som  startplats. Varpå alltsamman dementerades och tidningarna tillkännagåvo att Tracbac insjuknat i en  svår hjärtsjukdom som krävde flera månaders vård  vid bad Nauheim. 
<sec/>
Sålunda skvallrades en smula tills plötsligen  den första april en del tidningar bragte följande  annons: Jac Tracbac uppträder på Capitolium i  (stadens namn) onsdagen den 1 november, biljetter säljas först den 31 oktober och förutbeställningar mottagas ej. 
<sec/>
Under denna högst anmärkningsvärda annons  hade ett livförsäkringsbolag smusslat in följande  annons; försäkra edert liv, innan ni ställer er  i JAC TRACBACs biljettkö – ni riskerar att dö  av trötthet i kön och av skratt under föreställningen. Tänk på familjen – den vill kanske titta  på Jac flera gånger. 
<sec/>
Livbolagets annons retade hela syndikatet, som  fann den »oanständig» – särskilt sårades mr Adam,  herden för ett stort religiöst samfund, av detta  dåliga skämt. Värre än deras sårbarhet var emellertid deras rädsla. Mr Cow sa: Om Jac får se  det här, så tror han att det är på vår tillskyndan  och då säger han nej till alltsamman. Då står  vi där igen. – Bekymret delades av de övriga,  men Abel Rush gjorde slag i saken. Han la tidningsnumret framför Jac och yttrade: Titta här,  Jac, nu gör de både narr och reklam av er. –  Tracbac läste uppmärksamt igenom annonsen och  brast i ett riktigt hjärteskratt. Nej, såna filurer  då! skrek han. Det må jag säga, det är att hålla  sig framme. Minsann är det inte en annons, som  jag kunde ha skrivit själv på den tiden, jag var  min egen direktör. Rush, livförsäkra också mig så  att de faderlösa små måtte få en slant efter  mig – 
<sec/>
Abel! avbröt han plötsligt sin skämtsamma tirad  på ett sätt som gjorde sekreteraren kuslig till  mods. Abel, jag tror att syndikatet skulle göra  klokare i att försäkra mitt liv än mina åskådares.  Det är möjligt att den försäkringen utfaller tidigare. Med vinst, min gosse, med vinst för er alla.  Utmärkt. 
<sec/>
Denna anspelning skulle helt visst gått spårlöst förbi ifall ej Tracbacs hälsa de sista månaderna förefallit tvivelaktig. Han låg ofta till sängs  ett par dygn i sträck och grälade då nästan oavbrutet på Longfellow, som knappast fick lämna  hans rum annat än då han, Tracbac, skulle äta.  Longfellow bar visserligen denna prövning med  en sann kristens tålamod och besvarade de heta  skurarna skällsord helt lugnt: Ja, ja, ja, herrn  känner mig väl bäst eftersom herrn är min husbonde. För resten är det kanske nyttigt för en  svag hjärna att ligga till sängs och illfänas. Det  kan behövas det med. Så håll på herrn, håll på!  Genera sig inte för mig. Han har min förlåtelse.  – Ut, morian! skrek Tracbac; varpå Longfellow  stack in sitt grinande tryne och viskade: Utmärkt, sir, alldeles utmärkt. 
<sec/>
Orsaken till Tracbacs dåliga lynne eller ohälsa  eller vad man vill kalla det – Rush nämnde det  självsvåld, läkaren O’Henny sa: Lite galna är vi väl  alla – varför skulle clownen vara den ende kloke  på klotet? – hans dåliga lynne alltså berodde  helt enkelt därpå att datum för hans uppträdande  redan annonserats i de tjugu städerna utan att  han ännu bestämt sig för någon sketch eller  komedi. I denna viktiga fråga hade hans och  syndikatets intressen ohjälpligt glidit isär. Själv  ville han spela en beskedlig, tankspridd lärd, som  befinner sig på en expedition i Nordafrika. Denne  gode professor ligger i sitt tält och sover samt  drömmer om en älskad maka, kvarlämnad i hemmet. Bäst upptäcktsresanden ligger där och drömmer, insmyger i hans tält ett lejon – dessa av  naturen så vilda djur vilka dock i händelse av behov  kunna dresseras – ett lejon insmyger och placerar sig på den sovandes bröst. Den grymma  besten, som borde vara i tvåårsåldern och naturligtvis utmärkt dresserad slickar clownen i ansiktet  och han, halvsovande, smeker manen i tro att  det är hans shinglade hustru. I rätter stund vaknar han, upptäcker sitt misstag varpå den verkliga Jacsketchen börjar, spelande på clownens speciella instrument, skräcken. 
<sec/>
Clownen själv fann detta förslag så roligt, att  »man kunde förgås av skratt vid blotta tanken»,  Syndikatherrarna däremot förklarade att det var  något av det barnsligaste och dummaste de någonsin hört. – Barnsligt! skrek clownen ursinnig.  Det är barnen jag vill roa, inga andra. Tänk er  bara, tillade han plötsligt mild, tänk er då bara  vad ungarna ska skratta när de få se mig pussa  lejonet på nosen i den tro att det är hustru  min. Å, ungarna kommer att skratta på sig så ni  får hämta brandkårn, var säkra på det! – O’Henny  sa: Låt gå för barnen men det finns ju också  vuxna. Du begriper att i en komedi med ett lejon  kan inte inläggas något som helst snaskigt eller  otuktigt element. Och hur skulle den stora publiken kunna vara road av något, som saknade varje  spår av snaskighet? – 
<sec/>
Men clownen blev åter ursinnig. Han ville inte  höra talas om något snaskigt. Han utbrast: Jag  är väl inte någon skojare heller? – Så? Vad är  du då? sa O’Henny med sin vanliga fräcka och  slyngelaktiga nonchalans. Jac röck honom i örat  och skrek: 
<sec/>
Vad jag är? Tänk om jag verkligen skulle visa  er vad jag är? Då bleve ni kanske ängsliga? 
<sec/>
Och han gick ut på galleriet, hytte åt sina ankor  och mässade högtidligt: Må du själv ditt väl  besinna, korn skall ältas, agnet brinna, vart går  du din lott att finna? Allt förtärs. Vad vill du  vinna? – Vartill änderna svarade med höga skrin  och flaxande, skrämda kanske mera av det hotfulla bamburöret än av den hemlighetsfulla hotelsen. Emellertid hade O’Henny ett samtal med Siv.  Han sa: 
<sec/>
Det är nog gott och väl det här, men fortsätter han ohejdat att jaga upp sig, så blir jag  helt enkelt tvungen att ingripa. Är det någonting  annat än turnén, som oroar honom? – Vackra  Siv rynkade onådigt pannan och svarade buttert:  Han väntar ju sin dotter? – Sin dotter? upprepade O’Henny förvånad. Har han en dotter?  Och vad är det i så fall för märkvärdigt med  henne? Är hon konstig på något sätt? 
<sec/>
Siv sa: Jag vet ingenting. Jag har inte hört  talas om henne förrän häromdagen, då han plötsligt sa: Jo, det var så rätt – jag har en dotter,  som snart kommer hit. Jag borde kanske talat om  det, innan vi gifte oss, men nu kan det ju göra  detsamma, eftersom vi är skilda. Nå ja, fortsatte  Siv illa berörd av doktorns leende, får jag tro  Jac, så ska den där dottern vara ett under av  skönhet och klokhet. Han går bara och räknar  dagarna tills hon ska komma, men jag tror inte  ens att det är säkert att hon kommer. Hon kanske betackar sig. 
<sec/>
O’Henny hade i alla händelser rätt, då han  oroade sig över clownens besynnerlighet. Turnén  och alla dess svårigheter betydde nästan ingenting  i jämförelse med dotterns ankomst. Medvetandet  att helt plötsligt få så att säga »till skänks» en  människa, mot vilken han hade stora och allvarliga plikter, gjorde den stackars clownen en smula  högfärdsgalen. Känslor som slumrat blott alltför  länge att vara rätt sunda och väl avvägda kom  hans jämvikt på skam och gjorde honom i själva  verket rätt löjlig. Så kunde han i spotsk ton säga  till vackra Siv: Det ska verkligen bli bra angenämt att ha en sån där söt och behaglig flicka  i huset. Nu ska du verkligen få se något, du  blacka bärnstensöga. – Nu var ju Sivs skönhet  av den art att varje dåraktig beskyllning för fulhet studsade tillbaka, men clownens orimliga påförhands-beundran för sin osedda dotter, gjorde  henne bekymmer och hon sa: Vad vet du egentligen om henne och hennes utseende? Du har ju  bara sett några barnporträtt. – Jag har väl ändå  sett hennes mor, genmälte clownen förargad. Siv  smålog och sa: Du bör onekligen ha gjort det,  men även om modern vore vacker som en dag,  så kan man sannerligen inte skryta med ditt utseende, stackars Jac. – Mitt utseende? upprepade  clownen häpen, gick genast in i Sivs budoar och  granskade sig i spegeln. Anblicken tycktes lugna  honom, han muttrade: Det är minsann inte något  fel på det ansiktet. Det är kanske en smula magert  och litet men det är ganska nobelt modellerat,  skulle jag vilja påstå. – Nå ja, då är det ju  bra då, medgav Siv och skrattade. 
<sec/>
Lyckligtvis träffade han under denna tid få  främlingar. Hans nypåkomna högfärd gjorde honom talträngd. Longfellow, till exempel måste invigas i hemligheten. Tracbac gjorde sig ärende  till grindstugan där negern makligt skötte sina  sysslor. Tracbac låtsades vara på utväg men stannade tillfälligtvis vid grinden och sa: Longfellow,  har ni hört att vi får besök – en ung vacker  dam. – Å verkligen? sa negern fullständigt likgiltig. Ja, bara hon inte är så grann så att hon  väcker tråkiga känslor i myladys bröst, så kan  hon gärna komma. Jag tänker varken pussa henne  eller bita henne. Jag är ofarlig. – Tracbac förtörnades av denna tröga liknöjdhet och yttrade  buttert: Longfellow, kan ni månne gissa, vem  denna unga dam är? – Har inga anlag åt gåthållet, svarade negern ännu mera likgiltigt. Tracbac  gick ut på vägen, missnöjd, men vände plötsligt  och ropade: Du kan väl ändå fråga mig, fårskalle!  – Jo visst, jo visst, skyndade sig Longfellow, vad  i all sin dar kan det vara för en dam, som kommer på besök si så här utan vidare? – Tracbac  sträckte på sig, rodnade, pekade på sitt bröst och  sa: Det är min dotter. – Va? sa negern. – Min  dotter, upprepade Tracbac. Negern gapade fånigt,  sa: Herrns dotter? Hur kommer det sig? 
<sec/>
Å ditt nöt, skrek clownen till hälften ond till  hälften road. Jag säger att jag har en dotter och  du frågar: hur kommer det sig? Stå inte där och  grina du tandpastannons. Det var så tokigt så  det måste jag berätta för Siv. Hur kommer det sig  att folk får barn? Ja, det är snillrikt, det är utmärkt: – Han störtade uppför allén i avsikt att  skvallra för Siv men snart ångrade han sig, rodnade på nytt och höll tyst med Longfellows dumhet. 
<sec/>
Den glada och högfärdiga perioden blev för  resten icke långvarig. Glädjen slocknade – icke  hastigt men säkert, ungefär som då en lampa långsamt slocknar till följd av brist på olja. Siv märkte  hans växande förstämning men var skamlig nog  att föredraga den framför den tidigare uppspelta  glädjen. Sannaborna läto inte höra av sig. Till  sist sa Siv själv: Men när kommer hon då, den  där flickan? – Tracbac gjorde en sur och uttråkad  min: Hur ska jag veta det? – Du måste skriva  eller telegrafera och fråga, rådde Siv, som till  sist började oroas även av hans nedslagenhet.  Men han ville inte. Å nej, sa han, hon kommer  när hon får lust. Jag vill inte skynda på. Kanske  skulle det blott bereda svårigheter. Först ett stycke  in i juni lät han förmå sig att telegrafera. 
<sec/>
Benbé svarade skämtsamt: Tålamod. Bröllop går  före allt annat. – Svaret förbryllade Tracbac och  gjorde inte hans lynne ljusare. Bröllop? De skulle  alltså gifta sig? I och för sig var det ju varken  bra eller illa. Naturligtvis kunde de få gifta sig  men det föreföll honom meningslöst att det skulle  ske just nu. Knappt hade han givit sig in på det  vanskliga företaget att erövra den enda, som egentligen hörde honom till, förrän en annan var redo  att lägga beslag på henne. Gång på gång sa han  till sig själv: Utmärkt, naturligtvis ska de gifta  sig om de ha lust – men inte är det mycket mening för mig med det hela. 
<sec/>
Hans tanke föll aldrig på den andra flickan. Han  kände knappt till hennes existens och dessutom  rörde sig alla tankar uteslutande kring dottern,  Sanna-Sanna. För Benbé åter hade det blivit något  otroligt barockt att man skulle kunna tänka på  någon annan än Caroline i detta sammanhang.  Möjligheten av en förväxling föll honom icke in. 
<sec/>
Missräkningen beträffande dottern hade likvisst  det goda med sig att Jac Tracbac ägnade sig  helt åt sina planer. Syndikatsherrarna funno honom  ständigt redo att rådgöra; han hade visserligen  alltjämt svårt att bestämma sig för programmet  men hans invändningar mot det eller det förslaget vara inte längre nyckfulla eller orimliga.  Abel Rush sa till sin vän O’Henny: Vår käre  apekatt är minsann klokare och mera omtänksam  än vi andra tillhopa. – Kanske det, medgav  O’Henny men skakade samtidigt på huvudet och  tillade: Jag tycker i alla fall bättre om när han  är så där lite konstig – tokig i småportioner om  jag så må säga. Det är inte alla, som tål vid att  vara normalt normala. Jag tror att han kommer  att överraska oss med någonting obehagligt. 
<sec/>
Det gjorde han också fast inte i den riktning  doktorn förmodat. Det var inte längre fråga om  nycker, utan om olycksfall. Tracbac brukade varje  morgon arbeta i sin gymnastikhall som oftast även  några minuter i taktrapetsen. Det hände inte sällan  att en större eller mindre skock bytingar, svarta,  gula och vita insläpptes och bildade en tacksam  publik. Denna morgon hade clownen emellertid föst  ut barnen, försäkrande dem, att han inte ämnade  göra några märkvärdiga konster. Alla läto sig  lugnt avspisas med den förklaringen undantagande  hans favorit, negergossen Hiawatha. Den lille  svartingen klättrade upp i ett träd som gav möjlighet att se in genom de högt sittande fönstren. 
<sec/>
Rätt vad det var såg han Tracbac efter några  inledande rörelser hissa trapetsen så högt som  möjligt. Plötsligt fick pojken för sig att en olycka  skulle inträffa. Han skuttade ur trädet och rusade  ned mot grindstugan, ropande: far, far, han är  allra högst upp utan säkerhetslina. Ingen är hos  honom. 
<sec/>
Än sen, röt negern. Det har väl hänt förr? –  Han gav pojken en hurring men störtade, själv  gripen av rädsla, upp till gymnastikhallen. På  golvets tjocka sågspånslager låg Tracbac, sanslös  och blödande ur näsa och mun. Negern bar honom  upp till Sivs sängkammare. Sen han lagt sin alltjämt sanslöse herre på sängen brast den store  negern i gråt; till sist viskade han: Det gjorde  han med flit; var säker på det. 
<sec/>
Så när som på ett underbensbrott visade sig  skadorna obetydliga. Siv satt hos honom, när han  vaknade. Han låg en god stund tyst och tycktes  fundera på saken; därpå sade han: 
<sec/>
Du sitter och funderar över att jag inte hade  linan. Jo, jag ser att du gör det och likaså funderar Rush. Kanske ni tror att jag gjorde det  med flit? Jag ville bereda er ett litet obehag genom  att bryta nacken? Nej, tänk så roligt är det ändå  inte att förarga folk. Det var ren olyckshändelse. 
<sec/>
Siv genmälte en smula kärvt och misstänksamt: 
<sec/>
Var det också en olyckshändelse att du skickade  bort barnen och att du glömde kalla på Longfellow. 
<sec/>
Barnen! Barnen? utbrast clownen otåligt. Skulle  jag kanske riskera att dimpa ned i skallen på  någon av ungarna? Och Longfellow tål jag inte  – en karl som frågar hur det kommer sig att  jag har en dotter? Och säkerhetslina tål jag inte  heller. Jag gjorde min lysande debut som clown  genom att hänga en man i en säkerhetslina? Ska  jag göra min sortie genom att hänga mig själv?  Vacker början, vackert slut, härlig bana. Nej, men  jag medger att jag gjorde orätt i att gå upp. Jag  var trött, jag var nervös, jag hade sovit mycket  dåligt. För resten råkade jag verkligen tänka på  den där stackars hängde då jag stod där uppe i  trapetsen. Kanske var det just minnet som gav  mig svindel. Jag tyckte att det var han, som  föll. Jag rusade fram – och plaff, där låg jag.  Sådana fantasier kan drabba den bäste. Var därför så innerligt snäll och jaga bort alla fula  misstankar. Jag skall uppträda. Det står i mitt  kontrakt – olyckshändelser hindra inte lagfarten.  Blir benet inte bra till dess, ska jag uppträda  sittande i en länstol och vara lika ypperlig och  storartad ändå. Jag är gammal praktikus, jag kan  konsterna och knepen. 
<sec/>
Kan du också säga varför du var nervös och  varför du sovit illa? fortfor Siv i samma stränga  ton just som en mor den där utfrågar sin son  om något ofog. Tracbac låg en stund tyst och  stirrade upp mot taket. Och han sa till sist lågmält: 
<sec/>
Om jag kan säga varför jag var trött? Jo,  Siv lilla, det kan jag. Men jag vill inte. 
<sec/>
Han slöt åter ögonen och antydde med en åtbörd att han ville vara i fred. Senare på dagen  fick Siv en mycket obestämd och oviss förklaring  av hans ord. Hon berättade yttrandet för Abel  Rush, som snart svarade eftertänksamt och misslynt: 
<sec/>
Så där ja, när allt kommer omkring har jag  skulden till kullerbyttan. Med eftermiddagsposten  i går kom ett brev med avsändarens namn på baksidan. Händelsevis visste jag att avsändaren stått  honom nära. Jag fann det därför ogrannlaga att  behandla brevet i likhet med den övriga posten  utan reste hit personligen och framlämnade brevet  oöppnat. Jag frågade senare på kvällen om han  hade någon order att ge beträffande skrivelsen.  Men han svarade: Å nej då, det är ett brev att  vara ensam om. 
<sec/>
Var brevet från fru Längsäll? frågade Siv  hastigt. Rush ryckte på axlarna men svarade icke. 
<sec/>
Tracbacs skada läktes normalt; likvisst blev tiden  honom lång och anfallen av otålighet och ångest  allt tätare. Siv sa: Läs något, ligg inte och stirra  i taket hela dagen. – Men han ville inte läsa. Däremot började han efter en veckas förlopp göra  vissa anteckningar, som tycktes intressera och förströ honom. Siv blev nyfiken: Vad är det du  skriver? – Om du det finge veta, du skata, grinade  clownen finurligt. För resten är det en katkes  fast den får föga likhet med fader Luthers. – En  clownkatkes? föreslog Siv. Tracbac svarade värdigt: Du säger det – en clownkatkes, någonting  för ärade kolleger och andra samtida. – Kan jag  inte få läsa lite? bad Siv men clownen svarade  med än större värdighet: Ingalunda. Jag skall själv  läsa när min stund kommer. Jag läser utmärkt,  alldeles utmärkt. – Därmed fick den nyfikna Siv  låta sig nöjas. 
<sec/>
Under det att den tämligen obetydliga olyckshändelsen tvingade Tracbac till stillhet och små  skriverier, tillbragte hans fullmäktige i Europa,  herr Benjamin Borck, tiden på onyttigaste och  angenämaste sätt. Han sysslade och pysslade helst  med Caroline – vilket gav flickans förtörnade  fader anledning döpa henne till »sysselsättningen  Caroline», strängt och skymfligt. Själv var denne  far ingalunda sysslolös. Sen vårarbetet lyckligt  undanstökats satte han sig vid lästen och ägnade  sig åt det icke mindre gagneliga arbetet att »sko  både människor och fruntimmer». 
<sec/>
Vända vi blicken från husfadern till husmodern  så finna vi även henne i trägnaste arbete. Naturligtvis rörde det sig huvudsakligast kring Carolines utstyrsel – som hotade att aldrig bli färdig.  »Denna eviga utstyrsel och bröllopets ständiga uppskov» orsakades i icke ringa grad av fru Lillemors  egoistiska och hart när förtvivlade begär att in i  det längsta få behålla sina döttrar i hemmet. Ett  dylikt svekligt förfarande varken kan eller bör  eller behöver försvaras. Hur som helst – bröllopet och skilsmässan uppsköts gång efter annan. 
<sec/>
Vad Sanna-Sanna, den ena av de blivande resenärerna, egentligen tänkte och tyckte om dessa ideliga uppskov, visste man ej. Hennes lynne bibehöll  under hela sommaren sitt blida lugn. Men hon var  ovanligt tystlåten. Liksom Benbé brukade »ha på  känn» en massa saker och ej sällan galet på känn,  så anade Sanna-Sanna i stället för att veta eller  tro. »När tror du vår resa blir av, Sanna? –  Jag vet ingenting, Benbé, men jag anar. – Och  hur tror du att du ska trivas där borta? – Jag  tror ingenting, Benbé, men jag anar. – Nå, vad  anar du då? – Inte ska man säga vad man anar?  Sen gör folk narr av en.» 
<sec/>
Bröllopet, som först bestämts till veckan före  midsommar, uppsköts så småningom till medio av  augusti. Fader Längsäll lämnade lästen och dess  vackra resultat för att åter se till markens gröda.  I slutet av juli, då äntligen bröllopsprogrammet  trots fru Lillemors många påhitt började ta fast  form, inträffade en pinsam liten händelse, som  under några timmar tycktes omintetgöra resplanen.  Den unge prästkandidaten Folke, vars beundran  för Caroline tagit sig uttryck i frieri till Sanna-  Sanna, hade återvänt till Ekersta och eftersom  han likvisst alltjämt bar flickans ring och hon  hans fann han lämpligt förnya sitt frieri. 
<sec/>
Åter blev Sanna upprörd men på ett annat  sätt. Kanske hade ynglingen vunnit av att betraktas  på avstånd, kanske hade flickan smittats av sin  systers bröllopsfeber, hur som helst – hon mottog anbudet med ett varmare intresse. Hon bjöd  ynglingen taga plats i en berså, varefter hon uppsökte modern i vävkammaren. För tjänsteflickornas  skull förflyttade de sig in i salen. På andra sidan  förstugan med båda dörrarna mellan salen och  kontoret öppna satt Längsäll vid sina räkenskaper. 
<sec/>
Flickan berättade raskt vad som ånyo inträffat  och att hon denna gång kände sig mera benägen  att giva jaord. Fru Lillemor blev närmast förargad. Vad var nu det här för ett sätt? I våras  hade hon själv på Sannas begäran givit korgen  och nu när de vidlyftiga resplanerna stadgats,  ville hon förlova sig? Var det hennes avsikt att  blott göra en kort visit hos Jonathan Borck?  Nå låt gå för det. Men det var i alla fall ett  oförlåtligt lättsinne att så ändra sig i en viktig  sak. Sanna-Sanna betraktade modern; och hur  milda flickans ögon än plägade vara, hade de nu  fått något bakslugt och elakt i blicken. Hon sa: 
<sec/>
Kallar mamma det lättsinnigt att följa hjärtats  röst? Det trodde jag verkligen inte. 
<sec/>
Längsäll hörde de båda rösternas skärpa och  reste sig långsamt, med tankarna alltjämt fasthängande vid räkenskaperna. Vad kan det nu vara?  mumlade han för sig själv. Fru Lillemor hörde  honom nalkas och skyndade säga: 
<sec/>
Hjärtats röst och hjärtats nyck är inte samma  sak. Men nu låter vi det där svamlet vara. Vill du  inte resa så stanna. Jag är bara förvånad och  skrämd av din ständiga nyckfullhet. Hela sommaren har du ju gått och glatt dig åt färden – 
<sec/>
Är det nu ändringar igen? muttrade Längsäll  och stannade suckande vid salens tröskel. Sanna-  Sanna låtsades inte märka honom utan vände sig  alltjämt till modern sägande eftertänksamt: 
<sec/>
Jo. Visst har mamma rätt i det. Jag har glatt  mig mycket åt resan. Men ju mer jag tänker  på saken, desto tveksammare blir jag. Naturligtvis kommer jag att vara femte hjul under vagnen  – eller tredje rättare sagt. De där båda nygifta turturduvorna kommer inte att få mycke tid  över för mig och det kan man inte heller begära.  Men då blir jag alldeles ensam med den där  onkeln som just ingen känner, åtminstone inte  jag. Vem vet, hur han blir emot mig? 
<sec/>
Å snäll – snäll – snäll, mumlade Längsäll milt  lugnande. 
<sec/>
Men Sanna låtsades alltjämt inte om hans närvaro. Hon fortsatte: 
<sec/>
Och vad kan jag egentligen ställa för krav på  hans godhet? Eller – om vi se saken från motsatta sidan – vad har han för rättigheter över  mig? Här låter han helt enkelt hälsa att han  vill ha mig till sig. Med vad rätt? 
<sec/>
Fru Lillemor hade nu liksom vid det allvarliga  samtalet med mannen, fått en gulbrun ansiktsfärg  – ett symtom av den svåra sjukdom som redan stämplat henne. Hon talade lugnt men med ganska  stark stämma: 
<sec/>
Kära barn, varken han eller jag eller Längsäll  har någon rätt över dig. Jo, Längsäll har verkligen mycket stora anspråk på din tacksamhet eftersom det är han, som klätt och fött dig i all sin  dar. 
<sec/>
Nå, det är väl ändå en skyldighet – mumlade  flickan. 
<sec/>
Tig, formligen röt fru Lillemor och stampade  i golvet. Han har inga skyldigheter mot dig. Vad  du fått har varit rena nåden – 
<sec/>
Plötsligt började hon rusa av och an i salen,  med ögonen uppspärrade, pannan rynkad, händerna lyftade som till slag. Hon slog också, hårt  och skoningslöst sig själv i ansiktet. Men lika  hastigt som den flammat upp svann under trycket  av hennes viljestyrka detta delvis rent patologiska  raseri och hon sa ännu flämtande men lugnt: 
<sec/>
Jag vet inte, vad vi pratar för mycket strunt  om rätt och rättigheter? Den ende som har rätt  över dig är du själv och Längsäll och jag hoppas  bara att du måtte använda den dig själv till gagn  och oss till glädje. 
<sec/>
Oberörd av vredesutbrottet funderade Sanna-  Sanna några ögonblick, varpå hon yttrade minst  lika lugn som modern: 
<sec/>
Tja. Jag får väl gå ut och tala med människan  en gång till så får jag höra, hur landet ligger. 
<sec/>
Hon lämnade rummet för att uppsöka »människan», friaren som väntade tåligt i bersån. Under  hela det lilla uppträdet hade fader Längsäll stått  med sänkt huvud, skuldran lutad mot dörrposten.  Liksom de båda kvinnorna icke ägnade honom  någon uppmärksamhet, så ägnade han ej dem.  Då Sanna gått, återvände han till kontoret, stillsam, utan ord. 
<sec/>
Efter en stund kom Sanna tillbaka; hon slängde  lite vårdslöst med armar och ben just som en  jänta den där vill gälla för ung och bekymmerslös.  Hon sa till modern: 
<sec/>
Ja, nu har jag givit honom korgen nummer  två. Han blev lite snopen fast inte så svårt.  Nej, det är nog bäst att jag följer vår plan och  reser. Vem vet – jag blir kanske rik där borta.  Då bli bums mina påhitt behagliga infall i stället  för här vidriga nycker. Jag kanske gifter mig  med rike onkel Jonathan – jag ser ingenting  som kan hindra oss från det, ifall lusten faller på.  Eller hur, mamma? 
<sec/>
Modern, som stått med blicken sänkt, lyfte den  nu och granskade betänksamt flickans spotska ansikte. Hon sa: 
<sec/>
Nå ja, om ingenting annat hindrar, så hindrar väl  hans ålder. Han är ju gammal nog att vara din far. 
<sec/>
Ja tänk det anade jag, inföll Sanna-Sanna. Jag  menar att han är gammal nog att vara min far. 
<sec/>
Den pinsamma ordväxlingen var över. Samma  afton skrev fru Lillemor det brev som Abel Rush  oöppnat lämnat Jac Tracbac. 
<chapter/>

<chaptername>SEXTONDE KAPITLET.</chaptername>

<chaptername>Människan dör, hennes handling lever.</chaptername>

<sec/>
Lillemors brev till Jac Tracbac, i sin ungdom  kallad Jonathan Borck, överlämnades som vi redan  veta, till Jac dagen före olyckshändelsen i gymnastikhallen. Brevet löd som följer: 
<sec/>
Enligt din önskan sänder jag till ditt hem Sanna,  när tidpunkten blir lämplig, troligen om någon  månad men kanske först senare – det kommer  att bestämmas av tiden för bröllopet. 
<sec/>
Att jag sänder henne har ingenting att skaffa  med din ömkliga klagan över ensamhet. Den lämnar mig likgiltig. För resten antar jag att en så  stor man som du har tillräckligt med beundrare  och beundrarinnor att hålla dig sällskap. Jag sänder henne uteslutande därför att du med din rikedom har betydligt större möjlighet att sörja för  hennes framtid än vad jag har. Dessutom vet jag,  att du blir snäll mot henne. Det är det enda lovord jag kan ge dig, men i detta hänseende är det  ju till fyllest. 
<sec/>
Jag vill ge dig några upplysningar rörande  hennes karaktär. Du måste först och främst lära  dig inse att hon är mycket impulsiv och att hon  knappast kan behandlas som en så kallad vardagsmänniska. Hennes lynne är i allmänhet livligt och vänligt, men hon har ock tider av djup  nedslagenhet. Då kan hon även vara rentut sagt  elak särdeles i småsaker. Det gäller då att behandla henne med både fasthet och mildhet – men  jag tror att mildheten i varje fall bör vara övervägande. Så anser ock Längsäll, som i det stora  hela torde förstå henne bättre än jag. Hans åsikt  är, att flickans kantigheter äro beroende av hennes ringa tilltro till sig själv. Jag vill säga dig  att hon stundom – likväl sällan – uppträder så,  som vore hon, icke högfärdsgalen men näst intill.  Emellertid säger Längsäll att detta just kommer  sig av hennes låga tanke om sig själv, hennes överdrivna ödmjukhet så till sägandes, och denna ödmjukhet måste hon då motarbeta genom ett trotsigt  och ibland egenkärt uppträdande. Så säger åtminstone Längsäll och jag tror han har rätt ty  jag har själv mångfaldiga gånger märkt att man  vid dylika tillfällen kommer längst med mildhet.  Strax blir hon då blid som en riktig guds ängel.  Detta är för dig en mycket viktig sak att tänka  på, eftersom det ofta kräver en viss självövervinnelse, tålamod och eftertanke. Man måste ju  behandla envar efter dess inre funtning – så  säger Längsäll och han har nog rätt. 
<sec/>
Jag vill säga dig att hon är rätt misstänksam,  vilket ofta vållar bekymmer. Hon tror att hon blir  sedd över axeln och utsatt för drift. Du måste  vara mycket försiktig när du skämtar med henne  och i övrigt i ditt sätt att uppträda mot henne  så att du inte väcker denna misstänksamhet. Hon  har ett uttryck som hon ofta använder: Det anade  jag. Då kan man nästan alltid vara säker att hennes misstänksamhet är med i spelet och då bör  man helst säga: nå vad är det nu för dumheter  du funderar på? – eller liknande fast naturligtvis  en smula raljerande. Längsäll brukar som oftast  det sättet och faktum är att han alltid lyckas. Då  talar hon om sin misstanke och man raljerar bort  den, ifall den råkar vara alltför tokig eller ock  framför man saktmodigt förnuftiga och allvarliga  tankar. Då skall du märka att det är alldeles  som om man löste upp en hårdknut. Hon blir  genast så mjuk och god. 
<sec/>
Ja, nu är det redan sent och postväskan går  tidigt i morgon. Jag har gett dig några antydningar om hennes karaktär. Mycket kunde och  borde naturligtvis tilläggas, men du får ju själv  se till att du lär dig förstå flickan så gott du  kan. Någon elak människa i vanlig bemärkelse är  du väl knappast och i det här hänseendet skall du  väl ock mäkta visa prov på en smula pliktkänsla. 
<sec/>
Alltså har jag nu skrivit om Sanna-Sanna. Beträffande hennes hälsa som tidvis inte är god, har  jag givit Benbé utförliga föreskrifter, jag har författat en hel katkes, hälsokatkes så till sägandes.  Den kan ni för resten ha gott av att läsa hela  bunten – en gammal lantpatronessa som jag, samlar en del erfarenhet under årens lopp. 
<sec/>
Slutligen vill jag skriva några rader till oss  själva. 
<sec/>
När Benjamin framförde din hälsning beträffande flickan, var min första tanke eller rättare  känsla en häpnad över din egoism, din fräckhet,  din låghet. Alltså – nådig herrn började känna  sig ensam – då fick alla hänsyn vika. Så stor  lumpenhet hade jag inte tilltrott dig. Men saken  fick vara som den var – jag måste överväga, vad  som kunde vara bäst för flickan och därvid fick  det och får det bero. Jag har under alla dessa år  ägnat dig få tankar och det bör du finna rätt  naturligt. Dessa sista händelser har ju likvisst  tvingat mig att tänka på vad du betytt och betyder  för mig. Öppnar man en gång på gömsel- och  glömsellådan så finner man åtskilligt. Jag känner dig som en böld på min kropp, ett äckel i  mitt hjärta, en avsky i min själ, en skam, en  smuts för min heder i livet och min hågkomst i  döden. Håll till godo, vi halvera. 
<sec/>
Du sa mig en gång, då jag kände förebråelser,  du sa att jag borde tro på Gud. Det gjorde jag  inte då, men jag har lärt mig tro. 
<sec/>
Jag tror på hämndens gud, ty jag har sett  honom, hört honom och tagit i honom. Och jag  vill säga dig en sak – med dödens sveda redan  i min sjuka kropp bekänner jag: på himlen tror  jag ej, på barmhärtighet ej, men jag tror på de  eviga straffen. Ty nu när jag ej har särdeles  lång tid kvar att leva, vet jag att jag skall leva  evinnerligen. 
<sec/>
Undertecknat. 
<sec/>
Jac Tracbac läste detta brev åtskilliga gånger  den aftonen. Först skumläste han i hast fiken  efter underrättelser om de ungas resa. Därom  stod inte mycket och det lilla som sades styrkte  honom blott i misstaget beträffande bröllopet –  om Caroline nämndes ej ett ord alltså var Sanna  bruden. Vid en andra och mera grundlig genomläsning av den långa episteln gladde han sig åt  alla de goda råd och vinkar, som gavs beträffande  flickans karaktär och behandling. Han fylldes av  en öm glädje och stolthet över det ansvar som  pålades honom och han utbrast, gång efter annan  – där han vandrade ensam i »farmorsrummen»: 
<sec/>
Å min käraste lilla Lillemor lita på mig – å jag  förstår nog lika bra som Längsäll – å jag är  inte dum – lita på mig min käraste lilla Lillemor. 
<sec/>
Det kan tyckas underligt att han efter att ha  genomläst de bittra rader, som rörde honom personligen, kallade brevskriverskan min käraste lilla  Lillemor. I själva verket hade han ännu efter  andra genomläsningen knappast någon uppfattning av dessa raders innebörd. Han slog dövörat  till, kan man säga, eller blev blind på båda ögonen.  Det första som väckte hans särskilda uppmärksamhet och undran var själva underskriften: Lillemor  Borck. Den gången, han kände henne hette hon  redan Lillemor Längsäll och hon hette så ännu  – varför då teckna sig Borck? Han skulle grubbla  över denna lilla omständighet så länge han levde  utan att komma till förklaring. Den var dock  mycket enkel; den samvetssjuka kvinnan skämdes att underteckna sitt brev med mannens namn.  Det fick icke missbrukas. Hon nämnde det desto  oftare då det gällde att på ett eller annat sätt  betyga hans orubbliga auktoritet. Men hon undertecknade sig Borck. Borckar voro de båda, skribenten och adressaten – var så god! – låt oss  halvera äran. 
<sec/>
Grubblet över denna omständighet drev honom  att verkligen fatta och fastna i de förfärliga ord  och anklagelser som vara riktade mot honom själv  eller rättare mot dem båda. Han sökte likväl  slå dem ifrån sig i det han mumlade (strykande  sig över den svettiga pannan med brevet): Det  verkligt sorgliga i den här saken är, att hon  tycks vara sjuk. Hon skriver om döden, plågor  och sin korta livstid. Men vad fattas henne då?  Hur ska jag kunna veta det och även om jag  visste – vad skulle jag kunna göra för henne?  Egentligen är det mindre vackert av henne att  oroa mig, då jag ändå står maktlös. 
<sec/>
Han tillade hastigt: Jag menar inte mindre  vackert, jag menar mindre välbetänkt. Av Lillemor. 
<sec/>
Som han sagt de orden trängde pilen helt genom  det bräckliga pansar av på måfå gripna tankar  varmed han sökt skydda sig. Skyddet hade fördröjt men icke lindrat plågan. Han tog nästan  ett språng, tryckte hårt samman armarna över  bröstet och hukade sig ned. Den rent kroppsliga  reaktionen gick över lika hastigt som den kommit. Han tittade åter på brevet och sa i det han  betänksam skakade på huvudet: Det är en farlig  sak, helt enkelt. Ett sånt här brev skrivet så  här – det är helt enkelt utmärkt farligt. 
<sec/>
Han slängde brevet på sitt pojkskrivbord, samma bord som pryddes av farmors lov i grov felstavning. Åter stökade han orolig omkring i rummen, som om han inte kunde lämna dem förrän  han vidtagit någon åtgärd beträffande brevet. Han  stannade ibland och tittade på det, kände på det,  mumlade: Sånt här är faktiskt utmärkt farligt,  ska jag säga. Och särskilt farligt för såna som  gör konster – 
<sec/>
Därmed åsyftade han sig själv i egenskap av  clown. De, som sedermera skulle tillvita den berömde Jac Tracbac sinnessjukdom, borde emellertid ha lyssnat till hans soliloquium rörande det  skrämmande beklämmande brevet. Han sa: Hur  ska jag göra? Jag tror att jag för bättre minnes skull åter läser igenom det, som angår flickan.  Därefter bränner jag brevet. Ty – nu hoppas  jag visserligen att jag någorlunda kommit över  den chock, som det berett mig – men antag att  jag lägger brevet i någon låda, att jag så småningom glömmer det och att jag så plötsligt  en vacker dag återfinner det med all dess grymhet  – vem vet hur det då går? Kanske finner jag det  en dag då jag är särskilt nedstämd eller upprörd? Då kan det rentav bli farligt för mitt  nervsystem. Eller tänk om jag finner det en dag,  då jag skall uppträda? Med mitt labila lynne  blir det helt enkelt stora kraschen. Nej, låt oss  bränna! Det är säkrast, det är utmärkt. 
<sec/>
Visserligen kan man ur detta resonemang utläsa  just verkan av ett labilt lynne, ett ostadigt själsliv men på samma gång så stor och klar sjukdomsinsikt att det ena kan ta ut det andra. Dessutom  stannade han icke vid brännbeslutet och det resonemang som några minuter senare – han hade  just förberett bränningen – kom honom att avstå  därifrån var ej mindre klart och rådigt. Han sa  till sig själv: 
<sec/>
Nej. Jag har trots allt redan tagit mig för  djupt av det här. Det tjänar ingenting till att möta  faran som strutsen – med slutna ögon. Möjligen kommer jag att glömma brevets ordalydelse,  men jag glömmer ej stunden, då jag fick det ej  heller min smärta och skam. Då desto värre om  jag ej har brevet. Jag kommer att grubbla, jag  kommer att fråga mig i oändlighet: Hur skrev  hon? Hur uttryckte hon sig? Kanske menade hon  inte så illa, som jag trodde? Med mera sådant.  Nej brevet skall gömmas. Hur pinsamt det än  är, råkar det likvisst vara ett av mina livsdokument.  Därmed nog. 
<sec/>
Han överlade var han borde gömma det. Det  närmaste gömslet var också det bästa – lådan  i hans gamla skrivbord. Den var försedd med ett  enkelt lås och begagnades icke. Tracbac stoppade  ned brevet, stängde lådan och stack nyckeln i västfickan. När han det gjort erfor han det något bedrägliga sinneslugn som brukar inträda efter en  begravning. Nu är det över. Emellertid märkte  både han själv och hans omgivning att hans nerver voro i olag. Som redan nämnts frågade honom  Abel Rush samma afton om brevet krävde svar.  Jac svarade rätt lugnt: Det är ett brev som jag  vill vara ensam om. – Rush, som uppmärksamt  betraktade honom, sa då likgiltigt: Ni har fått  ett märke i pannan, Jac. – Ett märke i pannan?  upprepade Jac tankspritt, tog fram sin fickspegel  och granskade. Där fanns mycket riktigt ett märke  men det dröjde några sekunder innan han förstod, vad det var. Det var helt enkelt ett par  små bläckfläckar som han fått då han förde brevet  till sin svettiga panna. Hans ångest och Lillemors  hade blandats. Plötsligt uppträdde han på ett  sätt som Abel Rush inte förstod och omöjligt  kunde förstå: clownen gick emot honom komiskt  grimaserande och viskade: Akta sig han lille Abel,  akta sig noga för storebror. Ser han inte vad jag  har i pannan? Det är ju det beryktade Kainsmärket. 
<sec/>
För Rush måste ju uttrycket tyckas sinneslöst.  För Jac som nyss fått brevet – figurligt talat –  slungat mot sin panna var det en makaber men  fullt redig tankelek. Episoden skulle emellertid  anföras som ett bevis för Tracbacs sjukliga sinnestillstånd. Människan vet mycket lite om sin  granne och gör klokast i att döma honom så  sällan och så ödmjukt som möjligt. Konsten är  svår men bör läras. 
<sec/>
Vidare hyste Tracbacs närmaste omgivning en  viss misstro mot hans upprepade försäkran att  fallet från trapetsen skulle ha varit en ren olyckshändelse. Man kan med skäl fråga: vad är egentligen »en ren olyckshändelse»? Även om den ter  sig som resultatet av en »olycklig slump» torde  man även i dessa fall mången gång kunna framleta psykiska orsaker. Beträffande orsaken till  Tracbacs störtande är kedjan av ödesdigra omständigheter lätt funnen. Fru Lillemors brev hade  trängt honom djupare i sinnet än han själv trodde.  Natten tillbragte han i grubbel, huruvida hon hade  rätt till sitt fullständiga och grymma fördömande.  Han stiger upp med sömnlöshetens förrädiska,  dolskt dolda skälva i kroppen. Han går som vanligt till sin morgongymnastik men hans sinnesstämning är ingalunda den vanliga. Han är på en gång  trotsig och nedslagen som en pojke, den där  harmas över en orättvis eller åtminstone onödigt  hård aga. Som en pojke reagerar han också mot  denna hårdhet, han vill riktigt »visa sig på styva  linan» (åtminstone inför sig själv) och skulle en  olycka naturligtvis »mot förmodan» hända, nå ja  då kunde det vara en viss person väl unnat att  hon aldrig skulle få tillfälle gottgöra sin orättvisa.  På trots alltså sätter han trapetsen i högsta läge,  vilket givetvis var onödigt för en vanlig gymnastisk övning, samt underlåter vidtaga några säkerhetsåtgärder. Hans naiva förklaring att han  mot vanan stängt barnen ute för att inte till  äventyrs krossa skallen på någon av dem visar  tydligt att möjligheten av en svår olyckshändelse  ingalunda var honom främmande. 
<sec/>
Den »rena slumpen» visar sig vara ett direkt  resultat av brevet och bakom brevet kunna vi  utan svårighet följa orsakskedjan tillbaka till dagen  då den unge Jonathan Borck och Lillemor Längsäll möttes på Sanna. En handling av betydelse  dör aldrig, den följer oss livet igenom och den  överlever oss. 
<sec/>
En annan punkt i Tracbacs förklaring av olyckshändelsen förtjänar uppmärksamhet. Han sade sig  ha haft en vision av »den där mannen, som jag  hängde» och denna skrämmande vision hade givit  honom svindel. Den åsyftade händelsen var följande: 
<sec/>
För cirka tjugufem år sedan hade Jac Tracbac  redan så gott anseende som akrobatclown att  han kunde räknas som prima kraft. Likväl hade  namnet ingalunda den guldvikt och triumfklang det  sedermera skulle få. Vid den tiden arbetade han  i ett ambulerande sällskap samman med en partner,  även han akrobatclown. Hans förnamn var Mac  och då de båda herrarna naturligtvis uppträdde som  »bröder» för att inte säga tvillingbröder sammandrogs de båda namnen Mac Tracbac och Jac  Tracbac till den lustiga ljudhackelsen – Mactracjacbac. Emellertid motsvarades denna enighet  i namnet icke av någon särdeles enighet i sinnelaget. De båda unga kumpanerna hyste tvärtom en  rätt stor motvilja för varandra, vilket naturligtvis  ej hindrade att de i bådas välförstådda intresse  drogo jämt i arbetet. 
<sec/>
Av dessa båda parhästar var Mac den skickligaste akrobaten, Jac åter den fyndigaste och  tokigaste clownen – följaktligen föll den svåraste  akrobatiken på Macs lott under det att Jac huvudsakligast fick hålla målron och skrattsalvorna vid  makt. Misstämningen mellan de båda kamraterna  växte emellertid och de beslöto upplösa »brödraskapet» nästa säsong. Orsaken var den att Jac  blandade sig i kamratens arbete – visserligen av  puraste välvilja. Den ovanligt djärve, smidige och  styvsinte Mac ville även på dödshöjd arbeta utan  lina. Jac åter, nervös, sjukligt lättskrämd tålde  icke se sin kamrat så oförväget leka med döden  – han fordrade att kamraten i de farligaste numren skulle vara försedd med säkerhetslina och  gjorde själv upp konstruktionen med en kraftig  stålfjäder som svikt. Mac vägrade att använda  den. De tvistade sinsemellan, de tvistade med  direktionen, som ställde sig än på den enes än  på den andres sida. Slutligen framkastade Mac  föraktligt en förmodan att denna säkerhetsåtgärd  blott skulle minska hans egen popularitet och  därför öka kamratens. 
<sec/>
Denna infama och orättvisa beskyllning gjorde  Jac ursinnig. Han gick till polismästaren i den  stad, där man för tillfället uppträdde, och påpekade  att vissa av Macs nummer voro absolut livsfarliga  utan lina. Polismästaren gjorde genast slag i  saken: akrobaten Mac ålades att i det och det  numret använda lina. Jac hade segrat, naturligtvis  till stor förargelse för Mac. Utan att bry sig  därom övervakade Jac själv linans tillverkning och  fordrade främst att stålsvikten skulle vara så  kraftig som möjligt. 
<sec/>
Olyckan inträffade ett par dar efteråt och linan  hade icke ens på allvar prövats. Mac skulle göra  ett språng mellan tvenne fasta trapetser och i  språnget göra två eller tre volter. I första volten  drogs linan för långt ut, i den andra öglade den  sig kring akrobatens hals och den tredje fullbordades i nästan rakt fall nedåt. Några ögonblick dinglade akrobaten i luften med knäckt hals.  Nästan omedelbart brast linan vid takvalsen och den  döde föll till golvet. Om stålsvikten varit väsentligt  vekare och smidigare är det möjligt att händelsen  fått oskyldigare följder. 
<sec/>
De påpassliga cirkusbetjänterna buro snabbt ut  den döde. Från publiken gick ett samfällt skri, ett  mäktigt sorl. Redan sprang man upp från sina  platser. Men plötsligt stillnade de skrämda. Vad  gjorde han där nere på arenan, den andre clownen?  Först stod han några ögonblick stilla med huvudet  tillbakalutat, munnen öppen, händerna sakta krafsande över sitt huvud, famlande som om han  velat uppfånga sin partner ur luften. Därpå gick  han framåtböjd långsamt till den plats, där den  nu bortburna kroppen slagit en grop i sågspånen.  Han stirrade på gropen och gjorde även nu några  famlande handrörelser som om han sökt den bortburne. Vad skulle nu det betyda? Var numret inte  slut? Hade ingen olycka skett? Var det hela blott  ett av dessa farliga tricks varmed cirkuskonsten  söker sätta nerverna i dallring? 
<sec/>
Direktören, som ängsligt iakttagit publikens hållning, väl vetande att en starkt upprörd folkmassas  handlingar äro fullständigt oberäkneliga, uppfattade snabbt orsaken till den plötsliga stiltjen och  förstod att kallblodigt utnyttja den. Han sprang  fram till clownen som i golvets sågspån tycktes  söka sin förolyckade kamrat, slog honom på  skuldran och ropade godmodigt: Hallå Jac, vad  står du här och drumlar för? Nu är det din tur  att visa vad du kan? – Tillade i en hetsig viskning: Slå volt! Gör vad du vill! Skratta! Skrik! 
<sec/>
Clownen stirrade på honom, några ögonblick  stum. Han kunde efteråt aldrig klargöra för sig,  hur mycket han i den stunden uppfattat av tilldragelsen. Hans uppfattning var dock säkerligen  ytterst oklar och då nu direktören uppmanade  honom att spela vidare, tog han det som ett tecken  att blott ett mindre missöde inträffat. Han uppgav därför ett väldigt och verkligt clownskrän,  en blandning av den halvt omedvetna skräck, han  erfor och det skratt som måste vridas fram. Han  gjorde kullerbyttor, hjulade sicksack kors och tvärs  över arenan, klättrade snabbt upp i trapetsen och  gjorde med ett dödsskrän ett hopp vida farligare  än det, som kostat kamraten livet. Hans upphetsade hjärna gav hela hans kropp en sprittande  smidighet, som han aldrig förr uppnått. 
<sec/>
Plötsligt stod det alldeles klart för honom,  vad som hänt. Han gick med nedböjt huvud mot  utgången, men direktören kastade sig över honom,  örfilade honom, ropade mera, mera, late Jac. Publiken röt fram sitt bifall. Den trodde sig nu helt och  hållet på den säkra sidan. Det hela måste vara en  hemsk men pirrande och sällsport skickligt utförd  sketch. Helt visst skulle man inom några ögonblick  se de båda kamraterna i nytt samarbete. Och Jac  gjorde nya konster, publikens skrän jagade upp  honom till yttersta grad. Han formligen studsade  fram med krökta knän över arenan och utmed  barriären. Han bet och rev i luften som en ursinnig apa. Han röt: Tig fördömda släkte! Tig  ni onda andar! En människa är död, hör ni inte  – död! Men publiken hörde ingenting annat än  sitt eget svallande skratt och jubel. Plötsligt gjorde  clownen ett skutt och föll rak långraklång på ryggen.  Och nu först förstod publiken helt, hur rätt den  uppfattat saken. Det var ett praktfullt spännande  och roande nummer. 
<sec/>
På en vink av direktören buro betjänterna ut  den nu fallne lika snabbt som nyss hans kamrat.  Emellertid började publiken bli häpen, orolig, missnöjd att inte de båda konstnärerna besvarade den  alltjämt stormande hyllningen. Visslingar, hyssningar, ett ursinnigt stampande brötos med applåderna. Åter inträdde den kallblodige direktören,  det blev strax tyst och sirligt bugande yttrade  denne fulländade eller fullfjädrade direktör: Mina  damer och herrar, vi äro djupt rörda av edert  bifall. Tyvärr har den ene brodern drabbats av  överansträngning och kan icke personligen mottaga den vackra hyllningen. Under sådana omständigheter anser den andre det riktigast mot  sin partner att icke heller han personligen framträder. 
<sec/>
Den där överansträngningen föreföll visserligen  publiken något mystisk men den visste ju inte  ens vem av bröderna, som drabbats av »överansträngning». Emellertid funno de detta utslag  av takt och broderskärlek tilltalande. Bravorop  och en stark men sansad applåd kvitterade direktörens meddelande och nästa nummer utropades. 
<sec/>
För resten var det fullkomligt riktigt att ingen  av bröderna kunde infinna sig. Den ene låg på  en gammal schaggsoffa, den andre satt bredvid  honom och strök sin kamrat och trätobroder då  och då över kinden. Ibland slog han ut med händerna och vred huvudet åt höger och vänster som  om han velat säga: Ja, mina damer och herrar,  så här kan det verkligen hända, när det vill sig  illa. Vem rår för det? – En läkare som i all  hast tillkallats för att konstatera dödsfallet, vände  nu sin uppmärksamhet mot den andre clownen.  Han tyckte inte om hans min och nästan utan att  Jac märkte åtgärden gav han honom en kraftig  spruta morfin. Redan halvsovande fördes han till  sitt logi. 
<sec/>
Tracbacs nervhälsa tycktes till en början fullständigt undergrävd. Efter några månaders vistelse  på en klinik blev han likväl så pass återställd att  han kunde resa till en kurort i Florida för att  fortsätta vilan. Här uppsöktes han av direktören,  som föreslog nytt kontrakt. Han sa: Ni var så  storartad den där sorgliga kvällen, att jag själv  knappt kunde hålla händerna stilla. – Nå ja,  svarade Jac trumpet, det är ju möjligt. Men sånt  presterar jag inte med mindre jag är skrämd  och förtvivlad. – Nå, då får vi väl se till att  skrämma er då, skämtade direktören. Ur skämtet  uppväxte emellertid Jac Tracbacrepertoaren med  dess i olika former återkommande skrämselinslag. 
<sec/>
Första uppträdandet skedde i samma stad där  olyckan inträffat. Frågan var, om publiken nu  skulle uppfatta Tracbacs uppträdande vid olyckstillfället som »beundransvärd själsnärvaro» eller  »avskyvärd råhet». Som vi veta var det varken  det ena eller det andra men så lite veta vi i allmänhet om ting, dem vi beundra eller klandra  att utslaget kan bli ungefär vad som helst. 
<sec/>
Utslaget blev gynnsamt och den ödesdigra staden  kan kallas den Tracbacska storhetens vagga.  Denna omständighet och minnet, visionen av kamratens död plågade clownen där han nu – tjugu  år senare – låg på sin soffa med spjälat ben  och klottrade ned något, som Siv trodde vara  hans memoarer. Kamraten och trätobrodern från  fordom hade genom sin död betalt Jacs storhet i  förskott, han var i själva verket upphovet till den  berömda Tracbackomedin. Några år efter hans  triumfala come bacback på arenan hade publiken döpt  honom till Clown Skräck. Själv betraktade han  sig alltjämt som partner till den döde. Han sa:  Stackars Mac fick aldrig tillfälle att upplösa kompanjonskapet. Jag hindrade honom. – Han lät  efterforska kamratens släkt men lyckades blott  uppspåra en gammal moster eller faster. Gumman  fick en vacker pension men det visade sig snart  att hon var en bedragerska och ingalunda i släkt  med den döde. Tracbac ryckte på axlarna, sa:  Kan jag hjälpa att stackars Mac blott efterlämnar  en bedragerska. Betala ut pensionen. Det är minsann långtifrån roligt att vara oärlig – hon kan  behöva en liten uppmuntran, stackare. Hedern är  sin egen belöning. 
<sec/>
Det stackars av ödet förföljda syndikatet fortsatte att oroa sig. En dag infann sig herrarna i  samlad trupp och framlade några jämrande frågor.  Jac vinkade med sitt lilla skrivhäfte och sa med  viktig min: Se här – min sketch är i det närmaste färdig. – Man jublade men en viss oro  låg på jublets botten. Slutligen yttrade mr Adam  förläget: Jag vill inte besvära dig – men hur  många medspelare behöver du? – Clownen  såg helt finurlig ut, när han svarade: Jämt så  många som lokalen rymmer. – Å verkligen, mumlade mr Judah och suckade över kostnaden. Jämnt  så mycket arenan rymmer? – Mer än så, grinade  clownen, jämnt så mycket raderna rymmer. Jag  tänker spela med publiken som partner, på arenan  blir jag ensam. 
<sec/>
Herrarna applåderade livligt och begrepo ingenting. Mr Adam tog slutligen mod till sig och sa:  Men Jac, i dina sketcher brukar det vanligen ingå  ett moment av rädsla, den Tracbacska skräcken.  Hur har du egentligen tänkt dig – 
<sec/>
Du menar: vem ska skrämma clownen. Enfaldig fråga – min partner naturligtvis – publiken ska skrämma mig. Tror du inte att den  kan? 
<sec/>
Han skrattade åt herrarnas dumma miner och  ropade: Billigt och bra, inte sant? En partner  som betalar för sig. Leve publiken som clown! 
<chapter/>

<chaptername>SJUTTONDE KAPITLET.</chaptername>

<chaptername>Saltomortal.</chaptername>

<sec/>
Dess värre var det de stackars syndikatsherrarnas lott att ständigt besvikas. Glädjen över att  Tracbac äntligen bestämt sig för en sketch grumlades genast av oro över dess obekanta innehåll.  Oron växte snabbt till full förtvivlan. Efter åtskilliga försiktiga påstötningar lät Tracbac sin  sekreterare meddela att hans uppträdande helt  enkelt skulle bestå i ett ovänligt samtal med publiken. Han ämnade yttra några allmänneliga ord  om sitt yrke och därvid söka pigga upp gott folk  och få dem att ilskna till. Kort och gott: han  ämnade säga publiken sanningen rörande vissa  saker. 
<sec/>
Säga publiken sanningen? Efter ett kort men  intensivt grubbel yttrade mr Adam: Detta måste  i Tracbacs eget intresse förhindras. Säga publiken  sanningen? Detta är givetvis ett fall just för vår  vän Denny. Hans ord som framstående sinnesspecialist blir avgörande. – Ett sammanträde utlystes och O’Henny ombads närvara. Traditionen  att sammanträda i grindstugan några steg från  clownen bröts denna gång. Man samlades i ett  av hotell Ambassadors slutna sällskapsrum. 
<sec/>
Doktor O’Henny infann sig fullständigt oveten  om det förfärliga, som upprörde dem. Hans vanliga  kyla avstack därför mer än vanligt mot deras  upphetsning. Själve Abel Rush föreföll orolig och  tvehågsen. Mr Adam läste upp Tracbacs meddelande och både stämma och hand skalv. O’Henny  smålog. 
<sec/>
Nå ja det där att säga publiken sanningen, förefaller ju en smula svagsint. – Just det, just det!  skreko herrarna. Doktorn fortfor: Men å andra  sidan blir det kanske intressant. Hur som helst  blandar jag mig inte i saken. Kanske gör turnén  fiasko och både herrarna och Tracbac förlora en  massa pengar. Men jag förlorar ingenting, ty jag  personligen är inte så stor idiot att jag satsar  stora pengar i en clown. Så att mig rör det inte  i ryggen. – Min vän, min vän, kved Judah och  knäppte sina tjocka fingrar, ni kan väl hjälpa  oss. Han får inte uppträda förrän han kommit  på bättre tankar. – Ja, vad ska jag göra åt det?  frågade doktorn otaligt. – Ni kan avråda honom,  ni kan rädda oss! – Nå ja, sa O’Henny, naturligtvis kan jag göra det. Jag ska ringa upp honom genast. 
<sec/>
O’Henny ringde: Tracbac kom till telefon.  O’Henny sa: Jac, det är fråga om turnén. Jag  är tillsamman med dina herrar och de ber dig  uppskjuta den, tills du fått ett annat program.  Bliv nu inte rasande, ers nåd. – Men Tracbac  blev rasande, han kippade efter andan och skrek:  Det vågar de – sen de ett halvt år plågat mig,  pinat – Skrik inte ers höghet, bad doktorn inställsamt, ni spränger telefon. – Denny-Henny,  sa nu clownen behärskat, du skall framföra en  hälsning till dessa gentlemän: du ska be dem  kyssa mig. – Ska ske ers majestät, svarade doktorn, ringde av och framförde hälsningen. 
<sec/>
Den mottogs med tystnad. Herrarna vandrade  av och an i dystra funderingar. O’Henny satte sig  på skrivbordet, tände en cigarrett och bjöd sin  vän Abel en annan. Efter en tämligen lång stund  stannade den vördnadsvärde senatorn mr Adam  framför doktorn och yttrade: 
<sec/>
Denny, min gosse, jag har alltid satt det största  värde på dig. Nu vill jag be dig göra oss en  tjänst. Det är under nuvarande förhållanden nödvändigt att turnén inhiberas inte blott för oss utan  ännu mer för Tracbac. Du har vid några tillfällen  yttrat en önskan att under någon tid ha vår  gemensamme vän på din privatklinik. – Det stämmer, medgav doktorn livligt. Gott, fortsatte senatorn med pondus, nu tror jag att rätta stunden  är inne för en dylik åtgärd. Vår väns egenheter  har på senare tider tagit oroande former. Till  exempel – 
<sec/>
Han anförde ett halvt dussin exempel av olika  art och de andra herrarna anförde pratande i  munnen på varandra ytterligare ett halvt dussin.  Till sist frågade doktorn: Vad vill ni egentligen?  Att jag skulle spärra in Jac på min klinik och  behålla honom där tills han blir lite förnuftigare.  – Just det, just det, ropade de enfaldiga stackarna  i extatisk ton. 
<sec/>
Nå ja, det vore ju inte så svårt, återtog O’Henny,  men jag gör mig bara den frågan: Vem kommer  sen att styra kliniken? Blir det jag eller blir det  patienten Tracbac. Jag misstänker nästan att det  bleve Jac. Och det vore förbaskat dumt. Ty jag  kan styra min klinik men jag kan inte styra Tracbac  och han åter kan inte styra min klinik men han  kan styra Tracbac åtminstone bättre än någon  annan. Där ser ni vad ni kommer med för nonsen.  Förskona mig! 
<sec/>
Men i sin blinda iver skonade de honom icke.  Mr Adam lade sin onekligen välljudande senatorsstämma någonstans i mellangärdet och yttrade: 
<sec/>
Denny, jag måste be dig tänka på din plikt som  läkare. Tracbac är faktiskt i behov av vård. 
<sec/>
Den unge mannen stannade bredbent, hans huvud sänktes och skuldrorna höjdes i några tunga  andedrag, hans vackra, elaka ögon glittrade rovlystet, han yttrade i det han andades genom sammanknipna näsborrar: 
<sec/>
Min plikt? Om jag gjorde min plikt som människa, skulle jag spärra in er, mina herrar, eftersom ni retat mig nog. Men jag skulle inte sända  er till sjukhus – å nej, ni behöver ingen vård.  Jag skulle spärra in er på Sing-Sing och det är  mycket möjligt att jag gör. 
<sec/>
Va – va – va – skrek mr Adam, bölade mr  Cow, pep mr Pech, alla tre ursinniga. Blott den  ängslige lille Judah stack bönfallande ut sina  tjocka händer och sa: På Sing-Sing? Ja men vad  har jag gjort? 
<sec/>
Vad ni och de andra herrarna ha gjort, svarade  O’Henny med vinande förakt i rösten. Vad ni  har gjort det angår mig inte. Men ni är väl inte  så dum, lille Judah, att ni tror det skulle vålla  mig någon svårighet att få er hela bunten till  det där stället. Det skulle bli en kanske kostsam  men mycket kort process. 
<sec/>
Han vände dem ryggen. Alla tre herrarna tuggade luft och saliv men svarade icke. De hade  plötsligt erinrat sig att den där unge mannen,  som nu så grovt förolämpat dem, var yngste  bror och allsmäktig favorit till en magnat vars  rikedom uppskattades till mer än två milliarder  och att han själv ägde en fond av hänsynslöshet,  som översteg all uppskattning. Några minuter  stodo de stilla som små skrämda lamm. Så  började de sakta kvida och bräka. Vad var nu  detta för något? Hur hade man blivit så upphetsad? Hur kunde Denny missförstå dem till den  grad? 
<sec/>
O’Henny ringde på bordsklockan. En hovmästare kom, O’Henny yttrade lugnt: Hovmästare,  var god och led ut de där gentlemännen. Som  hovmästaren själv ser ha de en äcklig uppsyn.  Inte sant, de äcklar er? 
<sec/>
Tysta som strykrädda hundar slunko de tre  herrarna ut ur rummet, följda av hovmästaren,  som kände doktor O’Henny alltför väl för att  erfara någon våldsammare själsskakning. Deras  sortie var ömklig och likväl anade de goda herrarna ännu ej att deras saga som starkt guldkantat Tracbacsyndikat redan var dödsdömd. 
<sec/>
Vordna ensamma yttrade Abel Rush rätt bittert  till sin vän Denny: Du gav kräken ett kok stryk  och det är ju inte svårt när man har piska i  hand. Men jag skulle också önska att du som  läkare kunde göra något för Tracbacs hälsa. Jag  börjar tvivla – 
<sec/>
Han pekade på pannan och berättade en del  händelser som på sistone inträffat, bland annat  episoden då clownen pekat på en bläckfläck och  kallat den sitt Kainsmärke. Läkaren blev fundersam. Han beställde in lunch åt dem båda och  ingen av dem yttrade under måltiden ett ord.  När den var slut sa O’Henny: 
<sec/>
Låt oss fara ut till honom. Det där med Kainsmärket betyder naturligtvis bara att han går och  grubblar över något. Nå ja, även den klokaste kan  grubbla över någonting fast jag inte vill kalla  det särdeles klokt. Nu har naturligtvis herrarnas  påhitt ånyo kastat honom ur jämviktssadeln. Vi  få lov att pigga upp honom. 
<sec/>
De bilade alltså ut till clownens bungalow. I  grinden mötte de – mr Cow, syndikatets högtbetrodde jurist. Mr Cow, som nyss av O’Henny  hotats med Sing-Sing, gick nu emot sin skymfare  med utsträckt hand och ett brett koleende på de  rynkiga läpparna, han sa: Käre O’Henny, jag  hoppas att det hädanefter aldrig skall uppstå något  missförstånd mellan er och mig. – Utan att  låtsas om den framräckta handen, svarade doktorn  trumpet: Tron är en god sak så länge den varar.  – Vänd till Longfellow sa han barskt i det han  med tummen pekade på mr Cows breda rygg:  Jag förbjuder er att släppa in den där gynnaren  utan mitt eller er husbondes tillstånd. – Negern  rullade med ögonen och utbrast: Husbonds tillstånd? Husbond har ju själv skickat efter honom – 
<sec/>
De båda unga männen, som ansågo sig vara  riktiga ljus i fråga om människokännedom, betraktade nu varandra med ganska enfaldig uppsyn. Mr Cow kallad till Tracbac och återvändande  med detta fett strålande anlete – vad kunde det  betyda? De begåvo sig upp till bungalown och  funno husets herre redan i hallen. 
<sec/>
Han vände sig till Rush och sa med hycklat  medlidande: Min stackars gosse, jag måste meddela dig att du mistat din plats. Men du kan  få stanna hos mig personligen. Lönen blir densamma, plus gratifikationer vid fall av gott uppförande. 
<sec/>
Nyckfullheten blir väl också densamma? svarade  otacksamt Abel Rush. Vem har avskedat mig?  Mr Cow kanske? 
<sec/>
Ingalunda, svarade clownen milt. Men syndikatet behöver inte längre dina tjänster av den  enkla anledning att jag spränger syndikatet. Syndikatet begär sig själv i likvidation vartill det blott  behövs en medlems medverkan. Därpå övergår  dess enda verkliga aktiva nämligen kontraktet med  mig med filmen och med de tjugu städerna automatiskt på mig personligen. Saken kommer att  avvecklas mycket hastigt. 
<sec/>
Sir, genmälte Rush med skälvande mun, jag  har sannerligen intet skäl att prisa syndikatet men  jag har varit i dess tjänst och jag ämnar inte låna  mig till den manövern. Jag säger er rentut att  jag finner den mindre honnett. 
<sec/>
Tracbac grinade gott och gnuggade händerna: 
<sec/>
Mindre honnett, säger du. Det uttrycket är svagt  och gör inte alls full rättvisa åt min fiffighet.  Inte heller skulle det falla mig in att använda ett  spenabarn som du i den här affärn. Kom ihåg  min gosse, att vill du utföra en dålig handling  måste du använda en dålig människa eljes hugger  du dig i tummen. Jag använder mr Cow, som är  en verkligt dålig människa. En förrädare rätt och  slätt. Dessutom är han syndikatets juridiska själ.  Han är den ende som verkligen känner dess invecklade juridiska ställning. Han är mannen att  spränga syndikatet. Det kommer att kosta mig  några dollars men vad gör det? Jag förtjänar  oerhört tvärtom. Kom ihåg mina unga vänner  att fienden skall alltid angripas inifrån. Krigskostnaden blir minst femtio procent lägre. 
<sec/>
Och den lille mannen gick, linkande på sina  kryckor visserligen men stoltserande, mellan de  båda herrarna, gav dem var sin välvilligt nedlåtande klapp på skuldran och satte näsan i vädret. 
<sec/>
O’Henny sa fundersamt: 
<sec/>
Planen är inte dum, eftersom den kommer att  lyckas. Ni kunde ha blivit en stor monark, Tracbac,  eller en stor skurk, vilket kanske kommer på  ett ut. 
<sec/>
Ingalunda kommer det på ett ut, fnös Tracbac  förnärmad å kunglighetens vägnar. Hur som helst  så valde jag den gyllene medelvägen mellan kung  och skurk – jag blev en stor pajas. 
<sec/>
Och han linkade upp till Siv, muntert grinande  och gnuggande sina händer, i det han ropade:  Åsnan skriar dumt på magra betet, stillsamt mejar  husbond feta vetet. – Rush som kände sig smått  stukad, ruskade på huvudet och muttrade: Ja,  inte vet jag om han är klok, men nog är han slug.  – Jag skulle nästan vilja säga motsatsen, skrattade  Denny: Inte är han slug men nog är han klok. 
<sec/>
Framför dörren till Sivs våning tvärstannade  clownen och rodnade starkt. Han bet sig i underläppen, han drog i örsnibbarna, han stirrade  framför sig nästan skelande av idel grubbel. I  det ögonblicket tedde han sig varken klok eller  slug. Hans ärende till Siv var också utomordentligt kinkigt och vi måste tillstå att det helt och  hållet övergick den stackars Jacs förstånd. 
<sec/>
I själva verket grubblade Siv på samma problem  fastän betraktat från motsatt håll. Det gällde  Sanna. Hon kunde inte förneka inför sig själv att  denna plötsligt uppdykande dotter vållade henne  obehag, nästan smärta. Hon kände sig överflödig.  Helt naturligt skulle Jac ägna en mycket stor del  av det ömma intresse, han var mäktig, åt sin dotter.  Den främmande flickan – i sina tankar kallade  Siv henne alltid »den främmande flickan» – skulle  åtminstone i mångt och mycket ersätta och uttränga Siv, och den melankoliska lilla zigenerskan undgick inte att känna en viss svartsjuka.  Att vara skild från Jac, det var en sak och av  flera skäl högst förträffligt, men att helt och  hållet tappa bort honom – det var något annat.  Värre än så – hon trodde inte att Jac i längden  kunde undvara henne, och denna tro var egentligen hennes enda rikedom. Under hennes vistelser  i New York fick hon städse efter någon tid mottaga brev som med vissa variationer hade ungefär  denna lydelse: Min kära Siv, det är förvånande  längesedan man såg något alster av ditt ritstift i  tidskrifterna eller hörde någon utställning av din  konst omtalas. Du vet att jag aldrig smickrar,  men jag anser det verkligen brottsligt att försumma en begåvning sådan som din. Naturligtvis är  det societetslivet i New York som stjäl all din  tid. Jag ber dig verkligen att uppsöka åtminstone  för någon tid en stilla plats, där du kan få arbeta  i fred. – Siv svarade: Jag antar att den där »stilla  platsen» bör sökas vid Stilla havet. Ack, din egoist,  Siv snör redan sin ränsel – 
<sec/>
Denna »eftergivenhet för Jacs egoism» hade varit  särdeles regelbunden men nu hade ju saken kommit i ett annat läge. Siv kände sig nu »mera fri»  och denna känsla gjorde henne så munter att hon  stundom snyftade med huvudet under huvudkudden. Emellertid ville hon visa sig själv att hon  lugnt och klart övervägde sitt och Jacs bästa.  Hon sa till honom: Om nu Benbé och hans  hustru (att säga Benbés hustru föll lättare på  tungan än att säga din dotter) om de i alla fall ska  komma hit i höst, så borde de väl vara med om  din festliga premiär. Benbé är ju verkligen kolossalt intresserad av allt, som rör dig. Telegrafera,  Jac, telegrafera! – Clownen som var purken över  de »ungas likgiltighet» lät slutligen förmå sig  att telegrafera. Han upplyste kort och gott om  ort och tid för premiären. Benbé svarade omgående  att de kunde och skulle infinna sig troligen ett  par dagar före den utsatta. Ett senare radiogram från båten mälde, att de skulle komma  själva premiärdagen. 
<sec/>
Det första av dessa båda telegram höll Jac  i handen då han nu inträdde i Sivs rum. Siv  läste och sa, just som Jac brukade säga: Utmärkt,  alldeles utmärkt. – Samtidigt tänkte hon mycket  snabbt: Egentligen blir det obehagligt att träffa  den där främmande flickan, men jag kan inte  lämna Jac genast. Jag måste se att de trivas  samman och framför allt måste jag ge flickan  några vinkar och råd beträffande Jacs lynne och  vanor. Den uppoffringen är jag skyldig honom.  Sedan hon det tänkt, sa hon – lugnt fortsättande  sitt arbete: 
<sec/>
Det ska bli roligt att träffa flickan. Efter premiären kan ju hon och jag resa tillbaka hit, så  att jag får sätta henne in i förhållandena här.  Efteråt blir jag naturligtvis inte din gäst så ofta  och intensivt som hitintills. 
<sec/>
Hon tillade leende: Vi är ju i alla fall lagligen  skilda Jac. Noga sett är det ganska opassande  att jag bor hos dig – det är visst till och med  lagstridigt – 
<sec/>
Clownen rodnade ännu häftigare men hans ögon  glänste av en glädje som bottnade i lättat hjärta.  Han stammade och visste inte stackare hur ohjälpligt enfaldig och drumlig han i den stunden var. 
<sec/>
Nej, verkligen, Siv? Du har också tänkt på  den saken? Det gläder mig! Ty du har nog  rätt – och jag måste dela din åsikt – det är  inte riktigt passande. För oss – för våra vänner – å – det har ju varit en helt annan sak.  De känner vårt förhållande, där finns inte möjlighet till missförstånd. Beträffande Sanna åter  förhåller det sig annorlunda. Vilken uppfattning  kan hon få? Kanske en skev. Det är givetvis  min plikt som far (den stackaren uttalade ordet  plikt som om han varit överdomare i staterna  eller ärkebiskop i anglikanska kyrkan) det är min  plikt att tänka på dylikt. Och jag skall säga  dig en sak: vi Borckar är egentligen småborgerliga, gammalmodiga – ja rentut sagt trångbröstade. Du småler, min flicka – jo visst det –  visst är jag ett undantag i släkten. Man kan svårligen kalla mig trångsinnad. Men så är jag ju  också en sån där tjohittlahaartist. Sanna däremot  – hennes mor är en Borck, hon är sträng – 
<sec/>
Han tystnade och stirrade framför sig, han upprepade slött: hon är sträng – mycket sträng –  mot sig själv och andra – 
<sec/>
Siv skötte stillsamt penseln; han vaknade upp  och fortsatte livligt: 
<sec/>
Hennes – hennes styvfar är en utomordentligt  präktig människa men jag har hört sägas att de  där Längsällarna är pietister, en sorts kväkare –  du förstår. Alltså flickan har vuxit upp i ett lantligt hem, där stränga åsikter råda. Jag har grubblat mycket över det där, må du tro. Du kan gärna  beklaga mig, ty jag har pinats. Jag har tänkt:  Ska jag tala med Siv eller ska jag inte? Kanske  hon skulle missförstå mig? Och då har du själv  tänkt på samma sak, kanske grubblat över den som  jag. Och kommit till samma resultat. Säg sen  att det inte är sant som sägs – två hjärtan och  en själ! Du är gudomlig, bärnstensöga, du är  utmärkt, alldeles utmärkt! 
<sec/>
Siv sa: 
<sec/>
Rör mig – icke – jag – målar – 
<sec/>
För resten, fortsatte clownen förtjust över att  upptäcka nya fördelar, för resten trivs du ju mycket  bättre i New York. Din eleganta raffinerade konst  hör samman med det glittrande storstadslivet. Här  i denna mörka trista ensliga bungalow tynar den.  Jag har alltid sagt dig, att du främst måste tänka  på din konst. Den får ej försummas. Rätt betänkt,  tycker jag inte att du bör följa Sanna hit efter  premiären. Hon måste ju finna det underligt att  se dig uppträda här som värdinna. Hon måste  säga sig: Siv och min far har ju varit skilda i  många år – detta är ett bra konstigt förhållande. 
<sec/>
Du missförstår mig väl ej, avbröt han sin förnumstiga svada med en naivt högtidlig röst, som  kunde anstått Sanna-Sannas pastorsadjunkt, du förstår väl att jag – jag aldrig uppfattat eller känt  vårt förhållande som någonting skevt. Tvärtom.  Å, du vet så väl vad du har betytt för mig. Sådana  ting behöver man inte tala om, bör inte. Det är  för fint, för sprött att vidröras med klumpiga  ord. Men först och främst måste vi tänka på min  dotter – där ha vi vårt ansvar – 
<sec/>
Men käre Jac, avbröt Siv lugnt och småleende,  varför spiller du så många ord på detta? Vi är ju  alldeles ense om att min närvaro här är olämplig  under nuvarande förhållanden – 
<sec/>
Under instundande förhållanden, rättade henne  clownen med skolmästarmin. Hitintills har den  ingalunda varit olämplig – tvärtom – alldeles  tvärtom. 
<sec/>
Tack för det, smålog Siv. Men lämna mig nu  i fred. Jag måste ovillkorligen sluta ditt porträtt  innan jag far till New York. Jag tänker sannerligen  inte släpa det med mig – 
<sec/>
Du borde utställa det på min premiär i foajén,  rådde henne clownen med viktig min. Du är opraktisk mitt barn. Vem ska tänka för dig när jag inte  gör det? 
<sec/>
Det blir väl alltid råd med det, Jac, genmälte  hon lugnt och vinkade adjö. Han gav henne en  slängkyss, han lämnade rummet med lättat hjärta.  Problemet var löst. Han skulle icke införa sin  dotter i en miljö, ett förhållande som den stränga  fru Lillemor kunde ha betraktat som olämpligt  för sin dotter. Tanken att mista Siv värkte redan  dovt i hjärteroten men dövades tills vidare av den  stolta tanken – jag är en god far och uppoffrar  mig för mitt barn. Och Siv den gudomliga, med  vilken änglalik godhet hade hon icke genast gått  honom till mötes, anat hans grubbel, lättat hans  hjärta! 
<sec/>
Han kastade bröd åt änderna som flaxande och  skriande nappades om bitarna. Och han sjöng i  diskant: 
<sec/>
Änglarna som himlen vakta, mana oss att träda  sakta inom himlens port. Fröjdas väl, de säga,  bör ni: men ej klumpigt klampa tör ni, på en  helig ort. – Och då änderna fortsatte att kivas,  skrek han: Unna gott din nästa, tag först själva  det bästa. Dåliga ankor, dåliga karaktärer. 
<sec/>
Siv satt orörlig med penseln hängande i den  slappa handen. Hon lyssnade slött och trött till  Jacs skrovliga och gälla röst. Orden förstod hon  inte men klangen. På staffliet framför henne grinade Clown Skräck med stor mun och spasmodiskt  rynkade läppar. Hon tyckte att det var han som  sjöng. 
<sec/>
– – –  
<sec/>
Några dagar senare reste Tracbac till den stad,  där han skulle starta sin turné. Han ville skärskåda lokalen, tala med direktionen etc. etc. –  alltsammans fullständigt överflödigt visserligen  ifall han inte själv ansett det högst nödvändigt.  Man får nämligen inte försumma sina plikter även  om andra redan för länge sedan fyllt dem. Han  gick runt den kolossala cirkusbyggnaden, Capitolium, nöp sig i båda örspetsarna och anlade en  mycket viktig min. Då han inte kunde finna på  något särskilt att göra stack han in huvut i portierlogen och frågade hur många platser denna cirkus  rymde. Svaret tillfredsställde honom, han sa: Å  katten, det blir pengar! – Därpå begav han sig  till stadens bästa hotell Auditorium Annex beläget  i närheten av cirkus. Här utsåg han med omsorg  rum åt sig själv, sin dotter och sin förmente måg,  Benbé. Sen han det gjort kunde han absolut inte  finna på några flera viktiga ärenden och reste  hem. 
<sec/>
Då Tracbacs bil nådde bungalown öppnades  grinden av Hiawatha. Pojken hoppade upp på  fotsteget, ögonvitorna rullade hemskt som på en  tragisk skådespelare av gammal, god årgång och  han utbrast dovt: 
<sec/>
Herrn, herrns fru har rymt! 
<sec/>
Vad säger du pojke? sporde Tracbac häpen.  
<sec/>
Pojken visade sina vita tänder. Som alla unga  budbärare av viktiga och sorgliga nyheter njöt han  hemligen i sitt syndiga barnahjärta och hade svårt  att hålla sig för grin. Han upprepade: 
<sec/>
Herrns fru har rymt! 
<sec/>
Nu kom Longfellow utrusande, slängde unnan  pojken och förklarade saken. Han sa: 
<sec/>
Det är bara ett skämt sir. När mrs Siv reste  gav hon den där hundvalpen en tiodollarssedel och  sa: Nu rymmer jag, kommer aldrig mer igen.  Pojken tog både orden och pengarna för kontant,  sir, flinade Longfellow stolt över sin ordlek. 
<sec/>
Nå på det sättet, mumlade Tracbac och fortsatte  upp till den svarta porten. Hallen med sina barbariskt färgade kistor och sin samling av indianrustningar föreföll honom kusligt tom och grym  som ett övergivet hednatempel. de Grazy mötte  honom och bjöd välkommen. Tracbac kände sig  skamsen och pinad som en man den där nödgas  tala om sin hustrus otro med en utomstående.  Han sa buttert: 
<sec/>
Siv har rest, hör jag. Sände hon någon hälsning. 
<sec/>
de Grazy svarade: 
<sec/>
Naturligtvis, hon bad mig hälsa er hjärtligt. 
<sec/>
Eljes ingenting särskilt. Hon sa att ni redan  kände till hennes resa. 
<sec/>
Jo visst. Det är klart att jag gjorde, mumlade Tracbac. Jag trodde att hon möjligen hälsat  någonting särskilt. Men det är utmärkt, det är  utmärkt. 
<sec/>
Han började linka omkring i labyrinten, tändande ljus var han gick fram. Han tycktes ha  gripits av en passion att tända ljus. Var helst han  fann en låga i någon vrå eller korridor, tryckte han  på knappen. Han varsnade en av negerbetjänterna  släcka ljuset i ett rum, som han redan passerat.  Han röt åt honom: Tänd, lymmel! Släcker du en  enda lampa i huset, stänger jag in dig bland  aporna. – Negern tände och skyndade ut i tjänsteavdelningen för att varna sina medbröder och  systrar. De höllo av husbonden och betraktade  honom som en godhjärtad man men när vreden  någon gång föll över honom var han fruktansvärd,  bakslug och elak som en apa. En utklädd apa  liknade han också där han linkade omkring, stödd  på en krycka, grimaserande och muttrande för  sig själv: Naturligtvis. Bara jag vände ryggen  till. Det är ändå hela tre veckor innan Sanna  kommer. Varför kunde hon inte ha stannat till  dess. Men hon tänker inte mycket på mig just,  ingen kan påstå det. New York lockar. Här finns  inga nöjen. Hon vill dansa – tralala – 
<sec/>
Han gjorde några piruetter i sin lysande ensamhet och grimaserade ännu värre, då det sjuka  benet smärtade. Slutligen kom han under sin ljusbringande vandring till »farmors» rum. Även de  upplystes. Han stannade framför sitt skrivbord.  Där i lådan låg Lillemors brev. Han hade inte  sett det sedan den dag det kom: han hade till  och med tappat eller förlagt skrivbordsnyckeln.  Men där låg det i alla fall, instängt men fullt  livskraftigt och verksamt så till sägandes. Han  knackade med hård knoge tre gånger på bordsskivan, han sa beskt: 
<sec/>
Du är hård, Lillemor, det är vad du är. Hård  och tre gånger hård. Nu har jag offrat Siv för  din skull. Gott, gott. Du ger mig Sanna i stället.  Utmärkt. Vi halvera, vi halvera. Men hård är  du. Utmärkt, alldeles utmärkt. 
<sec/>
Som för att protestera mot denna hårdhet och  skämma ut den släckte han ljusen i farmorsrummen. Överallt skulle det brinna, men inte där.  Brevet kunde få ligga i mörker. 
<sec/>
Han mötte Axelsson som på rangliga ben kom  emot honom, hotande med fjädervippan. Axelsson  lallade: Nathan, du är ett fä. Juden bestal du,  din egen farmor bestal du, ljög gjorde du för  jämnan och min hund fick dö för din skull. Säg  själv Nathan är du ett fä? Si att du inte kan  neka din fäaktighet – 
<sec/>
Usch, fnös Tracbac och gjorde en vid lov kring  gubben som stank visky långa vägar. 
<sec/>
Ännu sämre till mods tack vare den druckne  gubbens vidriga lallande tog han slutligen med  en viss bävan sin tillflykt i Sivs rum. Han smög  sig in helt modstulen och ändå med en skygg  förhoppning att finna någonting tröstande, kanske en brevlapp på skrivbordet eller dylikt. Hur  noga – nästan som en detektiv – han än genomletade den lilla våningen, fann han intet. Slutligen  stannade han framför det sista porträttet av  Clown Skräck. Han betraktade det med obehag  och likväl bragte det honom plötsligt en ljusning i  lynnet. Han trodde sig förstå att målningen var  långtifrån avslutad. Han skrattade, klappade i händerna, utropade: Å nej, min lilla Siv mig lurar  du inte. Skulle du kanske lämna ett sådant verk  ofullbordat? Inte. Du kommer tillbaka, va? 
<sec/>
– – –  
<sec/>
Ett par veckor senare stod Tracbac och Abel  Rush på en järnvägsperrong i den stad, där turnén  skulle starta. Tracbac andades tungt och stötvis  helt enkelt därför att han i sin iver stundtals  glömde andas. Han väntade sin dotter. Rush var  knappt mindre ivrig. Tåget var fem timmar försenat och om en halvtimme skulle föreställningen  börja. Han drog gång efter annan clownen i armen  men Jac fräste och slog honom om benen med  käppen. Det var ett helt cirkusnummer. Rush sa:  Kom i alla händelser ihåg att ni bara hälsar.  Ni får ju träffas efteråt. – Tracbac lovade. 
<sec/>
Äntligen kom expressen. Tracbac upptäckte  nästan genast Benbés runda, glada ansikte i ett  fönster. Clownen skrek och viftade med hatten,  Benbé skrek tillbaka. Tåget stannade. Tracbac  sprang fram till vagnen. En flicka hoppade ner  från trappsteget och kom emot honom med framsträckta händer. Hon sa leende: Ja, här är vi  nu – 
<sec/>
Tracbac bara stirrade. Den flickan, den rödkindade, vackra, sunda hälsostrålande leende flickan  var alltså hans dotter? Plötsligt brast han i snyftningar. Med darrande händer fattade han flickans,  han stammade: Barn, kära barn. – Han vågade  inte kyssa henne. – Han nästan kastade sig i  famnen på Rush och mumlade: Jag har sett henne.  Låt oss skynda. Säg henne att vi träffas efter föreställningen. – Rush var blott alltför angelägen att  komma åstad. Han ropade över axeln Jacs hälsning, tilläggande: Vi ha förfärligt brått – 
<sec/>
Strax efteråt steg ur vagnen en gänglig, mager  flicka med finnigt, sjukligt ansikte. Hon såg sig  förvånad och besviken omkring, hon sa: Min far?  Har inte min far kommit för att möta mig? –  Jo, fräste Benbé men du kan väl begripa att han  har brått. Varför var du så senfärdig? – Flickan  svarade spakt: Å jag skulle bara sätta lite färg  på mina kinder. Det brukas ju här i landet och  jag ville så gärna vara riktigt vacker så att han  fick ett gott intryck av sin Sanna. 
<sec/>
Plötsligt ljusnade hennes bedrövade ansikte, hon  trädde några steg fram på perrongen, och i det  hon bredde ut armarna mumlade hon med ett saligt  leende: 
<sec/>
Min far, jag har kommit. Om några minuter  skall jag se min store far och du skall se din  Sanna. 
<sec/>
Trots stationsbrådskan vände folk på huvudet  och stirrade på den egendomliga varelsen. Caroline rodnade och tog hastigt systern under armen.  Hon skämdes och skämdes att hon skämdes. 
<chapter/>

<chaptername>ADERTONDE KAPITLET.</chaptername>
I. 
<sec/>
Hallåmannen. Hallå! Hallå! Om cirka sju minuter utsänder vi första Jac Tracbacföreställningen  från Capitolium. Jag befinner mig i mitt glasskåp  uppe på terrassen, och borde alltså ha en förträfflig utsikt. Tyvärr vältrar novemberdimman från  sjön in över parken. Under mig ser jag en mångfärgad jättelång lysmask – bilarna. Poliskapten  står eller rättare rider för ordningen och den tycks  vara mönstergill. Jac själv lär redan ha anlänt fast  han glömt att skaka hand med mig. Kungars artighet lär bestå i punktlighet och i det fallet är vår  Jac en kung. Det gör också publiken punktlig ty  Jac låter ingen vänta och väntar inte heller själv.  Jag dristade nyss fråga kassören huruvida huset  var utsålt. Han sa: Inte alldeles utsålt, av våra  fyratusenåttahundra platser ha vi blott sålt niotusen. En stor skämtare, den mannen. Fyratusenåttahundra à tjugu dollars gör nittisextusen dollars per afton. Inte så illa. Emellertid har Jac  bestämt att fyrtio procent av bruttot skall gå till  hjälpbehövande. Jac säger: Det är inte välgörenhet i vanlig bemärkelse – jag har alltid fått mina  idéer till skänks av de fattiga, jag betraktar dem  som medarbetare. Någon tjuvförsäljning av biljetter lär denna gång icke förekommit. Som bekant har Jacs advokat stämt Tracbacsyndikatet  med anledning av tidigare manipulationer i den  vägen. Dom har ännu icke fallit men syndikatet  lär redan vara upplöst. Nu tycker jag mig se  slutet av bilfilen långt upp på Lake avenue men  sikten är dålig. Hela parken är smockfull med  människor, som ville se en skymt av Jac. Pressen  mottogs i dag av vännen Pech – ni vet: Pech är  Pech och ingenting annat än Pech. Han tillfrågades  huruvida det vore sant att Jac återfunnit en länge  saknad dotter. Nej, sa Pech, inte en dotter men  väl sin svärmor som han i tjugu år med öm omsorg undvikit. Nu börjar bilkortegen glesna och  poliskaptenen gör honnör vid stora trappan. Det  är antagligen guvernören som anländer. Jag måste  krypa ur det ena glasskalet i det andra. Ladies  and gentlemen – vi träffas om två minuter. 
<sec/>
– – –  
<sec/>
Jac. Nej men Abel, varför står du och glor på  klockan? Det ser så otrevligt ut – 
<sec/>
Abel. Hon felar två minuter – 
<sec/>
Jac. Ä – det tror du bara – vi körde ju direkt  från stationen och jag klädde mig på – på ingenting. För resten – är jag snygg? – är det bra  alltsamman. Utmärkt. Abel – såg du vad hon var  vacker? För resten det gör mig detsamma. Men  så frisk hon såg ut? Efter den långa resan?  Äpplekindad och glad och sund. Varför skriver då  modern att hon är sjuklig? Det grubblar jag  över – 
<sec/>
Abel. Jac förlåt – ni brukar vara punktlig –  
<sec/>
Jac. Alldeles – det brukar jag. Och därför kan  jag kosta på mig att vara lite opunktlig i dag.  Varför ska man alltid vara detsamma. Alltid punktlig. Tänk så tråkigt? Va? – Nej du – den  flickan är det inte något fel med. Och pris och  lov för det. Så har man åtminstone på den punkten  inga – nå ja – ingenting att fundera över. Gud  ske pris. – Va –? Är det nu klockan igen. Nå ja,  så ro hit med katkesen. Och skallran. Så där ja  nu kan vi starta. Byxorna är väl knäppta? Ja,  skratta inte åt det, du. Det är ta mig katten det  viktigaste för en karl, som ska uppträda offentligt. Ge mig ett asperin är du snäll, jag har  huvudvärk – 
<sec/>
– – –  
<sec/>
Hallåmannen. Ja, nu sitter jag alltså i min nya  glasburk ungefär som en dykare på havets botten.  Ett hav av människor! Mitt skåp är slutet med  dubbla glasväggar så att jag kan tala då Jac  tystas av applådsalvorna. Min enda chans är alltså  att han kniper applåder. Bredvid mig står ett bord  och en stol – det är Jacs enda attiralj i afton.  Utanför mitt skåp står min generaladjutant, springpojken Johnny. Jag talar med honom genom en  liten lucka i glasväggen. Han ska hålla mig au  jour med skvallret i salongen, det är hans jobb.  Högt uppe under taket skymtar jag all möjlig  akrobatattiralj. Låt oss nu titta på publiken. Enligt mitt svaga förstånd kommer höstens färg  att bli mullvad. För jag kan väl aldrig tro att det  är en fin komplimang åt Jac – det lär vara hans  färg. I mittellogen sitter guvernörskan med sin  man, lika bländande som alltid – ja jag menar  guvernörskan. Övriga notabiliteter hinner jag inte  presentera. Jo! Där ser jag vår store senator  Adams och bredvid honom filmmagnaten Judah,  båda ledare av det upplösta syndikatet. De vill  sannolikt visa att de inte är sårade ända in i  hjärteroten. Aha! – här kommer något remarkabelt. I logen här näst intill kommer Amerikas  vackraste zigenerska, Siva Yala, dansös och konstnärinna, Tracbacs hustru – före detta menar jag.  Hon är klädd – hon är klädd i – någon sorts  brun mocka. Va ska det vara bra för? Det är  kanske zigenaraktigt. Hennes sällskap är inte  mindre notabel. Det är den berömde nervspecialisten doktor O’Henny – bror till olje-Henny. Ett  mycket vackert par. Men va tänker gamle Jac på –  klockan är två minuter över. Och vi fyratusenåttahundra som varit så punktliga. På hans bord  står alltjämt sockerbiten i ensamt majestät. Den  är förenad med mikrofoner inbyggda i logeväggarna. Aha! Aha! nu blir det något. Oj, oj. Nu  är det skönt att sitta i ljudfritt glasskåp – oj så  de arbeta med händerna. Munnarna med för resten.  Nu reser sig hela publiken. Där ha vi honom i  ryttargången. Men varför – varför i all sin dar  öppnar de inte lämmarna. Aha, han ska hoppa  över barriären på äkta clownmaner. Hur går det  då med benet. Jo – aj – jo det gick lyckligt  men så när hade han stupat på näsan. Publiken  blev förskräckt. En ung dam några loger härifrån fäktade med armarna och skrek – hennes  sällskap måste lugna henne. Jac tycks ha märkt  det – han vinkar lugnande mot logen. Nu kommer han rakt hit – han haltar lite – han –  öh, öh – (undertryckt ivrigt) Glad att se er Jac. 
<sec/>
Jac likaledes. Tack, tack, hur mår ni?  
<sec/>
Hallåmannen. Hm, hm – Jac själv öppnade  glasdörren för att skaka tass med mig – den  tassen ska inte tvättas på en vecka. Han bar frack  av någon sorts brun mocka – aha alldeles som  Siv – scharlakansröd väst med guldbroderier, vita  byxor med stora rubinspännen, halvhöga stövlar av  vitt skinn med rubinknappar. I högra handen håller  han en fotshög skallra av silver med guldkläppar och en stor röd spinell i toppen. Det är  en hedersgåva av staten Missouri som han fick  då han personligen deltog i räddningsarbetet vid  översvämningen för några år sedan. I andra handen håller han en tunn bok i vanligt brokigt pappband – det är antagligen clownkatkesen. Nu tar  han upp något och lägger på bordet – men vad är  det? – jo det är ett par bruna mockahandskar.  Det var besynnerligt – det är små damhandskar.  Själv har han stora smala händer. Antagligen en  suvenir, en mascot. Ännu har han inte hälsat  fast publiken blir alltmera arbetsam – han går  tillbaka till barriären – aha – han ska gå runt  arenan för att hälsa riktigt som clown. Där  marscherar han och skallrar och skallrar och nickar  och nickar som en riktig nickegubbe. Det haglar  blommor. Och slängkyssar sen – ack den som  finge bara tredjedelen. Nu var det en djärv dam  som slog armarna kring halsen på honom. Stackars  Jac, gumman var minst sjuttio. Han makar sig försiktigt längre från barriären. Nu stannar han och  bugar framför guvernörslogen – fru guvernörskan  kastar ner en ros som han fäster i knapphålet. Nu  fortsätter han och skallrar. Han skakar hastigt  hand med herrar Adam och Judah – ja visst, ja  för att visa att intet groll – nu stannar han  igen – aha – det är framför Siva Yalas loge –  å du milde – en sån bugning han gör – med  handen på hjärtat – ända till golvet nästan –  och nu än en gång – nå? – nå? – ska hon  inte ge honom en blomma? – nej – nej minsann  – hon ser helt enkelt blyg ut – fullkomligt  blyg – tänk och jag som trodde att det inte  fanns blyga damer kvar på jorden – blygsamma  naturligtvis men blyga – nu marscherar han rakt  på sitt bord – skallrar allt vildare och vildare –  antagligen för att tysta publiken – som nu intar  sina platser – nu tystnar jag – 
<sec/>
Jac (i sjungande ton). 
<sec/>
Skallra clown, skallra.  Dallra hjärta, dallra. 
<sec/>
Mina damer och herrar, jag är glad att se er,  mycket glad, så glad som endast en clown kan  vara då han samlat fullt hus av älskvärda, goda,  intelligenta varelser. Jag har annonserat den här  föreställningen som barnförbjuden. Likväl ber jag  er att vara allesamman såsom barn, det vill säga:  naiva, impulsiva, bortskämda, självsvåldiga som ju  våra dagars ungar i allmänhet är. Så gå på bara,  följ er natur. 
<sec/>
Jag ska läsa för er några valda bitar ur en  katkes. Idén till den fick jag så här: Det var en  gång en mor som skrev en hälsokatkes för sin  dotter. Det var alldeles överflödigt. Jag såg flickan  för en stund sen och aldrig har jag sett en hälsosammare och friskare flickunge än hon. Så att den  lilla mamman – hennes handskar ligger här –  hon var nog lite fjäskig men mödrar är såna och  man får ha fördrag med dem. Emellertid fick jag  då idén att skriva en katkes för clowner. Jag har  ju känt många bland dem och mig själv på köpet.  Vi är inte alltid så hälsosamma, vi kan behöva ett  piller då och då – ett ord med på vägen. 
<sec/>
För att nu ni, mina kära åhörare, ska få något  gagn av dessa – dessa piller ber jag er att under  den tid jag talar söka känna er som clowner, allesamman, damer och herrar. Först då får ni någon  behållning för edra goda dollars. Kanske finner ni  mig fordringsfull? Nyss bad jag er vara som barn,  nu som clowner. Men det är inte så svårt som ni  kanske tror. Det är bara att vara sig själv, ingenting annat. 
<sec/>
Ja, vad är egentligen en clown? Till en början  kan man ju säga att han är en person, som går  något konstigt klädd. Tittar jag på mig själv så  finner jag mig mest likna en bättre lakej. Och det  stämmer. En clown är en lakej. Ständigt färdig  att vara sin herre publiken till lags. Han ska  smickra genom att säga osanningar och ännu mer  genom att säga sanningar men på ett sätt som  kommer publiken att tänka: vad den gossen skojar,  vad han överdriver, ty sådan är åtminstone inte  jag – (halvsjungande falskt) nej inte nej inte  inte inte aaalls va? är det inte så? Nej? Nej?  Jo jooooooooo JO. 
<sec/>
Alltså mitt herrskap om det faller sig lättare för  er att känna er som lakejer så finns det absolut  ingenting som hindrar. Ni följer blott er natur och  det är huvudsaken. I Leoncavalles pajazzo bedyrar  clownen att han är en människa bara med hjärta  och så vidare. Nå det har ju ingen bestritt. Den  allra värsta skurk är en människa bara. Men vad  är en människa? Den som kan ge svar på det  ska få min clownskallra. 
<sec/>
Hallåmannen. Publiken som några ögonblick tett  sig en smula konsternerad tycks nu bättre fatta  galoppen och svaren tyckas hagla över clownen  som håller för öronen. Hur pass snillrika svaren  äro, torde vara omöjligt att utreda då alla skrika  på en gång. Nu bjuder han tystnad med skallran. 
<sec/>
Jac. Fikon fick ni och jag fick behålla skallran.  Ty jag var den ende som teg. Och att tiga, det är  rätta svaret på en dum fråga. Och att fråga vad  en människa är, det är mycket, mycket dumt.  Kära systrar och bröder, kära lakejsjälar, gör er  aldrig den frågan – då skulle jag bli så ledsen,  så ledsen å era vägnar. Utan gå på bara. Följ er  natur. Var människor eftersom ni inte lyckats,  hitta på något bättre. 
<sec/>
Clownen är alltså en lustigt klädd person. Men  inte ska man döma folk efter kläderna. Om jag  ser en ärbart klädd kvinna, inte kan jag därför  vara viss om hennes ärbarhet. Eller om jag ser en  kvinna till överflöd blotta sina behag inför beundrande blickar – inte får jag därför tro henne  vara en slinka. Å fy, det vore mycket orätt av  mig. Visserligen kan jag ju säga mig att en  man i frack med chapeau-claque inte kan vara en  hederlig arbetare utan snarare då en diplomat eller  bankdirektör eller annat i den stilen. Men å andra  sidan – en man i arbetsblus, han kan naturligtvis vara en hederlig arbetare men det är inte  tvärsäkert. Han kan också vara en förklädd politiker. Det är alltså rätt svårt att bedöma er, kära  clowner, kära lakejsjälar. Kanske är det lättare att  få någon förklaring på de modenycker, de tankeschabloner, de känslovampyrer i vilkas tjänst ni förnöta era dagar, ert liv och era mer eller mindre  granna livréer. Men ni själva, mina vänner som  jag nu ser här samlade till ett antal av fyratusenåttahundra – en droppe i ett hav – hur skall  jag finna något av värde eller ovärde hos er? Hur  skall jag söka? Och vad värre är – lönar det sig  att söka? Är icke den ene clownen den andre lik  åtminstone i det hänseendet att han eller hon äro  fullständigt tomma – just som min skallra här:  lite klang och glitter utantill, innantill ingenting.  Är det inte så? Säg? Va? Jo? Nej? Jo, jo visst  joooooo – JO. 
<sec/>
Hallåmannen. Jag sa nyss att jag inte kommer  till ordet med mindre Jac tystas av applåderna.  Tyvärr tycks det ock bli andra tillfällen. Publiken  har tagit illa upp. Man skriker med stora munnar,  man hytter med både små och stora händer. Jag  ser visselpipor blänka lite varstans. Det måste vara  ett infernaliskt oväsen ungefär som dånet i passagen under Niagara. Möjligen vill man skrämma Jac  till att göra konster. Det egendomliga med honom  är ju, att han roar mest då han är rädd. Men det  här oväsendet tycks inte skrämma. Egendomligt  i alla fall att ett så stort antal av åskådarna på  förhand lagt sig till med kraftiga visselpipor. För  min del går jag aldrig beväpnad med visselpipa.  Gör ni? Nu ropar direktorn något genom högtalaren? Tyvärr kan jag inte höra. Vänta! Nu  skrivs det på vita duken. Hallå damer och herrar!  Förbjudet att röka. Förbjudet att vissla. Förbjudet att kasta ruttna ägg på clownen. Ja, det är  nog lätt att förbjuda men att få en hop rasande  människor att lyda – Vad nu då? Nu applåderar  de, skrattar, viftar med näsdukarna. Det var ett  obegripligt omslag. (Viskande) Johnny, Johnny,  har Tracbac sagt någonting? Aha. Där ser man  hur snabbt en folkstämning kan slå om. Så snart  förbudet mot rökning och vissling skrevs på vita  duken, tog Jac lugnt fram sitt cigarrettfodral, stoppade sex cigarretter i mun och sitter där nu med  armarna korsade över bröstet och storbolmar på  sina sex cigarretter. Det är fräckt, det tycker  publiken om. Nu kommer en brandlöjtnant skyndsamt fram och gör Jac allvarliga föreställningar.  Han tar till och med fram någon polisförordning  eller vad det kan vara och visar Jac paragrafen.  Jac ger vika, tar cigarretterna ur mun. Vad gör han  nu? Å han stoppar de brinnande cigarretterna helt  trankilt i löjtnantens ficka. Den häpne unge mannen avlägsnar sig springande och rykande. Publiken jublar. Jac slår häftigt med skallran. Jag  tystnar. 
<sec/>
Jac. Mina damer och herrar, om ni nyss betraktat er själva och varandra skulle ni ha sett en  vacker samling kräk. Törs jag fråga – var det  verkligen så skrattretande att se den där stackars  pojken få sin uniform förstörd och själv göra en  slät figur? Ni har sannerligen inte stora pretentioner. Allra minsta lilla missöde som drabbar en  varelse anammar ni med tacksamhet. Visserligen  får jag i sinom tid betala rocken och kanske också  den släta figuren men om jag gjorde det här på  fläcken, betalade pojken skadeersättning och både  honom om ursäkt, då skulle ni inte skratta eller  ens gillande le – nej ni skulle gäspa. Men nog  om det. 
<sec/>
Innan jag går vidare i katkesen ber jag att för  publiken få presentera två hedervärda gentlemän,  den kände senatorn, filantropen och religionsläraren mr Adams och den likaså kände filmmagnaten  mr Judah, båda äro medlemmar av det genom  rättvisans försorg upplösta Tracbacsyndikatet. Behagade herrarna stiga upp och hälsa den ärade  publiken. Jaså inte. Det var ju oartigt. Mr Adam  är den högreste, vithårige gentlemannen där och  den lille fete svartingen som rodnar så vackert är  mr Judah. Dessa båda herrar vill jag fråga: hur  har ni råd att köpa så kraftiga och dyrbara visselpipor åt så många lymlar och ladies? Är det inte  att slösa med statens medel? Vad för slag? Går  ni redan? Föreställningen har knappt börjat. Nå  ja, er del av programmet är ju slut. Farväl kära  vänner, farväl fagra dröm om förtio procent. Mina  damer och herrar resen eder alla vid detta avtåg,  resen eder för att hylla snikenheten och skamsenheten i dessa båda herrars gestalt. En kvarts  minut tystnad, ty det är en sorgehögtid. 
<sec/>
Hallåmannen viskande. Johnny, hör hit ett tag.  Försök att ta reda på, varför polispresidenten kommit in i guvernörens loge. Sno dig. 
<sec/>
Jac. Så där ja. De båda gentlemännen ha lämnat oss åt vårt öde. Två löss mindre i pälsen,  sa apan, spiste frukost. De personer som försetts  med visselpipor behagade fritt använda dem. Vissa  lagar och förordningar äro till för att medborgaren  utan skam eller möda ska kunna bli brottsling. De  äro säkerhetsventiler ifall trycket av komprimerad  hederlighet blir för högt. Man köper av staten  för några dollars ohederlighet och känner sig strax  som en bättre människa. Ledsnaden och modlösheten försvinner och man känner att lagarna äro  till för de svaga men ingalunda för dem, som ha  mod att vissla åt en clown eller sveda hål på en  polisuniform. Alltså gå på bara, följ er natur! Så  länge ni är mina ärade gäster, betalar jag böterna. 
<sec/>
Och var befunno vi oss i katkesen? Då ni försökte skrämma mig nyss, tog jag boken för att  schappa. Tyvärr lyckades ni inte. Men låt mig nu  se, var jag stack in fingret i boken. Möjligen kan  det vara en ödets vink. Låt se. Kapitel fyra:  Hur behandlar man en ovanligt dum publik. Jaså  – nej vet ni vad, go vänner det kapitlet hoppar vi  över. Det passar inte för mina charmanta vänner i  afton. Jag försäkrar att jag betraktar er – icke  precis som en elitpublik – inga överdrifter – men  jag anser er en samling älskvärda varelser som stå  på en hög kulturell och moralisk nivå. Räcker det?  Då hoppar vi över kapitlet. Jag kan visserligen  läsa första raderna så att ni utan möda fatta meningen. Så här skriver jag: Finner clownen sin publik genom sitt uppträdande extra dum bör  han säga ungefär så här: Mina charmanta vänner av i afton. Jag försäkrar att jag betraktar er  – icke precis som en elitpublik – inga överdrifter – men jag anser er vara en samling älskvärda varelser som stå på en hög kulturell och  moralisk nivå. Det räcker och vi hoppa över kapitlet – sedan jag övertygat er om att ni stå på en  hög kulturell och moralisk nivå. 
<sec/>
Hallåmannen. Nu tycks Jac åter ha fått skrattarna på sin sida. Jag ser röda gap och guldplomber gnistra från golv till tak. (Viskande.)  Hallå Johnny – har du fått veta något – att  föreställningen skulle avbrytas – aha – därför  att han utpekade de båda herrarna – ska presidenten först tala med O’Henny? – bah, nu törs de  inte avbryta, han har publiken med sig – för  närvarande bläddrar han i boken men nu börjar  han skallra – 
<sec/>
Jac. Här sitter jag och bläddrar och bläddrar  men det var fasligt så lite förnuft jag har skrivit  ned. Och ändå fick jag bläck på alla fingrarna, ja,  ända upp i pannan. Här finner jag i tolfte kapitlet  frågan: Bör clownen vara så enfaldig som han  ser ut eller ännu enfaldigare? Säg själv, mina  vänner. Har ni lyckats bäst med en enfaldig uppsyn eller med en vettig och listig? Ansiktet betyder mycket oss clowner emellan. Jag trodde förr  att ett fårs utseende och en rävs hjärna vore bästa  sammansättningen. Men jag börjar ändra åsikt.  Jag tror att en rävaktig uppsyn på ett får är  att föredraga. Man fruktar den rävaktige och låter  sig spisas utan att ens veta att man fallit offer  för ett vanligt stackars får. Så gå de rytande  lejon och furstar omkring på jorden och man  behöver egentligen bara slå till dem med piskan  för att den fega hundnaturen ska ta ut sin rätt. 
<sec/>
Anlägg en listig mask, o bröder och systrar  av det mänskliga clowneriet, anlägg en listig mask  och låt era kära grodor massvis hoppa ur mun. Det  blir förgyllda grodor. Och då publiken äntligen  upptäcker att den låtit lura sig blir jublet dubbelt  – den har avslöjat en klyftig och är följaktligen  själv ännu klyftigare. Vi tro oss roa publiken med  våra clownkonster – det är inte riktigt så: vi  ge blott publiken anledning att roa sig med sina  egna clownerier. Envar sin egen clown, det må vi  önska oss och det lustiga med den önskan är att  den alltid går i uppfyllelse, ja, att den uppfyllts  ren innan den tänkts. 
<sec/>
Jag bläddrar vidare i min katkes och finner i  trettonde kapitlet denna fråga: Bör en clown vara  feg eller modig, bör han vara man eller mes. – 
<sec/>
Hallåmannen. Nu bröt jublet lös på allvar. Jac  Tracbac har frågat om en man bör vara mes. De  skriar så att jag hör det i min cell. Clown Skräck,  Clown Skräck. Man kan säga att det inte är  katkesen utan snarare hela Jac Tracbacs konstnärskap som hyllas. Hans vidunderligt skickliga framställning av skräck, rädsla, löjlig feghet har ju  gjort honom till en av världens populäraste clowner. Det torde vara bekant att vår gode Jac i  själva verket är en mycket modig man. Jag erinrade nyss om hans behjärtade uppträdande vid  översvämningarna, ett mod som skänkte honom  hans dyrbara clownspira. Men jag vill även påstå  att han i afton ger prov på ett visst mod. Hitintills har han faktiskt gång på gång sökt reta  publiken och ibland också lyckats. Det gör ett  ganska egendomligt intryck att i detta enorma rum  från golv till tak fyllt av tusentals människor se  denne lille spenslige man ensam trotsa dem alla.  Låt vara att det sker på lek och att ingen verklig  fara hotar men uttrycken för denna tusenhövdade  massas misshag bör dock kännas som ett fruktansvärt moraliskt tryck. Nå, för närvarande råder ju  idel jubel. Man börjar kasta massvis med blommor  som väl eljes borde ha sparats till finalen. Jac  själv ser i högsta grad vresig ut – om det är  spel eller han misstycker det långvariga avbrottet  törs jag inte säga. Han skallrar gång på gång  utan att ens kunna dämpa jublet, som tvärtom blott  stegras. Jag skulle inte vilja råda herr polispresidenten att avbryta den här föreställningen. Nå, nu  äntligen stiger Jac upp för att buga – nej – nej  – vänta lite – han haltar bort till vänstra logeraden – nu står han med armarna korslagda och  pannan stödd mot barriären – det är alldeles  under Siva Yalas loge – hon böjer sig ned och  stryker honom över hjässan – han – han – man  kunde tro att han gråter – det ser så ut på  skuldrorna – men – det hör kanske till pjäsen  när allt kommer omkring – Jac är ju så oberäknelig – Jo visst gråter han – Siva talar ivrigt  med doktor O’Henny men han bara rycker på  axlarna och sitter där lugnt med armarna i kors –  publiken är tydligen konsternerad – somliga förskräckta – guvernörskan har lämnat sin loge –  den unga flickan som var så exalterad förra  gången reser sig upp – nu – nu vänder han  sig om – åhå – spel eller ej så tycks det inte  ha varit så farligt. Men – upprörd ser han ut –  han kommer till bordet – han sätter sig inte men  han böjer sig fram mot sockerbiten – ja – något  – något galet är det – han står med armarna  bakåtsträckta – händerna knutna – 
<sec/>
Jac. Fördömda pack – en man är död och ni  jublar – han hänger där – han ligger där i sågspånen – och ni jublar – i tjugufem år har ni  jublat åt den mannens död – för ert nöjes skull  dog han – fördömda pack – 
<sec/>
Hallåmannen. Jag hör inte vad han säger –  men – han ser – ser ganska upprörd ut – publiken är stilla – men tydligen osäker – å, det var  skönt – nu sätter han sig – det var – det var  väl något intermezzo – nu skallrar han, nu skallrar han – det var bra – 
<sec/>
Jac. Mina damer och herrar – jag är mycket  – mycket tacksam för den applåd jag fick mottaga – då jag – då jag framställde frågan,  huruvida en clown bör vara man eller mes. Det är  ju också en rätt underlig fråga ägnad att väcka  löje – särskilt om vi gå ut ifrån – vad vi förut  kommit överens om – att vi allesamman är lite  pajasaktiga. 
<sec/>
Visserligen fruktar jag att ni snart kommer att  fånga er applåd i luften – hur ni nu ska bära  er åt – ty jag tror att här föreligger ett misstag.  Antagligen tro ni – med kännedom om min  lysande bana som clown och de medel som gjort  mig framgångsrik – tror ni att jag i min katkes  prisar clownens feghet. Det är emellertid inte  fallet. En tjugufemårig verksamhet som clown och  feg har till sist bibragt mig en helt annan åsikt.  En clown måste vara modig, om inte annat så  därför att han står ensam mot eller med – det  är uppriktigt sagt just detsamma – mot eller  med tusenden. Se på mig nu i afton – jag är  ensam som en loppa på publikens bålstora kropp.  Hur lätt kan ni inte knäppa mig. Och ni själva?  Ack mina barn ni förstår kanske inte hur ensamma  ni är men jag säger er att man måste vara modig.  Den fege söker sig ett gömställe men för det  första har han inte vidare roligt där och för det  andra snoka de nog upp honom och dra fram  honom och slå ihjäl honom. 
<sec/>
Den fege är alltid begärligt byte för den, som  vill slå ihjäl eller pina. Hans rädsla verkar så  upplivande på jägaren. Vilken karl är icke jag,  tänker jägaren, som kan injaga en sådan skräck.  Den tappre segrar alltid även om han träffas av  sin fiendes vapen och faller till hans fot. 
<sec/>
Och för oss clowner gäller det att vara särskilt  modiga i livet och på arenan ifall vi måste spela  fega. Ack hur många tusen gånger har jag inte  sett mordlustan glittra i tapeter av ögon när jag  irrat över arenan från barriär till barriär i skrämsel, som för resten inte varit låtsad. Grymhet och  feghet är tvillingbröder liksom ock mod och mildhet. Den modige är alltid hälsosam, vare sig han är  dum som ett spån eller villfarande som ett fån ty  det finns liv i honom. Den fege är död och förpestar luften. 
<sec/>
Feghet dödar. 
<sec/>
Vet ni vad – jag hade i min gröna ungdom en  kamrat – en präktig fyr – stark, smidig, modig,  djärv – övermåttan djärv – och han störtade – 
<sec/>
Hallåmannen. En karl där uppe på högsta hyllan  böjer sig fram och fäktar med armarna som om  han också tänkte störta. Vad är det han skriker  för slag? Jag måste öppna lite på dörren. Jo  han skriker: Där ser du fege Jac han stöp på sin  djärvhet. Nu skrika de på flera håll. Bravo –  visst katten – det är rätt, han var för djärv. Nu  skallrar Jac. Han vill tala. 
<sec/>
Jac. Misstag mina barn – han stupade därför  att jag var övermåttan feg. Jag var rädd att han  skulle falla ner och slå ihjäl sig. Och därför dog  han. Och därför blev jag en mäkta stor man  som mår gott och har det bra och säljer sin feghet i doser, i strutar, som snushandlarn sitt snus.  Ty det piggar upp er förunderligt, neka inte till  det. Vilddjuret i människan har ingen större fröjd  än att se en varelse skälva av ångest. Var så  god och säg inte emot mig ty jag har tjugufemårig erfarenhet i feghetsbranschen. Jag vet vad jag  talar om. 
<sec/>
Men det ska bli ett slut. Evinnerlig kan ingen  skam vara. Jag vill återvinna mitt ansikte, som  kineser säger. Jag skall roa er, mina sockerduvor, men på ett annat maner – genom att vara  modig. Det finns ett sätt att bliva fegheten kvitt.  Man sammankallar några tiotal eller hundratal  eller tusental – alltefter råd och lägenhet –  clowner och lakejer och säger: Jag är feg, kanske  den fegaste i den här församlingen. Men därför  spottar jag er i ansiktet på det att ni må njuta  av en människas ångest. Visst är ni fega eftersom  ni är grymma. Men kom an I älskelige. Kom an,  stena, sparka, slå. Jag betalar böterna. Kom, kom.  Följ er natur. Vill ni inte, sockerduvor? Å visst vill  ni? Nej? Verkligen inte? Jo. Jag säger jo lakejsjälar små, joooooooooo. JO. 
<sec/>
Hallåmannen. Aj, aj, aj, nu går det galet igen.  Han formligen tycks vilja suggerera dem till ursinne. Det har ju alltid varit hans storhet just  detta att han suggererat publiken så att den hart  när tagit spelet för verklighet. Mer än en gång  har det också hänt att det varit fara på färde. Men  den här gången går han för långt då han direkt  utmanar publiken. Det börjar se hotfullt ut. Själv  är han onekligen modig. Han sitter och bläddrar i  boken. Nu vänder han sig mot Siv, småler och vinkar lugnande. Hon är kritvit i ansiktet. Nu kommer direktören med megafonen – antagligen skall  föreställningen avbrytas. Om det inte är för sent,  ja – Aj, aj, aj – nu kommer den där flickan –  nej se – hennes sällskap försöker hålla fast henne  men hon sliter sig lös – aha – vänta ska ni få  se – hon hör till pjäsen – det är klart – det  tycks också publiken fatta – den har stillnat –  men vad ska den tokiga flickan föreställa –  och se och se Jac själv – plötsligt är han förvandlad – han som var så lugn nyss – nu vrider  han sig som om han såge ett spöke – hon går  fram mot honom med utsträckta armar, hon ser  alldeles fånig ut, mindre vetande – och han –  hans ansikte förvrider sig – det är den äkta  Clown Skräck – det är tydligt vi ha kommit  till vändpunkten – skräckmomentet är inne – han  har helt enkelt lurat oss den gode Jac – komedien  är och förblir komedi. Nu talar flickan! 
<sec/>
Flickan (extatiskt). Min far, min store älskade  far, var inte rädd. Din dotter skall skydda dig, din  dotter skall be om nåd – för dig – 
<sec/>
Hallåmannen. Hon hör till pjäsen som jag  trodde. Med ett hemskt leende breder hon ut armarna som om hon vädjade till publiken. Men jag  förstår inte – nu hoppar doktor O’Henny ner  ur sin loge och springer fram till Jac – han tar  honom i skuldrorna, böjer honom bakåt och masserar lätt hans strupe – nu kommer direktören och  talar med honom – nu få vi se på vita duken –  där står: Föreställningen avbrytes – vänta Jac  har kvicknat till och ruskar på huvudet – direktören ropar i megafonen – nu få vi se på duken  igen – Föreställningen avbrytes ej men det blir  en paus. Vi träffas alltså igen om ett par minuter. 
<chapter/>

<chaptername>NITTONDE KAPITLET.</chaptername>

<chaptername>II.</chaptername>

<sec/>
Hallåmannen. Hallå, hallå, nu fortsätter föreställningen. Stämningen i de stora foajéerna har  varit synnerligen livlig och övervägande sympatisk gentemot Jac. Den unga kvinnan som på ett  egendomligt sätt störde föreställningen och bragte  själve Jac ur koncepterna lär nämligen vara en  dotter ur ett tidigare äktenskap, en dotter som  Jac på grund av omständigheternas makt icke  träffat på åratal och som honom ovetande befann  sig bland åskådarna. Jag tog alltså fel, hon hörde  inte till pjäsen. Publikens några ögonblick fientliga hållning gentemot Jac förmådde den impulsiva och behjärtade unga damen att ställa sig  vid sin fars sida. Hon bär en mauvefärgad tailor  mader resdräkt, enkel men chic. Hennes ansikte är  snarare distingerat än i vulgär mening vackert. Likväl återfinner man mycket av faderns strålande  intelligens och livliga konstnärstemperament i  mimik och gester. Miss Tracbac åtföljes av en  kvinnlig släkting, mrs Benjamin Borck, en alldeles bedårande ung varelse, även hon i mauve  tailor made. Mrs Benjamin Borcks man visade sig  vara en fryntlig ung man, utomordentligt framstående journalist, och amerikansk representant för  en stor nordeuropeisk presskoncern. 
<sec/>
Min slyngel till springpojke, omöjliga Johnny,  har mot sin vana gjort ett förträffligt reportagearbete. När Jac jämte sina släktingar, sin läkare,  sin sekreterare samt mrs Siva Yala dragit sig  tillbaka till Jacs klädloge lyckades Johnny slinka  med. Till allas förvåning inte minst Jacs var  logen starkt upplyst och praktfullt dekorerad med  blommor. Ur denna blomsterprakt framträdde mr  Judah försedd med en jättestor förgylld lagerkrans  vilken han hängde över Jacs huvud. Med stora  tårar i ögonen bad mr Judah Jac förlåta att han,  Judah, blivit på ett tämligen skymfligt sätt utvisad från föreställningen. Tracbac genmälte att  han aldrig förlät oförrätter som han själv tillfogat  andra människor. Då mr Judah med allt större  tårar och halvkvävd röst insisterade på en försoning, föreslog Tracbac en medelväg – han,  Jac, skulle be Judah om ursäkt. Knappt var ordet  utsagt förrän Judah kastade sig om Jacs hals  och kysste honom på båda kinderna. Därpå uppmanade han miss Tracbac att omfamna sin far  varjämte han själv skakade hand med mr och mrs  Borck. Alltsamman var mycket rörande men min  Johnny som den gången hade både ögon och öron  med sig, hörde ett besynnerligt knastrande ljud  bakom blomdekorationen och då han trängde djupare i saken fann han inmonterad i själva logeväggen en kinoapparat. Om Johnny inte ljugit  få vi i morgon och övermorgon på Judahkoncernens tusentals biografer se rörande bilder av  Judah och familjen Tracbac. Får han också press- och-kort-rätten för dessa unika bilder torde han ta  igen något av det han förlorat på syndikatets  upplösning. Publiken har nu mangrant återtagit  sina platser, även fru guvernörskan, som begagnat  pausen till att avlägga sin charmanta päls av  etiopisk dvärgantilop. Hennes dräkt är av någonting som kännare beteckna med namnet pingvinmullvad – vad det nu kan vara för ett underligt  djur. Kanske Johnny vet. Då guvernörskans toalett  under pausen varit föremål för minst lika mycket  gissningar som Jacs återfunna dotter, torde nu  läget vara lämpligt för ett fortsättande av clownens katkes. Det är väl när myndigheterna förstå  att tillfredsställa folkets verkliga behov. 
<sec/>
Jac låter åter vänta på sig, men nu har vackra  Siv och hennes kavaljer intagit sina platser. Likaså  mr Borck och hans förtjusande, verkligen förtjusande unga hustru. Seså, nu är handklappningsmaskineriet åter i gång. Undras hur många hästkrafter som förbrukas. Där ha vi Jac, hans dotter  och hans sekreterare. Jac leder sin dotter vid  handen. På duken skrivs Jac och hans dotter. Nå,  det här är inte riktigt i Jacs stil, tycker jag, men  det kan ju vara bra ändå. Det är i varje fall  publikens tanke. Vad är det nu då? Johnny, vad  är det där för spektakel? Å, det må jag säga  var raskt marscherat. Det är ett trettiotal unga  damer ur kvinnoklubben som i samlad trupp träder  in på arenan för att hälsa Jacs dotter. En charmant  rosenbukett överlämnas. Miss Tracbac synes förtjust men ingalunda överraskad. Nu intaga de  unga damerna graciösa attityder och stämma upp  en sång. Johnny, vad sjunger töserna? Så. De  sjunger under utförande av vissa plastiska rörelser  Home, sweet home. Nå ja, den här jättecirkusen  liknar ju inte särdeles ett hem men välmeningen är  densamma och publiken synes djupt gripen. Det  hela är rörande. Jac har krupit bakom sekreteraren och förefaller inte särdeles tacksam. Kanske  hade han önskat fira återseendets glädje på ett  mindre publikt sätt. Men det hörer ju yrket till,  käre clown. Hans dotter tycks däremot vara i sitt  ässe. Hon mottager hyllningen på ett mycket värdigt sätt. Man skulle nästan vilja säga att hon  visar större scenvana än sin stora pappa. Nu sätter  sig Jac vid bordet. Hå hå ja ja, nu ska vi väl tro  att den här stämningsfulla episoden är över och  jag lämnar ordet åt Jac. 
<sec/>
Jac (viskande). Kära lilla Sanna följ nu herr  Rush upp till din syster och svåger – 
<sec/>
Sanna. Kan jag inte få taga plats vid bordet,  far? Jag kunde vända bladen i din bok – 
<sec/>
Jac. Tack lilla barn, det gör jag bäst själv –  Sanna. Jag ville så gärna dela din glädje liksom jag nyss delade din oro. Publiken ser så vänligt på oss båda –  
<sec/>
Jac. Vi ska dela glädjen, Sanna, men sen, sen,  efter föreställningen. Följ nu herr Rush – jag  ber dig – 
<sec/>
Sanna. Kan jag därmed göra er en tjänst, min  far – så naturligtvis. Herr Rush, vill ni bjuda  mig armen – 
<sec/>
Jac suckar, därefter muntert. Publicum! Jag ber  er ursäkta, att jag nyss gick och än mer ber jag  er förlåta, att jag åter kommit tillbaka. Orsaken  till mitt försvinnande var en lycklig händelse –  jag har fått tillökning i familjen: en dotter. Om  jag sa er barnets vikt, skulle ni inte tro mig. Sällan får en så liten far en så stor dotter. Jag  tackar – jag tackar för edert deltagande i mina  känslor. 
<sec/>
Här har jag ett kapitel som kan vara passande  för stunden och mig. Det heter: Livets växlingar  – nej – livets clownspratt och deras betydelse för  clownens spratt. Det är ett mycket djupt kapitel,  fyllt med visdom och erfarenhet och all den bottenlösa lögn som bildar en behagfullt gungande  grund för all mänsklig visdom och erfarenhet.  Clownen måste ta vara på lögnvågorna under  visdomen. Jag antar att en något så när välskapt  kung hela sitt liv kan spela på idel rutin utan att  man märker bristen på hjärta och förstånd ens  vid den historiska obduktionen. Sånt går inte för  en clown, inte i längden, aldrig lönt försöka. Med  förståndet är det kanske inte så kinkigt – skulle  det tryta, köper man en portion färdiglagat snille  med sås och garnering, det smakar publiken lika  bra, den är van vid standardartiklar och förfalskade matvaror. Värre är det med känslan. Nog  tar publiken tåligt emot förfalskad känsla och  njuter den stundom utan nämnvärd hälsovåda men  konstnären dör av kosten. Självförbränning som  är en stark och strid lycka övergår till självförruttnelse, som är vidrig. 
<sec/>
Det var en härlig tid den, då man kuskade omkring med sitt lilla tält och reste det, varhelst  polisen såg godmodig ut och slog på sin trumma  och bjöd en blind gumma och döv gubbe att stiga  till luckan att bilda kö och trädde in och fann  tältet tomt men nedan kantat av barnahuvuden  med tillhörande kroppar utanför, tjuvtittarnas glada  släkte. Och då man om mornarna stod i radda  för att köpa veckogammalt bröd – denna hälsosamma kost – och då mannen baktill satte ett alltid lika skarpt och starkt knä i ens stuss och  mannen framtill trampade en på tårna med alltid  lika energiska och järnskodda hälar och båda  kallade en drulle eller cirkusbuse. Hur lärorikt är  icke ordet drulle! Ibland säger det något om en  själv, ibland om andra, ibland gör det en ödmjuk  och religiös, ibland befordras man till världsmästare i boxning – nästan aldrig lämnar det  en fullständigt likgiltig. 
<sec/>
Tältlivet är konstnärens liv, säg mig icke annat  ty jag har tältat. Det är rikt på obehagligheter  och behagligt rikt. Man gör aldrig så överdådiga  och härliga grimaser som då man kommer direkt  från ett slagsmål. Näsblod är en förträfflig och  billig ersättning för karmosin, verkar också mera  naturligt. Guld må vara livets salt för många; för  clownen är det icke något lämpligt konserveringsmedel. Ack, konstens stora konservfabriker distribuera åt millioner prima vara i elegant förpackning. Det är utmärkt. Men vi clowner är krypskyttar. Vi smyga kring i skogarna och knäppa vad  vi finna. Sen smyga vi oss in i städerna med färskt  vilt i väskan och se oskyldiga ut och skria och  bjuda ut vår vara och skria på nytt tills polisen  tar oss för tjuvskytte och spärra in oss och släppa  ut oss eftersom vi i alla fall inte kan betala de  lagliga mutorna. 
<sec/>
Hallåmannen. Här uppstod en munterhet som  tycks göra själve Jac perplex. Det är den bråkige  mannen på hyllan, som skriker något. Vad är det  han skriker: Det är rätt Jac, det är rörande att se  dig dela dina fattiga kamraters nöd. Vågar jag  fråga vad du har i inkomst arme clown! Jac tycks  ingå i svaromål. 
<sec/>
Jac. Min sekreterare lovar att uppenbara min  högsta inkomst om du först vill säga oss den  högsta inkomst du inte har. Han tror att siffrorna  bli ungefär desamma. Det är sant att fattigdomen  länge var konstens skyddshelgon och kanske är  det än. Men hur givmild hon än är mot de flesta,  kommer hon dock ej på befallning. Rikedomen  låter sig kommenderas av det fåtal som beskärts  kommandostaven. Fattigdomen är givmild men fri.  Du säger till mig: Sälj dina moriska palatser, din  gamla Ford och din tiotusenton lustjakt, din vackra  hustru och underbara bar, sälj rubb och stubb och  giv åt de fattiga. Så blir du åter en god clown.  Det stämmer inte. Livet måste sköta om sånt  där, mina fiender måste göra mig den tjänsten  att ruinera mig, mina vänner bedra mig. Eljes  är det inte äkta. Giv bort vad du haver – det gör  ett helgon eller en vansinnig. Men clownen får  inte vara vansinnig och kan inte vara helgon.  Visst vore det fint att gå på lina i himlen men där  saknas intresserad publik. Och utan publik har  clownen ingen himmel. Vad vill du mig? Varför  kommer du med alla beskyllningar på en gång?  Spä ut dem, spä ut dem. Det finns en dag i morgon också. Du får följa med på hela turnén, jag  engagerar dig. Du ska få stå bakpå triumfvagnen  och viska: Minns att du är ett kräk, som lär ett  och lever annorlunda! För resten talar jag inte  om mig utan om mina bröder. Jag talar om människor. Jag är ingen människa. Jag har varit ett  syndikat och nu är jag upplöst. Håll mun och  tig dessutom. 
<sec/>
Hallåmannen. Det dumma inpasset från ovan  har tydligen i anmärkningsvärd grad upprört Jac.  Jag ser hur svetten pärlar över kinderna. Antagligen är det väl blott en svallvåg efter den förra  starkare sinnesrörelsen och har ingenting att betyda. Men – men – doktor O’Henny har lämnat  sin loge och kommit ned på arenan. Han tycks  alltså inte dela min uppfattning. Han talar med  sekreteraren – nu stiger sekreteraren upp och doktorn tar hans plats. Jac tycks inte märka ombytet,  han sitter och bläddrar i sin bok. Nu skallrar han. 
<sec/>
Jac (ljust, mörkt, komiskt). Skallra clown, skallra.  (Häpet, hetsigt.) Vad vill du? Var är Rush? 
<sec/>
Doktorn. Hos Siv. Jag tänkte jag kunde ta  hans plats under tiden. 
<sec/>
Jac. Såå? Är det meningen att jag ska tala under  läkaruppsikt? Säg ut! Säg ut! Genera dig inte! 
<sec/>
Doktorn. Ä, var inte dum nu, Jac – 
<sec/>
Jac. Dum? Jag är så dum jag vill. Och lite till.  Men för resten var så god och sitt. Sitt, sitt, sitt.  Vill du ha en cigarrett – jaså det får man inte.  Låt bli att glo på mig. 
<sec/>
Som sagt mina damer och herrar: till fattigdom  äro många kallade men få äro de utvalda – som  förstå fattigdomens välsignelse. Jag gör det inte.  Ändå var jag mycket fattig då jag var en sån här  liten cirkusprisse. Då var jag förfärligt fattig.  Jag och en jämnårig kamrat – ja inte den jag  hängde inte utan en annan – vi spisade en  gång med välbehag råttor. Vi visste inte att det  var råttor. Vår stackars cirkusmamma hade ingenting annat att ge oss. Hon stuvade dem som  kaniner och vi åt och mådde bra. Hur de smakade,  har jag glömt. Jag vet inte om jag bör klandra  henne, stackars lea gumma. Hon hade ändå tre  stora hundar, som hon kunde ha slaktat. Men se de  var dresserade, de gjorde konster, de voro ett nummer, de fingo leva. Det är alldeles som jag – jag  gör konster, jag är ett nummer, jag får leva.  Tills vidare! Här har jag ett annat kapitel nummer  tre – där frågas om clownen bör vara mycket  ödmjuk. Härpå svaras obetingat ja. Motiveringen  är den att man förlorar så mycket genom att vara  stursk. Man kan till exempel aldrig förstå en  människa som man ser ned på. Och vad ska en  stackars clown leva av, ifall han inte förstår andra  människor och framför allt de ringaste? Det vore  rena rama andliga svältdöden, det. Det händer oss  cirkusartister inte så sällan att vi bli sedda över  axeln. Nå ja, nuförtiden har jag inte mycket att  klaga över i den vägen – men förr. O, vad det  var många bättre människor som såg ned på mig.  Sicken en lus, sicken en lump. Då tänkte jag: du  kaxe, vet du väl vilken förlust du nu gör? Du  förlorar tillfället att förstå och fatta Jac Tracbac  – ja på den tiden hette jag Stall-Nathan för jag  skötte stallet åt en cirkus i Topeca och min fästmö  hette Mary-Ann fast vi aldrig blevo gifta därför  att hon hade högre intressen som jag saknade så  att hon blev småskollärarinna i samma stad och är  så ännu – alltså tänkte jag till kaxen: du stackare,  aldrig lär du fatta och förstå Stall-Nathan. Det  är synd om dig, mycket synd. Jag har medlidande – 
<sec/>
Och mitt herrskap – lyssna till mig: Bär alltid  i västfickan en ask medlidande och känner ni er  smittade av ilska så stoppa bums ett par pastiller  medlidande i mun. Ni får en angenäm kylande  frisk smak i mun, huvudvärken går över och  blicken klarnar. Den som blir ond, blir dum. 
<sec/>
Se här en ny fråga i katkesen: Skall en clown  vara stolt? – Obetingat. Stolt som clown, stolt  som människa. Han skall vara stolt över sitt yrke  – eljes skall han lämna det. Ingen människa är så  beklagansvärd som den, vilken ej är stolt över  sitt yrke. Tyngre, tröstlösare straffarbete än hans  kan ingen ådömas. Livet har många njutningar  men högst står det stränga arbetets njutning om  det med glädje täres. Bör clownen vara stolt  över sitt yrke? Jooooo. Jo. Det bör han – Va  – Va är det Denny? Är det nu han där uppe igen?  Vad säger han? 
<sec/>
Denny. Å, han frågar om man kan vara stolt  över att vara narr. 
<sec/>
Jac. Jo, du kerub och seraf i cirkushimlen –  det kan man om man i narrens hand sätter en  skallra av löje och på hans hjässa en krona av  visdom. 
<sec/>
Hallåmannen. Replikskiftet roar publiken. Man  undrar om det hör till pjäsen men Johnny påstår  att det är helt och hållet improviserat. 
<sec/>
Jac. Och icke annorlunda förhåller det sig med  stoltheten över att vara människa. Vad är nu det  för en pärla att yvas över? Hur mången svart  och slemmig mussla kan icke framvisa ett skönare  innehåll? Två människor mötas, en tredje uppstår. Och över denna händelse skall – kan tänka  – den tredje yvas. Bosch! Ingen ställe sig på  torget och rope: Se jag är dock en människa. Först  den som gör ordet människa till mods och mildhets  märke, han bäre det med ära. Ett adelsmärke är  det men blir först adligt då det av bärarn adlats. 
<sec/>
Men ni – ni misantroper, som kalla människan  en ynkedom – ja visst, visst! – ni ha så rent  förbaskat rätt – visst är ni ynkedomar – det  behöver ni inte tala om – det syns på utanskriften – det hörs av ert ömkliga mäle. Och som  ert mäle är så skall ock ert eftermäle varda. Må  misantropen dra nattmössan väl, väl ned över  öron och ögon och slumra sött. Vi tänker inte  väcka honom. Han hör till de fege. Hans själ  skall aldrig avtacka hans kropp ty hans själ ruttnar före kroppen. 
<sec/>
Jaha, nu vet ni det men nu faller mitt finger på  ett kapitel som heter: Clownens förhållande till  publiken. Det blir allt en smula brännande, efter  det mindre hyfsade uppförande som ni, högtärade  redan låtit er komma till last. Jag hoppas att ni  har kvar era visselpipor, gossar och flickor? Ja?  Gott, då är jag trygg för fortsättningen. Ibland  ser ni allesamman så uppnosiga och stryktäcka  ut, att jag vill gå min väg – – Ja, ja, jag hör  vad du ropar du herre där uppe. Du säger att jag  inte ska genera mig utan gå. Men jag har betalt  för det här. Och ingen inbille sig att han får tillbaks en cent vid luckan ifall föreställningen avbrytes. 
<sec/>
Otrevligt är ofta ditt utseende, publik. Men  kanske är ditt anlete blott en spegling av mitt?  Eller mitt en spegling av ditt? Sak samma – är vi  otrevliga så kan vi tryggt halvera äran. Det sägs  ibland av konstförnumstigt folk att konstnären ej  ska spela med publiken. För katten – vem ska  han då spela med? Med kamraterna? Jo visst –  men blott med dem? Lika gärna då i sluten kammare eller inför tom salong. Ren vid repetitionen  spelar han med regissören, fjäskar ej men har  honom i varm åtanke, hoppar gärna över barriären och ger honom en smocka. Repetition utan  slagsmål intresserar ingen verklig clown. Han måste  känna att han lever. Pulsen får inte slakna tämjd  av tama ord. Spela med publiken? Jag har aldrig  gjort annat hela mitt liv. Jag är clown, icke munk  som spelar mol allena med Vår Herre. Blott spela  med kamrater. Ja visst. Men högtärade clowner  och clownessor i loger och på rader jag gör er  verkligen den äran att räkna er alla som kamrater.  För i afton, för denna timme. Då min skallra  tystnat, gå då hem eller till festliga lokaler och  spela nya komedier med andra clowner. 
<sec/>
Då pajazzo beträtt arenan är publiken hans  egendom likaväl som han publikens. De äro barn  i samma vagga, gungar du, så gungar jag. Samma  öde, samma äventyr sluter oss för en timme i  sitt famntag. Det har sagts om scenen till exempel  att den är ett rum, vars fjärde vägg tagits bort  – se ej dit o sanne konstnär, vakta väl din själ,  låt dig icke influeras av publiken, rikta blicken  mot teatervinden, där bor guden, där står han,  som håller tråden. 
<sec/>
Ack ja, store konstnär gör du bara så – låt  dig inte influeras av publiken så kan du åtminstone vara viss om att publiken inte låter sig influeras av dig. En brandmur av tomhet skiljer er  åt och du kan gärna prata vad smörja som helst  – ingen hör dig. Nej min käre konstnär är din  roll och hjärta kurtisant, kurtisera då – publiken,  är det tragiskt, vredgat, gissla då – publiken,  vill du skratta – skratta i dess armar, vill du  gråta – gråt i samma näsduk – – –  som publiken. Men min kurtisante konstnär – vill du, som  jag tillrått, spela med publiken skall det ske just  som vid en fin och skarp kurtis – ingenting får  märkas av den som ingenting får märka – 
<sec/>
Arenans konst och scenens är stundens samliv  mellan människorna på båda sidor barriären. Därför är filmens fält begränsat. Vem vill älska eller  hata en bild i stället för en människa? Tänk bara  hur tomt och tråkigt att se och höra dessa komedianter som visserligen kunna vara hur skickliga  som helst men som dock totalt sakna förmågan  att komma av sig eller bryta nacken? Bilden är  dock blott ett surrogat. Nå ja – jag tror nog att  det finns folk som hellre hör sin svärmors röst  i grammofon än i levande livet – men hur är  det med fästmöns? Ack – låt konsten förbli  fästmö så länge som möjligt. Svärmor blir hon  tids nog. 
<sec/>
Låt oss nu för roskull titta på elfte kapitlet.  Det lyder: Vad är clowneriets mål och mening?  Frågetecken och slut. Sidan är blank så när som  på en stor plump. Katkesförfattaren har kommit  av sig, pennan har fallit ur hans skälvande hand.  Det påminner om vad man ibland får läsa i rättegångsreferat: Brottslingens tystnad vid domarens  fråga torde få betraktas som en fullständig bekännelse. Mina damer och herrar, i min knipa vänder jag mig till er allesamman med frågan: Varför  clownar ni? Varför ränner ni omkring i cirkussamhället och utför era diverse konster? Sker det  för roskull eller har ni några bestämda avsikter?  Clownar ni uteslutande därför att ni råkat ta anställning vid en cirkus? Nå ja, var och en svare för  sig och jag för mig. Jag för min del har en fråga,  en blank sida och en plump. Ska vi våga oss på en  ordlek och kalla den sidan en plump bekännelse? 
<sec/>
Vänta – nu faller anden över mig från cirkustaket. Hör på. Den sanne clownens mål är att  låta människor känna att de leva. Ska det vara så  nödvändigt då? Visst inte mina barn och vänner  men skulle blott det nödvändiga existera, så existerade ingenting. För min del har jag i jobbet använt det instrument som direktörn gett mig och  jag har behandlat det som den grymme vilden  sin krigstrumma – med knytnävarna. Mitt instrument har varit skräck. 
<sec/>
Hallåmannen. För första gången denna något  ojämna och oroliga afton kan jag säga att en  verklig Tracbacapplåd utbrutit. Det förefaller som  om den skulle gälla mindre clownkatkesens författare och kommentator som fastmer vår gamle  vän Galne Jac, Clown Skräck. För första gången  tar också Jac mot applåd som han förut tämligen  nonchalant låtit gå obemärkt över sitt huvud. Han  har rest sig och bugar clownaktigt djupt åt alla  håll. Nu skallrar han. 
<sec/>
Jac. Clown Skräck alias Jac Tracbac framför  genom mig sitt vördsamma och djupt kända tacksamhet. Men kära barn, varför använde ni inte  era vackra visselpipor? Tro nu inte att clowner i  allmänhet avskyr applåder. Tvärtom. Applåder är  dem hart när kärare än livet. Men när man har  skött skallran länge, skallrat, skallrat, då ljuder  visselpipan just som ett löfte att mästerclownen är  förbrukad och kan gå ut i ryttargången den mörka  bakom mig, och dölja sig och torka svetten. 
<sec/>
Skallra, clown, skallra.  Dallra, hjärta, dallra. 
<sec/>
Jo – jag har ju inte valt den fula gubbens roll  för att skrämma barn och dårar, tvärtom har jag  skrämt mig själv för att barn och dårar skulle  få tillfälle att skratta åt skräcken. Det var min  uppgift. Lär folk skratta åt skräcken, bröder clowner – envar efter sin metod. Där har ni er uppgift! 
<sec/>
Och åter kommer jag till ett kapitel som gör  mig betänksam. Titeln lyder: clownen och kärleken. – Nå, vad sägs? Vad kan en clown skriva  om kärlek? Det är väl allt så där lite tjohittlaha!  Va? Nå, herrarna tål vad de få, men jag pauserar  en minut för att låta alla sederena och blygsamma damer avlägsna sig. – Herr direktör, törs  jag fråga, har många gått –? 
<sec/>
Direktören. Inga, Jac, inga. 
<sec/>
Jac. Tack för det lilla Inga! Tyvärr mina damer  kommer jag inte att motsvara era högt spända  förväntningar. I denna text finner jag knappt ett  vågat ord, långt mindre en gemen slipprighet. Jag  beklagar. Ni måste ta i betraktande att det knappt  finnes en så anständig och pryd varelse som den  inbitne gamle ungkarlen – jag för min del – –  Vad är det nu, Denny? Tog damerna illa upp? 
<sec/>
Denny. Å det är den där lymmeln nu igen. Han  frågar, varför du först presenterar din dotter och  sedan kallar dig ungkarl. Det skär sig en smula  med de oskyldiga flickornas ljuva sång – home,  sweet home – 
<sec/>
Jac. Å det hade jag glömt – å det är förfärligt  – kan jag då inte tänka på vad jag säger? – tänk  så dumt av mig – så rått – så tarvligt – 
<sec/>
Denny strängt. Seså Jac, inga dumheter! Jaga  inte upp er! Här är ingen skada skedd. Fortsätt! 
<sec/>
Jac. Clownens kärlek är liksom allt hos clownen  funtat av övning, beräkning, gymnastik. Hjärtat  måste hållas i form. Precisionsarbete kräves. Liksom vid vissa skjutövningar instruktörens oregelbundet och tätt upprepade »nu» – på en tiondels  sekund måste följas av skottet, så skall ock clownens hjärta vara väl disciplinerat och snabbt. Nu  älska! Nu hata! Nu jubla! Nu lid! Ni förstår –  det gäller inte bara grimasen, nej själva varan  kärlek måste prompt levereras. Clownens hjärta är  ett lydigt hjärta, väl dresserat som en cirkushund. För den enfaldiga människan, oslipad och  illa tränad, är kärleken ofta lik ett oförnuftigt  barn som muntert eller sorgset villar sig i skogen,  finner en täckelig plats, slår sig ned och leker  sig hemma. Å, sådan är ej vår kärlek o clowner  och clownessor. Vi ha adlat den till konst och därför kunna vi också med gott samvete sälja den.  Vi sälja den för pengar eller njutning eller nöjet  att sälja. Varje ny upplaga av vårt hjärta, varje  ny inropning på kärleksscenen är ett bevis för vår  artistiska fulländning. Bland enkla själar hets det:  Min älskade gosse eller min älskade flicka. Hos  oss ej så. Vi säga: Min oförliknelige partner! Min  högst konstnärlige kamrat på känslans slaka lina – 
<sec/>
Och skulle så vara – vilket dess värre händer  om än sällan – att någon ur våra konstnärliga  kretsar, o clowner och clownessor i logerna, att  någon av oss försummar nödig träning eller kanske  rentav tror att det rör sig om verklig kärlek –  nå ja, då är det klart att kvinnan faller – slår  sig – kanske bryter nacken. Det är ej partnerns  fel, hans ära som konstnär blive obeskuren om  ej han av pur häpnad uppträder lika fumligt. Ingen,  ingen spille blommor på den graven. Känslans  slaka lina kräver kallt huvud och ett trimmat  hjärta. Det är en konstnärs plikt att veta detta –  efteråt har hon – ingen rätt att säga till sin  partner – sin – säga – du – du äcklar mig –  du är en böld – i min själ – ett äckel – hon  får ej säga, du borde vetat – jag inte var en  så – SÅ – stor konstnärsclown – narr – slak  narr – som du – 
<sec/>
Hallåmannen. Jac talar långsamt och förefaller  mycket frånvarande i sina tankar – han fingrar  på de små handskarna, i sin distraktion försöker  han dra den ena på sig – den är naturligtvis  för liten och han slänger den ifrån sig – hans  ansikte är trött och slappt – doktorn förefaller  orolig, han tar fram ett pulver – 
<sec/>
Denny. Jac hur är det fatt? Är du trött – 
<sec/>
Jac. Tack. Jag vet inte – det faller mig ur  minnet – vad är det jag talar om –? 
<sec/>
Denny. Tag det här pillret och gör en kort  paus. Du kan skallra lite under tiden – sluta sen  så snart som möjligt – 
<sec/>
Jac. Ja – ja men vad är det jag talar om –?  
<sec/>
Denny. Du talar om kärlek. Se så tag nu  pillret – 
<sec/>
Jac slött. Talar jag om kärlek? En clown tala  om kärlek? Å fy för den lede så osmakligt – 
<sec/>
Hallåmannen. Saken har tagit en tråkig vändning. Jac är illamående. Doktorn ger honom ett  piller. Aj – vattnet rinner ut – han kan inte  svälja. Hans dotter skyndar ned till honom. Nu  leda de ut honom. De små kontroverserna med  publiken, som han för resten själv utmanade, tycks  ha varit för mycket för hans nerver. Personen som  talade uppifrån raden lär ha varit en sinnessvag  före detta cirkusartist som tydligen inbillade sig  att han borde uppträda med sin berömde kollega.  Kvar är nu blott katkesen, skallran och de små  damhandskarna. Den ena ligger i golvets sågspån  och verkar onekligen ofantligt övergiven. Jacs  mascot har tydligen ej bragt honom lycka –  åtminstone ej denna afton. Må vi hoppas att Jac  snart kryar på sig. Vår utsändning från Capitolium  första Jac Tracbacföreställningen är slut. 
<sec/>
– – –  
<sec/>
Sanna. Min far – känner du dig bättre nu?  
<sec/>
Jac. Jo, jo – mycket bättre – utmärkt –  
<sec/>
Sanna. Så synd att vi måste avbryta – publiken  skulle ha hyllat dig – den såg så vänligt på dig  – (smäktande) – och även mot mig var man så  vänlig – vilket mottagande – rosorna – sången  – home, sweet home – hem, ljuva hem – 
<sec/>
Jac trött. Ja ja, min flicka, låt oss gå hem –  hem – till hotellet – 
<chapter/>

<chaptername>TJUGONDE KAPITLET.</chaptername>

<chaptername>När fyrverkeriet slocknar.</chaptername>

<sec/>
Efter föreställningen åt Tracbac kvällsvard på  Auditorium Annex i sällskap med sina närmaste,  Siv, Sanna, Caroline, Benbé, Denny och Abel Rush.  Clownen hade hastigt repat sig efter den nervösa  krisen men förblev till en början butter, nedslagen  och mycket skamsen, just som en skolpojke efter  misslyckad examen. Men bäst han satt och stirrade  ned i sitt isvatten – hans gäster drucko champagne – lyste han med ens upp, som om han  funnit ett förlösande svar på en svår fråga. Han  vände sig till Abel Rush och yttrade med spjuveraktig min: 
<sec/>
Abel min gosse, jag trodde mig vara en bekännare. En lilleputtbekännare visserligen. Bara  högfärd, bara högfärd. Jag är clown. Ordna saken  till i morgon bitti – 
<sec/>
Det var tydligen en befallning men det krävdes  onekligen Abels skarpsinne och kännedom om  Tracbac för att tyda den. Emellertid litade Jac  blint och med full rätt på sin sekreterare. 
<sec/>
Pech, den rävröde bondpojken från Kansas, hade  denna afton ett synnerligen lätt arbete. Trots syndikatets upplösning red han alltjämt för det journalistiska rusthållet och informerade pressen. För  en gångs skull höll han sig nära nog till sanningen,  blott en smula tillrättalagd. Tracbac hade någon  tid lidit av neurokataleptisk feber, hans läkare  hade avrått honom från att uppträda men den  övermåttan plikttrogne Jac hade trotsat förbudet  och måst lida därför. Som man sett hade läkaren  övervakat föreställningen. Den unga damen var  mycket riktigt Jacs dotter och allt det rörande  och vackra som redan sagts om henne och möjligen  kunde komma att sägas var rena rama sanningen.  Tracbac beräknades tillfriskna så snart han övervunnit sin opasslighet och turnén skulle fortsättas  med exakt samma program undantagandes de ändringar, som den växlande årstiden alltid kan tänkas  medföra. 
<sec/>
Kansaspojken klarade alltså lätt sitt åliggande  – ingen besväre sig med att söka neurokataleptisk  feber i någon uppslagsbok, den tillhör uteslutande  Pechs rika medicinska kabinett – han klarade  alltså jobbet och ämnade ägna natten efter eget  påstående åt de smutsigaste orgier av oskyldigaste  slag, då plötsligt sekreteraren figurligt talat högg  honom i hampan. Rush sa: Hör på, yngling, Tracbac har lyckligtvis insett att katkesidén var misslyckad. Det blir nu din uppgift att tills i morgon  bitti ha skrivit en sketch som kan inövas på en  vecka. Du har fria händer så när som på titeln  – sketchen måste också heta: Clownens katkes. 
<sec/>
Farväl, smutsiga orgier, suckade ynglingen, ni  får ligga till er. – Sketchen som Pech utarbetade  i sällskap med en kaffekanna och tre vackra flickor,  engagerade uteslutande för att sticka honom med  knappnålar, ifall han skulle dusa till, ägde något  av grymheten hos sin tillkomst. Innehållet var i  korthet följande: En clown kommer efter föreställningens slut till sitt ytterst fattiga hem, där  en liten beskedlig, trofast men mycket sliten  hustrukrake väntar honom. Just denna afton har  han emellertid gjort en succé vars storlek han  ännu knappt fattar. Så småningom går det dock  upp för honom att den måste ha varit enorm  och hans högmod börjar svälla som en ballong.  Nu vill han föra ett annat liv än det tarvliga han  blygsamt nöjt sig med. Den förskräckta hustrun  söker dämpa hans högmod – men se: redan anlända  beundrarinnor och beundrare med blommor, dyrbarheter, möbler, rika gåvor av alla slag. För  varje nytt föremål som kommer tar clownen något  motsvarande ur det fattiga hemmet och kastar det  över barriären där ett berg av tarvliga föremål  uppstaplas. Hustrun kvider över det kära gamla  bohagets nesa, men clownen pöser som en ballong.  Några herrar av direktionen överlämna en bankbok lydande på ett betydande belopp. Clownens  högfärd krönes av guldet. Nu inträder en underbart skön flicka som dock icke medför annan  gåva än just denna underbara skönhet. Clownen  ser på flickan, han ser på sin utsläpade gamla  hustru, i hans hjärta uppflammar en våldsam strid,  han springer fram och tillbaka mellan de båda  kvinnorna i valet och kvalet mellan trofasthet och  kättja. Slutligen med bortvänt ansikte fattar han  hustruns hand och leder henne utom barriären,  makar henne försiktigt upp på högen av kasserade  möbler. En sista gång kysser han hennes mun, hennes hand, hennes trasiga sko – så tar han ett skutt  över barriären och står glädjestrålande inför den  sköna. 
<sec/>
Han faller på knä och kysser hennes sidenskodda fot, han kysser hennes juvelblixtrande hand,  han springer upp och kysser hetsigt hennes läppar.  Och nu kommer det! Nyfiken betraktar den sköna  alla de föremål, skrin och kistor som äro placerade  kors och tvärs över arenan. Clownen visar stolt  sina skatter, han för henne från det ena dyrbara  föremålet till det andra, han öppnar kistor, han  öppnar skrin. Då – plötsligt, i det han öppnar  en kista eller en möbel förnimmes ett fruktansvärt brak, en väldig eldslåga slår upp ur kistan.  Clownen raglar baklänges och stöter mot ett nytt  föremål, som genast exploderar. Så tumlar han  från det ena till det andra och alltsamman är ett  maskerat fyrverkeri som förstärkts med projektioner snart förvandlar arenan till ett eldhav. Flickan  flyr. Clownen irrar skräckslagen omkring bland  dessa explosioner, hans förvridna grimaserande  ansikte sticker fram än här än där ur lågor och  rök. Flickan flyr men han vill ännu rädda något. 
<sec/>
Han hoppar dock upp på barriären men plötsligt  erinrar han sig bankboken och skrikande: Pengarna, pengarna! – störtar han åter in i eldhavet. 
<sec/>
Strax slocknar fyrverkeriet och arenan ligger  under några minuter i fullständigt mörker för att  sedan småningom upplysas av ett växande milt  sken. På en välordnad hög av aska och förkolnade  föremål sitter clownen, oskadd men ömklig att  skåda, låter vemodigt askan rinna mellan fingrarna.  Den slitna lilla hustrun sitter kvar på sina möbler.  Nu glider hon sakta och varligt ned och börjar  stillsamt plocka några möbler, en efter en in på  arenan. Så går hon fram och synar sin man,  de säga ingenting, hon tar upp sin näsduk, gnider  sot ur hans ansikte, ansar honom så gott hon  kan. Han börjar plötsligt gräva i askan, gräver  allt ivrigare, hon följer hans exempel, hon finner  en liten bok med förkolnade pärmar. Bankboken!  skriker clownen, rycker den häftigt ifrån henne.  Han öppnar försiktigt boken, hans ögon vidgas av  häpnad, förtvivlan som sakta övergår till en resignerad humor – han har funnit sin barndoms  gissel katkesen. Han säger allvarligt som en  lärare: Hustru, hur lyder första budet – hon  svarar och mellan clownen och hans hustru på  askhögen växlas några vemodiga repliker om flärdens fåfänglighet och barnarisets bestående värde. 
<sec/>
Som man ser, behövde denna sketch icke barnförbjudas. (Den ursprungliga, allvarligt tänkta  clownkatkesen var den enda Tracbacföreställning,  som barnförbjudits.) Sketchens symbolik var enkel  och acceptabel ur moralisk synpunkt. Skräckmomentet kraftigt åtminstone ur Tracbacs synpunkt  – han fasade för eld, till och med för fyrverkeri.  Visserligen var elden här helt och hållet illusion  och fullständigt oskadlig, men den för Tracbac  nödvändiga spänningen, som han på ett briljant  sätt förmådde suggerera publiken, förstärktes här  därigenom att han icke visste vilket av de »dyrbara» föremålen som skulle ge signal till »eldsvådan». Detta föremål skulle varje afton utbytas  mot ett annat. Clownen kunde alltså vänta sig  träffa det fatala föremålet var och när som helst.  Starkare sensation behövdes icke och skulle ej  heller av O’Henny tillåtits. 
<sec/>
Tracbac godtog förslaget utan att ens diskutera  det. Rush jämte en stab av medarbetare – däribland Benbé – skyndade att göra nödvändiga  förberedelser. Dessutom gjorde Rush sin principal  och vän en kanske ännu större tjänst: understödd  av Caroline lyckades han förmå Sanna att begiva  sig till Kalifornien. Till en början vägrade hon  sägande: Jag vill dela min fars öde; det har visat  sig att han behöver mig. – Inte ens den livliga  beskrivningen av alla den stora bungalowns härligheter och den utomordentliga aktning man där  skulle visa henne, förmådde luckra hennes envishet. Först då Rush sagt henne att hennes närvaro skulle betänkligt hindra Tracbacs arbete, gav  hon undergivet vika. 
<sec/>
Man väntade att sketchen skulle väcka anklang  i västern men mottagas kyligare i den mer kräsna  östern. Emellertid möttes turnén av samma entusiasm i alla de tjugu städerna. Bortskämda barn bli  stundom stormförtjusta just över enkla leksaker.  Själva motivet: den trofasta hustrun som förlåter  sin djupt ångerfulle man samt gudsordet som framgräves ur flärdens aska – vann dessutom kvinnoklubbens starka gillande och man kan säga att  Jac Tracbacturnén seglade under denna allsmäktiga förenings beskydd. Det obehagliga intrycket av  den ursprungliga clownkatkesen hade utplånats. 
<sec/>
Först då turnén nått en av de sydligare städerna, fick de båda systrarna, Caroline och Sanna,  bevista föreställningen. Den friska flickaktiga Caroline föll i extas över de praktfulla ljuseffekterna  och den lilla intrigens spänning. Sanna var inte  lika belåten. Omöjligheten att här själv framträda  och »dela sin store fars öde» gjorde henne lite  surmulen. Hon förklarade att hon fann denna  föreställning något mattare än den föregående.  Emellertid minskade det ej hennes än blida än  skälmska ömhet gentemot fadern. Då de åter skulle  skiljas, sa hon hemlighetsfullt: Min far, vill du  inte skriva en fullmakt åt mig, en fullmakt som  bjuder alla dina tjänare i bungalown att lyda mig  som vore jag du själv. – Va för slag? utbrast  Tracbac förvånad och förargad. Är de inte hövliga mot dig? – De är utsökt hövliga, intygade  Sanna, och det är egentligen inte jag som begär  fullmakten utan min vän greve de Grazy. (Den  gode majoren var i själva verket hertig de Grazy  men fann denna pompösa titel så föga passande  för sin ställning att han samvetsgrant hemlighöll  den. Sanna hade emellertid »anat» att han var  greve – och det var ingenting att göra åt den  saken.) 
<sec/>
Tracbac undertecknade fullmakten i det han  muttrade för sig själv: Ja, vad ska nu den här  papperslappen åstadkomma för olycka? – Den  åstadkom inte precis någon olycka men väl ett så  att säga lysande obehag. Då far och dotter för  andra gången togo avsked, viskade Sanna hemlighetsfullt och skälmskt: Då turnén är slut ska  din stackars Sanna visa att hon kan värdigt mottaga sin store far. – Å, herregud då, suckade  clownen. 
<sec/>
Kanske var det just detta hemlighetsfulla löfte  som förmådde Tracbac att – obeskrivligt trött  efter den ansträngande turnén – slå sig ned i  Florida. Som sällskap hade han Siv, Rush och tidtals Denny O’Henny. Den unge läkaren kurtiserade  zigenerskan med så förbittrad ihärdighet att clownen flämtade av överansträngning. O himmel,  kved han, varför kan icke dessa båda unga idioter  gifta sig? Är det kanske nödvändigt att jag dör  och försätter dig i det hedervärda änkeståndet?  Säg ett ord, säg ett ord! – Gifta mig, fnös  zigenerskan, ånej, min lille Jac, den som varit  gift med dig, gifter inte om sig. Hon har fått  nog både för detta livet och det tillkommande. –  Nå, då kan jag inte hjälpa dig, Denny, smålog  clownen. Utmärkt, alldeles utmärkt. 
<sec/>
Dessa skiftande tilldragelser i Amerika skildrades givetvis för pappa och mamma Längsäll. Båda  flickorna skrevo flitigt. Den hurtiga och kvickögda Caroline hade oändligt mycket att berätta  om häpnadsväckande ting och händelser – minst  förtalde hon om Tracbac. Sanna desto mer. Med  den avtrubbning av känslan för det passande, det  lämpliga och anständiga, som utmärker vissa nervsjuka lyckades den stackars flickan mot vett och  vilja grundligt pina sin mor. I breven som voro  riktade till »allra käraste pappa och mamma» kunde  man på varannan rad bland extatiska utgjutelser  läsa orden »min älskade far», »min store far» och  så vidare. Kanske trodde hon sig utreda en outredlig härva eller rättvist ge var och en sitt då  hon konsekvent kallade Längsäll »min älskade  pappa» och Tracbac »min store far»? Lillemor  log sitt leende, vars bitterhet nästan gränsade till  cynism; hon tänkte: Rätt så, rätt så – låt oss  tömma bägaren till botten. I små klunkar. Så  känner vi bättre smaken. 
<sec/>
Under det att Längsällarna fingo rikliga underrättelser om de bådebåda flickornas öden och äventyr,  voro deras egna rapporter från Sanna föga innehållsrika. Stort var inte att berätta och det största  fick inte berättas. Redan några veckor före ungdomarnas avfärd hade läkaren meddelat de båda  makarna att Lillemor led av leverkräfta och att  snar operation vore oundgänglig. Längsäll lyssnade storögd, liksom häpen. Han höll munnen  hårt sluten av rädsla att brista i gråt. Den modiga lilla frun klappade honom på bröstet och  sa: Där ha vi förklaringen till mitt retliga humör.  Nu får du vackert tåla vad som helst av mig. –  Längsäll ville underrätta barnen och uppskjuta  deras resa men Lillemor förbjöd honom. Endera  går operationen bra, och då är det tids nog att  underrätta dem, eller också dör jag på operationsbordet och varför ska de vara med om det? –  Operationen gick visserligen lyckligt men den sjuka  återvann inte sina krafter, tvärtom sinade de mycket sakta men stadigt. 
<sec/>
Fader Längsäll fick lämna höstplöjningen och de  kära oxarna helt åt drängarna. Själv satt han i  sängkammaren, sysslade med någon liten slöjd  eller läste högt för Lillemor. Ibland gnabbades  han med henne. Då han såg hennes lilla hand  ligga knuten på täcket sa han: Se så liten och  ändå kavat! Ska det där vara en hand det? –  Han la sin egen väldiga näve bredvid hennes.  – Se det kallar jag en hand. Sån ska den se  ut. Vår Herre var allt lite småsnål mot er kvinnfolk. Tocke knåpgöra han tog på sig när han  slöjdade er. Han måtte haft starka brillor på  näsan, gubben – 
<sec/>
Så skämtade han och sökte hålla modet uppe.  Han vågade knappt kasta en blick genom fönstret  för att inte Lillemor skulle ana att hans stora,  kraftmättade kropp längtade ut till fälten. Hon  märkte det ändå men hon tänkte: Stanna du inne,  vän min. Snart är du ensam med dina fält och  dina kära oxar. 
<sec/>
– – –  
<sec/>
Även Sanna var ensam. Benbé och Caroline vistades i Frisco där den unge mannen hade vissa uppdrag för sina principalers räkning. För resten hade  de nygifta ännu ej bestämt var de borde slå upp  sitt huvudkvarter, om i södern eller norden, östern  eller västern. 
<sec/>
Till en början hade Sanna så mycket att bestyra  att hon inte märkte sin ensamhet. Hon förberedde  åt sin store far ett utomordentligt festligt mottagande på bungalown, då han äntligen behagade  infinna sig. Det var just för dessa festligheters  skull som hon så hemlighetsfull av Tracbac begärt  en fullmakt in blanco. Naturligtvis var de Grazy  den verkställande i dessa förberedelser. Han gav  sig motvilligt i leken, ty flickans många projekter voro som oftast rent upp i natten tokiga.  Emellertid hade han Tracbacs »generalorder» och  såg sin uppgift i att göra det tokiga så litet  tokigt som möjligt. Sedan de enats om att ett  av huvudnumren i festen skulle vara ett extra  praktfullt fyrverkeri blev före detta knekten rentav  intresserad. Det var ett sätt att få lukta krutrök!  Han funderade på saken och beslöt åstadkomma  ett fyrverkeri som aldrig skådats förr på något  garden party. Han anlade här och var i den väldiga parken något hundratal av honom konstruerade minor som med elektrisk tändning skulle  samtidigt uppflamma. Då den första delen av  fyrverkeriet – utomordentligt rikt men likväl mera  banal – när det slocknat skulle mörkret plötsligt  skingras av brakande eldpelare uppslungade ur  jorden – en idé värdig en krigare. Tyvärr glömde  han eller kände inte till festföremålets eldskräck. 
<sec/>
Den vänlige majoren var Sanna ett angenämt  sällskap och skulle så förblivit om han inte en  dag råkat visa henne sin frimärkssamling och  skrattande sagt att denna lilla vurm egentligen  var hans enda intresse och glädje i livet. Denna  bekännelse gjorde Sanna tankfull och några dagar  senare sa hon milt och blygt: Greve, ni måste  känna er bra ensam då några buntar frimärken  kan vara er enda glädje. – Den oförsiktige majoren, som alls inte älskade de sina, svarade av  pur konvenans: Ack ja, man saknar ju sina kära  anhöriga. – Flickan smög sig ljuvt intill honom  och viskade: Även jag är mycket, mycket ensam.  – Den stackars majoren var nära att kvävas av  skräck och – än värre – nära att förneka den  ridderlighet, som var hans käraste dygd. Emellertid lyckades han något så när hövligt parera  attacken sägande: För en man med mitt stormiga  förflutna är ensamheten en ren njutning. – Nå  då så, smålog Sanna lättad; hon var nämligen inte  alls förälskad i den man, till vilken hon halvt om  halvt friat. Hon tyckte bara synd om honom.  Emellertid lämnade majoren – för första gången  feg – hals över huvud bungalown och telegraferade till Tracbac att viktiga angelägenheter kallade honom bort för någon tid. 
<sec/>
Den stackars flickan blev nu verkligen ensam.  Folket på bungalown visade »herrns fosterdotter»  skyldig men kylig respekt. Trots sin frikostighet  på sötsaker lyckades hon inte ens få barnen på  sin sida, varken de svarta eller de vita, de gula  eller de röda. Visserligen lät hon sy Hiawatha  ett glänsande livré och hade honom ständigt hos  sig som sin page – men den svarte lille slyngeln  gjorde hemligen så mycket narr av henne att  hon slutligen märkte det själv och rodnande av  blygsel bad honom hålla sig borta. Ensam strövade hon alltså omkring i den väldiga parken  eller i labyrinten. Axelsson med fjädervippan, ständigt drucken, mumlade var gång de möttes: Stackars fjolla, vad ska det bli av henne? – Det  skulle inte höras, men det hördes. 
<sec/>
Ibland drog hon fram pastorsadjunktens ring,  som hon förvarade vid barmen, kysste den och  viskade: Folke, min Folke, minns du mig än?  – På den frågan fick hon emellertid intet svar  och hon beslöt att uppsöka sin far. Hon smålog  blitt och tänkte: Han kommer att bli bra överraskad. 
<sec/>
Det blev han också. Han, Siv och Rush sutto en  förmiddag på plagen, då den skarpögda Siv upptäckte en dam vars hypereleganta och något extravaganta dräkt väckte en viss uppmärksamhet även  bland dessa mondäna och blaserade människor.  Det var Sanna. Hon hade själv varken sinne eller  intresse för kläder; likväl hade hon låtit ett ultramodernt modehus rigga upp henne utan hänsyn  vare sig till kostnad eller smak. Ämnade hon inte  uppsöka sin store far på en mondän badort? Skulle  han kanske få skämmas för sin lantliga dotter?  Ånej. 
<sec/>
Siv kände lyckligtvis igen henne på långt håll  och sedan hon viskat några ord till Rush skyndade  hon emot Sanna och uppehöll henne så länge,  att Rush hann varsko Tracbac. Clownen betraktade  sin unge vän med trött blick, nickade och sänkte  huvudet. Då han hörde Sannas ömma och glada  rop: Min far, äntligen – såg han åter upp, log  vänligt och yttrade: Välkommen lilla Sanna, det  är utmärkt. – Han frågade inte varför hon kommit, han frågade ingenting. Emellertid lyckades  hon spränga trion först och främst genom sin  ohövlighet mot Siv. Här fanns ingen fader Längsäll att visa henne till rätta. Hon kände svartsjuka mot vackra Siv och man må icke döma henne  för hårt. Trots sin naiva egenkärlek kände hon  innerst blott alltför väl att folk skydde henne.  Vem hade hon att klänga sig fast vid om icke  vid sin »store far»? Och hon klängde sig fast  med sin jämmerliga svaghets ohyggliga styrka.  Till sist brast icke Sivs tålamod men väl hennes styrka. En dag yttrade Sanna i det hon med  ettriga blickar fixerade zigenerskan: Tänk, jag  anar att vi äro för många kring min stackars  far, vi trötta honom. – Tracbac var i själva verket  så trött att han inte ens hörde hennes ord och  fräna ton. Dagen därpå for Siv. Hon var inte  sårad – men hon tänkte: Kanske blir det bättre  för Jac om jag reser; värre kan det knappast bli.  – Likväl var hon i sista stund nära att hoppa av  tåget. Tracbac ensam hade följt henne och några  sekunder innan tåget gick, lyfte han ansiktet och  gav henne ur sina stora mattblå ögon en förskräckt och häpen blick. Han sa: Siv, lilla Siv,  vad man ändå vet lite – 
<sec/>
Siv fick orätt. Det blev värre. Den uttröttade  och nedslagne clownen skydde givetvis att väcka  uppmärksamhet och denna skygghet tycktes folk  för ovanlighetens skull känna och respektera.  Sanna gjorde allt för att draga blickarna till  honom. Med ystra skratt, excentriska gester,  skälmskt babbel liksom inbjöd hon publiken att  visa hennes far sitt intresse, ägna honom sin hyllning. Den stackars flickan, som ständigt känt sig  förbisedd, kunde inte tänka sig en bittrare lott  för en stor man än den att icke ständigt hyllas. 
<sec/>
Abel Rush offrade sig för att lindra Tracbacs  lott. Dag för dag fann han upp nya utflykter, som  han och hon borde göra tillsamman. Tracbac lämnad ensam på plagen njöt – men han liknade  nästan en idiot där han satt timme efter timme  i soltältet med nedböjt huvud, grävde i sanden.  Tyvärr tog Abels barmhärtighetsverk en bråd ända.  Han drabbades av de Grazys öde. Denne unge  man som »inte ett ögonblick släppte henne ur  sikte och som gjorde allt för att få vara allena  med henne», denne unge man som hon till på köpet  fann mycket tilldragande – han blev för mycket  för hennes känslor. Hon lutade sig tätt intill  honom och viskade på ett sätt, som hon själv  fann mycket blygt och kvinnligt: Abel, du låter  mig på så många sätt förstå, att du håller av  mig. Men du är för finkänslig att uttrycka dina  känslor. Är det då jag som bör säga första ordet?  – Den unge mannen blev mera skrämd än de  Grazy. Hans enträgna uppvaktning i syfte att  skona Tracbac kunde onekligen tas som en dold  kärleksförklaring. Han nästan skrek: Men jag är  ju förlovad, Sanna, jag är förlovad! – Flickan  rätade på sig, hennes bleka finniga ansikte rodnade starkt och hon svarade efter några minuter  med mycken höghet: Då har ni handlat illa mot  en kvinna som visat er förtroende. Jag beklagar  min far, som har er i sin tjänst. För resten, tillade  hon stolt och med gnistrande ögon, för resten  ska ni inte inbilla er att jag lider av olycklig  kärlek. Jag är också förlovad! – Hon halade upp  förlovningsringen ur barmen, kysste den passionerat och stoppade åter ner den. 
<sec/>
Ingenting ont som inte har något gott med  sig. Skrämd av den hotande faran reste Abel  Rush bus bas till Frisco och gifte sig. I ett par  år hade han varit halvt om halvt förlovad med  en söt och präktig liten judeflicka, Ester, men  en plötsligt uppflammande ehuru obesvarad förälskelse i vackra Siv hade gjort hans känslor för  Ester vacklande. Sannas frieri gjorde slag i saken  och gav den unge mannen en hälsosam maning att  hålla sig till den snälla flicka, försynen beskärt  honom. Bröllopet stod inom några veckor, Benbé  och Caroline representerade Tracbac. 
<sec/>
Därmed var Jac helt överlämnad åt sin dotter.  Sanna önskade återvända med sin far till Kalifornien, hon längtade efter att få bränna av sitt storartade fyrverkeri och göra les honneurs vid en  strålande fest. Jac vägrade i vändningen. Tanken  att stänga in sig i sin dystra bungalow tillsamman med sin dotter gjorde honom alldeles utom  sig. Han sa till Sanna: Tids nog kommer vi dit.  Du bör se dig om på den här väldiga kontinenten,  som du inte känner. 
<sec/>
Under månader reste de omkring, kors och tvärs.  De stannade aldrig många dar på någon plats,  ty Sannas outrotliga begär att draga uppmärksamheten till sin store far och se honom hyllad,  gjorde en längre vistelse outhärdlig. För resten  väckte de även vid ett flyktigt besök nyfikenhet,  ehuruväl Tracbac reste under sitt ursprungliga  namn Jonathan Borck, privatman. Den spenslige  lille clownen gick klädd i en konfektionssydd lång  reskappa av ett grovt mörkgrått tyg: en likaledes  mörkgrå slokhatt med breda brätter bar han så  djupt nedtryckt att det bleka magra ansiktet nästan  doldes. Sanna åter blev desto mer elegant och  extravagant i sin mundering och påminde onekligen om en prålande cirkushäst – allt till sin  fars ära. Detta underliga osaligt kringirrande par  måste väcka nyfikenhet och löje. 
<sec/>
En dag kom clownen på den lyckliga idén att i  Topeka uppsöka sin första flamma, den Mary-Ann  som på sin tid givit stackars »Stall-Nathan»Stall-Nathan» korgen.  Gumman – hon var ett par år äldre än Jac –  tog hjärtligt emot sin försmådde friare och detta  fryntliga möte gav clownen en andra god idé –  han föreslog den pensionerade lärarinnan att sluta  sig till sällskapet och bli en medlem av hans  familj. Den goda kvinnan samtyckte genast. Men  vad skulle Sanna säga? Med bävan i hjärtat förklarade Tracbac för sin dotter fördelarna av att  äga en äldre, erfaren väninna vid sin sida. Den  misstänksamma flickan gav fadern en mörk blick  men plötsligt sken hon upp och utbrast: Min  far – skulle vi inte kunna göra henne till min  lektris? – Utmärkt! nästan gallskrek clownen i  förtjusning. Det bör passa en gammal lärarinna  alldeles utmärkt! – Så blev det. Gumman som  var van att sköta kvinnliga varelser av olika åldrar  och kynnen, behandlade smidigt och förståndigt  flickans nycker. Den åldrade Mary-Ann fick tillfälle att göra sin försmådde Stall-Nathan ovärderliga tjänster. 
<sec/>
Emellertid hade före detta lyckliga möte en  ny olycka spirat och vuxit. Far och dotter Tracbac  ägde en egenskap gemensamt – de voro otroligt givmilda och tyvärr båda på det mest kritiklösa och virriga sätt. Det gällde bara att giva,  likgiltigt till vem, blott personen i fråga förstod  att väcka deras medlidande och ingenting var  lättare än det. I dylika fall är det givetvis de  fräckaste och sämsta elementen som tränga sig  längst fram. Paret Tracbac verkade på dessa  yrkestiggare och bedragare som en ostkant på  råttor. De strömmade till från alla håll och kanter,  gnagde och knaprade efter förmåga. Då åtskilliga  av dessa obskyra manliga och kvinnliga figurer  hade allt annat än klara papper, råkade den till  slöhet utpinade clownen snart i allvarliga bryderier. Men Herren är de dårars förmyndare och  denna gång sände han till Tracbacs hjälp ingen  mindre än mr Judah, som städse var beredd att  förlåta eller förlåtas alltefter omständigheterna.  Vid ett tillfälligt sammanträffande upptäckte han  snart clownens svårigheter, undanröjde snabbt de  mest trängande, skingrade slöddret och underrättade dessutom Abel Rush om saken. 
<sec/>
Den trofaste sekreteraren bröt genast sin smekmånad och anlände till Topeka i sällskap med sin  unga hustru samt paret Benbé. Ett familjeråd  hölls under det att unga mrs Rush lyckades hålla  Sanna på avstånd. Det beslöts att Sanna skulle  återvända till sin fars bungalow, där hon var  mera skyddad för utomståendes inflytande. Tracbac åter skulle följa Benbés till deras nya hem i  Frisco och vistas där någon tid. Emellertid vägrade Sanna att resa utan sin far och då de  gjorde henne föreställningar, vred hon sina händer  och utbrast snyftande: Min far, jag anar att jag  plågar dig. Men sänd mig då tillbaka till mina  föräldrar. Dem beredde jag åtminstone glädje. 
<sec/>
Denna gång var det Benbés tur att finna råd. 
<sec/>
Då han såg, hur stolt flickan var att äga en  lektris, yttrade den sluge ynglingen: Sanna skulle  nog trivas där nere om hon hade en behaglig  sällskapsdam. Jag känner en person av synnerligen fin familj, som måhända skulle vilja antaga platsen. – Den åsyftade personen var ingen  annan än Benbés förträffliga värdinna, mrs Canadian. Han hade två orsaker till sitt förslag –  för det första visste han att kanadensiskan befann sig i ganska trånga ekonomiska omständigheter och att han alltså gjorde henne en tjänst,  för det andra var han övertygad om att denna  praktiska, hurtiga och alltid gladlynta dam skulle  göra livet på bungalown betydligt drägligare för  hans onkel. Sanna nappade genast på betet.  Denna nya förnämitet tilltalade henne. Med en  lektris på ena sidan, en sällskapsdam på den andra  och en negerbetjänt bakom sig var hon så gott  som en furstlig person. Hon kastade en öm blick  på Abel Rush (som lyckligtvis stod under sin lilla  hustrus beskydd) och tänkte: Kanske får jag också  en sekreterare – 
<sec/>
Familjerådet skingrades. Åtminstone en del av  clownens sorger och bekymmer hade avlyfts i  detta Topeka, där han för en del år sen till  syndikatets förtvivlan velat börja en stor turné.  Orsaken till hans bisarra infall då hade helt  enkelt varit en önskan att återse sin forna flamma,  som nu skulle bli hans dotters lektris. Trots sin  trötthet småskrattade han för sig själv då de  följde Sanna till tåget och viskade i Abels öra:  Vad sa jag för flera år sen, Abel? Topeka är  inte dumt, sa jag. Utmärkt. 
<sec/>
– – –  
<sec/>
Alla dessa märkliga reseäventyr och händelser  duggade i brev över makarna på Sanna. Likväl  var det endast fader Längsäll som tog del av dem;  Lillemor orkade inte längre. När inte morfinet  gav henne sömn låg hon och stirrade oavvänt i  taket. Någon gång vände hon på huvudet, nickade  åt mannen, såg så åter i taket. Över den lilla  munnen dallrade ständigt ett leende, än plågat,  då smärtorna ansatte, än bittert ända till cynism.  Detta leende plågade fader Längsäll nästan mer  än medvetandet om hennes smärtor. Inte förgäves hade han många släktled starkt religiösa förfäders blod i ådrorna. Om och om igen sa  han sig att hans plikt bjöd honom tala om de  heliga tingen. Han kunde inte, han kände sig  så oändligt mycket svagare än denna hårda lilla  varelse som långsamt upplöstes i plågor. Han vågade icke. En gång då han satt och dovt och slött  grubblade över dessa saker, vände hon plötsligt  ansiktet mot honom, hennes vackra ögon gnistrade av förbittring och hon utbrast i sträv ton: 
<sec/>
Ja, du har det bra du – du med din himmel  och din gud. 
<sec/>
Blicken, rösten, orden, den plötsliga stöten för  bröstet knäckte honom. Han nästan föll framstupa  mot sängkanten och brast i gråt. Hon satte sig  mödosamt upp och tog hans huvud mellan sina  händer. Hon strök sitt ansikte mot hans, hon  kysste hans panna och hjässa. Det var den sista  smekning fru Lillemor gav sin starke, muntre,  tålige man. 
<sec/>
– – –  
<sec/>
Sannas liv i sin fars bungalow förflöt nu angenämare än förut. Hon var stolt över sina »damer»  och bemötte dem också med utsökt artighet och  vänlighet som på intet sätt verkade nedlåtande utan  hjärtlig och naturlig. Därmed ville hon hedra sig  själv och sin store far. Då man väntade något  turistsällskap som under Longfellows ledning  skulle göra den sedvanliga ronden, tog hon gärna  plats ett litet stycke från vägen i en bekväm vilstol med lektrisen vid sin sida och den guldsmidde  Hiawatha bakom stolen fläktande med en solfjäder. Det var som en saga ur Tusen och en  natt. Tyvärr läto varken mrs Canadian eller de  Grazy förmå sig till att deltaga i dessa tablåer. 
<sec/>
Den tappre majoren hade återvänt till bungalown  och något längre fram i tiden skulle han komma  att ställa sig under mrs Canadians beskydd alldeles som Abel Rush under Esters. 
<sec/>
Sent omsider återvände Tracbac till sitt hem  tämligen utvilad tack vare vistelsen hos Benbés.  Ett par dagar senare gick den länge förberedda  festen av stapeln. Gästerna, som hälsade den store  clownen efter hans »triumftåg genom Staterna»  uppgingo till ett halvt tusental, nästan idel notabiliteter på olika områden enligt Sannas befallning valda av de Grazy. Första delen av denna  fête champêtre avlöpte fritt och otvunget men  utan större sensationer eller enligt de Grazy i  europeisk stil. På Sannas begäran bar clownen  samma dräkt som vid det »oförgätliga» uppträdandet på Capitolium. Han linkade kring bland  sina gäster, skakade hand och grinade till synes  högst belåten. 
<sec/>
Sedan mörkret fallit på avbrändes det första  fyrverkeriet; därefter följde något som de Grazy  kallade »det grövre inslaget i festen – goût américain». En del av detta inslag torde ha kläckts  i Hiawathas hjärna och försiggick under hans ledning. Ur otaliga gömslen rusade plötsligt hundratals halvvuxna ungdomar fram, skränande och hojtande, de flesta klädda som indianer med kopparfärgade halvnakna kroppar, svängande facklor som  visserligen påstodos ofarliga men som tyvärr  svedde åtskilliga toaletter. Samtidigt spelade från  sju olika gömslen i parken sju fruktansvärda jazzkapell. Och ur jorden började nu den ena eldpelaren efter den andra uppstiga – de Grazys nedgrävda minor. Larmet var bedövande, elden hotfull och skrämmande. Tracbac gav till ett dovt  bröl, tog sig för bröstet och rusade i långa skutt  upp mot huset. Elden hade skrämt honom. Gästerna uppfattade hans skrämsel som ett artigt upptåg och applåderade vilt. Hunnen fram till svarta  porten lyckades Tracbac med yttersta ansträngning bekämpa sin rädsla. Med den vänstra handen  hårt tryckt mot sitt dunkande hjärta besvarade  han hyllningen. Han blev stående orörlig med  ryggen stödd mot porten. Siv som anlänt till  festen tog plats bredvid honom. Han slog ut med  handen, log beskt och viskade i hennes öra: Home,  sweet home – 
<sec/>
Plötsligt kom en ny sensation. De halvvilda  ungarna hade avsiktligt eller oavsiktligt släppt  lös de helvilda aporna. Rasande och skrämda rusade djuren fram mellan de skrikande människorna,  kastade sig från träd till träd, radade upp sig  och bildade en grotesk fris på husets tak. En  schimpanshona, clownens favorit, störtade fram till  honom, tuggade och gestikulerade vilt. Hon kastade sig om hans hals men lugnade sig, hasade  ned och blev stående upprätt bredvid honom med  clownens hand i sin, kliade sig betänksamt på  låret och betraktade de fräsande eldpelarna. 
<sec/>
På vägen utanför gallret trängdes en folkhop,  tillbakahållen av en stark poliskordong. Oväsendet växte stadigt. Gästernas första upphetsning  hade slagit om från förskräckelse till jubel. Amerikanarens kraftiga aptit på starka sensationer tog  ut sin rätt. Särskilt de äldre damerna funno leken  pikant och ungdomarna sökte snart tillfälle att  själva leka i denna väldiga, underligt och nyckfullt  upplysta park där faran att plötsligt bli avslöjade  av någon ny eldpelare endast ökade den erotiska  lekens njutning. 
<sec/>
Bland dessa av festens larm uppjagade gäster  rörde sig Sanna-Sanna som fisk i vatten. Saligt  leende gled hon fram mellan dem, vissa ålande  rytmiska rörelser kom hennes slinkiga gestalt att  slingra. De vackra unga männen tilltalade henne  och hon ansträngde sig inte att dölja sina känslor.  De å sin sida fann henne obeskrivligt löjlig och  drogo sig inte för att skämta med fjollan. Bland  de äldre damerna vann hon mera anklang. De  funno henne originell och det omedvetna lättsinnet i hennes uppträdande eggade deras vissnande sinnlighet. Siv, i hjärtat bedrövad men på  tungan glad, viskade till Tracbac: Tänk så ledigt  Sanna uppträder! – Clownen svarade med torr,  skrovlig röst: Jag tycker hon uppträder som en  schana. 
<sec/>
Plötsligt upptäckte Sanna en »underbart vacker»  ung man som till hälften dold i jasminhäckens  skugga oavlåtligt betraktade henne. Med ett än  saligare leende, huvudet bakåtlutat, händerna framräckta gick hon emot honom. Då hon kommit  på ett par stegs avstånd upptäckte hon att detta  grekiskt fulländade ansikte var skönare än hon  först trott och att hans ögon ägde ädelstenars  lyster – men de ägde också en blick, så kall,  hård, grym att hon plötsligt skrek till och med  armarna lyftade över huvudet tog till flykten. Den  vackre unge mannen ryckte på axlarna och mumlade: Stackars Jac. – Det var doktor Denny  O’Henny, berömd neurolog och specialist på sinnessjukdomar. 
<sec/>
Och festen förlöpte, glänsande och tragiskt. Vid  grinden stod den väldige Longfellow, rullade vilt  med ögonen och skakade sina knutna nävar lik  en vredgad svart trollkarl, som nedkallar förbannelse. Botanen var skövlad, aporna utsläppta,  maskinerna vid Konstgjorda forsen förstörda. Vad  skulle han nu visa nyfikna turister, varmed övertyga dem om hans husbondes storhet och moraliska renhet? 
<sec/>
Vid svarta porten åter stod clownen i den  granna dräkten. Vid ena sidan stod apan, höll honom troget i hand och på sin andra sida hade  han världsdelens vackraste halvblod. Siv, oroad  av hans ord om Sanna och röstenröstens strävhet, viskade  till honom: Och hur blir det nu Jac? Tror du  verkligen att du kan – 
<sec/>
Härda ut, tänkte hon säga men avbröt sig.  Clownen funderade några ögonblick, mumlade  buttert: 
<sec/>
Jag är ju karl, eller försöker vara. Vad jag  tagit på mig, får jag bära. 
<sec/>
Efter några ögonblick sa Siv tveksamt: Och  om du blir trött, uppretad, utledsen, tror du inte  att flickan kommer att märka – 
<sec/>
Åter tystnade hon mitt i meningen. Clownen sa:  Du menar att jag inte ska kunna dölja min missstämning? – Siv nickade. Clownen tog sig en  lång funderare. Så släppte han apan som hastigt  försvann. Han la båda händerna på Sivs skuldror,  men såg henne inte i ögonen; han drog munnen  till ett litet grin och svarade: 
<sec/>
Var inte orolig, flicka – jag är ju clown.  
<sec/>
Siv böjde sig fram och kysste honom. 
<sec/>
De stodo i eldpelarnas starka sken. Tavlan liknade en välgjord films lyckliga slut – eller som den  hädiske clownen brukade säga: lyckliga svansen.  Publiken applåderade ursinnigt. 
<sec/>
Några dagar senare ingick till Jac Tracbac alias  Jonathan Borck underrättelsen om fru Lillemor  Längsälls frånfälle.  
