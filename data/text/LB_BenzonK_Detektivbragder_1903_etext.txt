<title>DETEKTIVBRAGDER</title>

<chapter/>
<chaptername>NågraInledningsord</chaptername>

<chaptername>Några inledningsord om vår hjälte.</chaptername>

<sec/>
Han kom som en öfverraskning för oss alla. Och för att begagna ett utnött talesätt – han kom, såg och segrade. 
<sec/>
De närmare omständigheterna, voro följande: Ett par veckor hade redan förgått af höstterminen vid det elementarläroverk, i Södra Sverige där jag erhöll min uppfostran. Så inträder vår klassföreståndare en dag till sin ordinarie lektionstimme. Men han är icke ensam. Han har i sällskap en jämnårig till oss och presenterar honom med orden: 
<sec/>
– Här ha ni en ny kamrat, Leo Falk heter han och är svensk-amerikanare. Kom er nu inte hop och slåss genast, för jag tror inte han är god att tas med! 
<sec/>
Besagda regel kunde dock näppeligen tillämpas på vår nyförvärfvade kamrat från vestra halfklotet. Icke som om han skulle ha varit en »tungus», en »döddansare». Långt därifrån. Men barndomen mognar ju snabbare i den stora yankee-republiken, och Leo Falk utgjorde intet undantag. 
<sec/>
Naturligtvis hade han sina ögonblick af munterhet och lefnadslust, men munterheten slog aldrig öfver i stoj och »gallhojtande», lefnadslusten aldrig i stormande ysterhet. Och likväl ... redan från första ögonblicket, hade han i ett slag tillvunnit sig våra sympatier. Och detta är ej så litet sagdt. Pojkar kunna vara kräsmagade nog, då det är fråga om att stifta nya bekantskaper. 
<sec/>
Men det må vara nog med dessa betraktelser. 
<sec/>
Ett långt stycke fram i tiden, fick jag klart för mig huru jag borde beteckna det intryck, som jag allra först erhöll af vännen Leos ansikte: Det var ett ansikte, som uteslutande tycktes bestå af ögon och linjer. 
<sec/>
Föreställ dig emellertid icke. att detta anlete var löjeväckande magert. Långt därifrån. Det var fullkomligt normalt. Men det var linjernas klassiska, finskurna regel bundenhet, ett arf från den spanskfödda modern, som lockade mig till att använda den djärfva bilden »uteslutande ögon och linjer.» 
<sec/>
Ögonen! Ja, för en skickligare pänna än min skulle det ha varit en tacksam uppgift att skildra dessa ögon, skildra dem med vårt tungomåls alla målande nyanser. Allt nog, de voro mörka och outgrundliga som natten, men de kunde äfven vara ljusa som den klaraste dag. 
<sec/>
På gymnastiksalen och på lekplatsen var Leo Falk den främsta af oss alla. Det behöfdes ej många minuter för att bekräfta denna sanning. Rent kroppsligt sedt bestod han mera af senor än af muskler – och samma utlåtande kan jag gifva ännu i dag. Och hvad mera är – det, som jag yttrat om gossens ansikte, gäller fortfarande den snart fyrtioårige Leo Falk. 
<sec/>
Var han oss obestridligt öfverlägsen i fysiska idrotter, så kan man ej obetingadt säga detta om hans andliga egenskaper. I detta hänseende företedde han en betydligt större och mera påtaglig ojämnhet. Medan hans begåfning i vissa ämnen var nästan häpnadsväckande, så tycktes den i andra vara lika med noll. Vi, hans kamrater, och naturligtvis i ännu högre grad hans undervisare kommo snart på det klara med att dessa brister berodde allenast och uteslutande på obefintligt intresse. 
<sec/>
Han var fritagen från kristendomsundervisningen, ty han hade uppfostrats i moderns trosbekännelse, den romerskkatolska och konfirmerats i Saint-Louis, där hans fader, praktiserandapraktiserande läkaren Arvid Falk och hans moder, plantageägaredottern, ett par år tidigare slutat sina lefnadsdagar. På tal om Leos familjeförhållanden kan jag i detta sammanhang nämna, att han efter föräldrarna ägde. en för svenska förhållanden ganska afsevärd förmögenhet, som handhades af en släkting på långt håll, hofrättsrådet X., samma man, som ombesörjt gossens öfverflyttande till Sverige. – 
<sec/>
Åren gingo sin kos, och de flesta af oss, bland dem Leo Falk, eröfrade den hvita mössan och firade den lyckliga tilldragelsen med häfdvunnet jubel och djärfva förespeglingar om en storartad framtid. Den lugnaste af oss, den som nästan tog saken kallt, var allas vår Leo. Det var icke så utan, att han vid denna tidpunkt föreföll hvad man kallar blaserad – detta till och med utan förklarlig anledning. Flertalet af oss kunde ej skryta med godt samvete i alla hänseenden, men aldrig hade vi lyckats beträda vännen Leo Falk med något snedsprång. Och icke ens vid »studentsexan» ägnade han någon uppmärksamhet åt de obligatoriska spritdrycker, med hvilka jublet firades. 
<sec/>
Följande hösttermin inskref sig Leo Falk vederbörligen i filosofiska fakulteten vid samma universitet, dit jag själf förlade mina akademiska studier. Vår vänskap växte sig ännu fastare än under skolåren. Vi båda voro så godt som oskiljaktiga, och kamraterna skänkte oss namnet »De siamesiska tvillingarna», en benämning, hvaröfver vi ingalunda blygdes – åtminstone icke jag. Vid början af andra terminen voro vi samtidigt uppe och tenterade i ett ämne till den förberedande juridiska examen. 
<sec/>
Professorn, som pröfvade våra kunskaper, var en godmodig gammal herre, som i sina åsikter stod på en något föråldrad ståndpunkt. Hvad mig själf beträffar svarade jag korrekt och nyktert och torrt med de svar, som jag inhämtat i de föreskrifna läroböckerna. Men mellan professorn och min vän Leo Falk blef det en formlig disputation, som upprepade gånger föranledde vetenskapsmannen att härja i sina grånade lockar och leta efter hårstrån på den kala yta från hvilken de längesedan försvunnit. 
<sec/>
Som allt annat tog äfven denna märkvärdiga tentamen ett slut. Jag själf erhöll mitt slätstrukna »godkänd.» Men åt min kamrat utslungade den gamle filosofen följande vresiga och oväntade replik: 
<sec/>
– Herrn saknar inte kunskaper, men herrn är något trög i uppfattningen ... I alla fall ger jag herrn »Cum laude.» 
<sec/>
– Hörde du hvad han sa’, den hedersmannen? yttrade Leo Falk, ute i tamburen ... Han sa’, att jag var »trög i uppfattningen». Om jag skulle bevisa motsatsen? 
<sec/>
– Hur ämnar du då bete dig? frågade jag ej utan en viss nyfikenhet. 
<sec/>
Aldrig i kommande dagar glömde jag orden, men ofta skulle jag få tillfälle att erinra mig deras djupa, betydelsefulla innebörd. 
<sec/>
En eller ett par veckor senare kom Leo och hälsade på mig midt i mitt slöa förmiddagsarbete. Mot vanan föreföll han nervös. Jag meddelade honom i skämtsam ton denna min iakttagelse. Han svarade icke i samma anda. De få orden buro prägeln af ett omisskännligt allvar. 
<sec/>
– Jag reser i afton, sade han med något, som liknade en suck. 
<sec/>
– Reser? utbrast jag med både häpnad och ledsnad ... Reser? Inte så långt, hoppas jag? 
<sec/>
– Å jo ... till Amerika, till Saint-Louis att börja med. 
<sec/>
– Du skämtar inte? frågade jag, i det jag började vandra fram och tillbaka i mitt lilla rum på studentkasern. 
<sec/>
– Om jag skämtar? upprepade han halft vemodigt ... Stundom kanske, men inte nu ... Det kan jag försäkra ... 
<sec/>
– Men allt det där kommer så plötsligt, att jag ... 
<sec/>
Jag var förbryllad. Det var alldeles, som om jag skulle ha förlorat det dyrbaraste, jag ägde. Jag stod så godt som ensam här i världen, och denne var min vän. Aldrig tillförne hade jag så grundligt päjlat djupet af den tillgifvenhet, som förenade oss med hvarandra. 
<sec/>
Det dröjde länge, innan jag lyckades gifva uttryck åt allt, hvad jag tänkte, men sedan jag ändtligen uttalat min grämelse, yttrade han okonstladt och hjärtligt: 
<sec/>
– Som du vet, kära vän, har jag aldrig varit öfverdrifvet poetiskt anlagd och ingen har beskyllt mig för att tillverka känslopjunk i rim och meter. Det hindrar emellertid inte, att jag läst ett och annat äfven af den sorten ... Minns du ett par rader hvari en schweizisk soldat uttrycker sin obetvingliga trånad? Två rader, som lyda så här: 
<sec/>
Jag erinrade mig, att jag läst denna strof. 
<sec/>
– Nå väl, där har du min åkomma. Då jag för några aftnar sedan på Stadshotellet var i ditt sällskap och lyssnade till negersången, som ackompanjerades på banjo – då väcktes äfven min hemlandshåg!! ... Jag tyckte mig förnimma ett genljud från Mississippis grönskande stränder, där större delen af min barndom förflutit ... Jag vill, jag måste återse den trakt, »där moder min så ofta har vaggat mig till ro ...» Du må gärna kalla det sentimentalitet, men så är det i alla fall! 
<sec/>
Han tystnade, men var själf den förste, som bröt tystnaden. 
<sec/>
– Hvem vet? Om jag ser mig lite om här i världen, kan jag möjligen lära mig att inte bli så »trög i uppfattningen!» 
<sec/>
Många och långa år skulle förflyta, innan vi återsågos ansikte mot ansikte. Men under alla dessa år fortgick vår brefväxling så regelbundet som möjligt, tills den helt tvärt afstannade några månader före min ankomst till Stockholm, där jag nu verkar som ämbetsman i statens tjänst. 
<sec/>
Snart nog blef den personliga förbindelsen återknuten. I motsatt fall hade jag aldrig blifvit i stånd att skildra den svenska privatdetektiven Leo Falks lysande bragder – dessa bragder som lämnat stoffet till efterföljande på verklighetens grund hvilande berättelser. 
<chapter/>
<chaptername>DenJapanskaDollarn</chaptername>

<chaptername>I.</chaptername>

<chaptername>Den japanska dollarn.</chaptername>

<sec/>
Någon gång fram mot slutet af 1880-talet skref en stockholmskorrespondent till landtsortsprässen bland annat följande rader, som jag ännu äger kvar i urklipp: 
<sec/>
är den färskaste företeelsen i vårt Stockholm, som enligt åtskilliga tecken att döma småningom kommer att moderniseras till en storstad i egentlig bemärkelse äfven på detta område. Den nye »spårhunden» – vi hoppas att han förlåter oss detta uttryck – är ej att förväxla med innehafvarne af mer eller mindre tvätydiga så kallade upplysningsbyråer. Han är (eller lär vara) en sannskyldig konstnär i sitt själfvalda yrke, som han påstås bedrifva med verklig lidelse och konstnärstemperament. 
<sec/>
Man skulle ha skäl att förmoda att han vore en nagel i ögat på den officiella aflönade polisen, men förhållandet säges vara tvärtom. Herrarne vid Myntgatan afundas sin kollega hans intelligens, men vi ha hört flera än en af dem uttala sin beundran öfver hans praktiska skicklighet, isynnerhet som han aldrig på minsta sätt går dem i vägen. utan upprepade gånger lämnat »Det heliga Hermandad» sitt värderika bistånd utan anspråk på pekuniär ersättning. 
<sec/>
Han säges nämligen vara amatör äfven i så måtto att existensnödvändigheten ej drifver honom till hans ansvarsfulla och i utomordentlig mån grannlaga verksamhet. Enligt hörsägen är han nämligen den lycklige ägaren till en rätt ansenlig förmögenhet. Svensk-amerikan till börden har han aflagt mogenhetsexamen i faderns fosterland och studerat någon kortare tid vid ett af våra universitet. Vår amatördetektivs bragder falla icke alltid under de rena brottmålshistoriernas ram. Det väsentligaste synes för honom vara att lösa svåra och invecklade problem i allmänhet, som ofta endast i någon mån eller endast synbarligen tangera strafflagen. Vi ha hört omtalas ett par högt stående familjer som ej med ord kunna uttrycka sin tacksamhet öfver det bistånd denna enastående amatör lämnat dem i fall, som eljest kunnat få en tragisk utgång – – – » 
<sec/>
Ofvannämda artikel, af hvilken jag nu anfört ett utdrag stod tryckt i midten af september, då jag efter ett par månaders vistelse i Stockholms skärgård hade återvändt till hufvudstaden efter min semester. Jag började redan hysa dunkla aningar. Aningarna stegrades till visshet, då jag nästa förmiddag får se uppenbara sig på tjänsterummet – hvem, om icke min gamle barndoms- och ungdomsvän Leo Falk. Återseendets glädje behöfver väl knappast skildras, och jag vill ej häller inlåta mig därpå. Ordens känsla motsvarar dock aldrig verklighetens. 
<sec/>
– Jag skulle ha sökt upp dig långt tidigare, sade min vän, men förhållandet är att ... 
<sec/>
Jag hejdade honom och visade honom det af mig gjorda tidningsurklippet, som han flyktigt genomögnade utan att dess innehåll tycktes i någon högre grad öfverraska honom. 
<sec/>
– Jaså, det är redan ute i landsorten, sade han småskrattande ... Och du har redan anat att jag är hjälten i historien ... Nå ja, mera fullfjädrade ankor har jag sett ... Frånsedt smickret kanske är nog berättelsen korrekt i det stora hela ... Jag har ändtligen funnit hvad jag tror vara min egentliga bestämmelse, och jag vågar nästan smickra mig med att jag inte är så »trög i uppfattningen» som vår gamle vän professorn en gång i världen påstod ... Apropå, lefver han ännu». 
<sec/>
– Jag tror det. Men jag vet inte om han framhärdar i villfarelsen ... Han lär visst ha tagit afsked. 
<sec/>
– Inte för min skull hoppas jag ... Det vore allt för mycken ära åt min ringa person, sade Leo Falk småskrattande ... Men ursäkta mig, jag stör dig kanske i ditt arbete ... Vi kunna ju träffas längre fram och äta middag tillsamman. 
<sec/>
Tid och ort bestämdes och några timmar senare träffades vi på Bengt Carlssons operakällare, där gamla minnen upplifvades. Det väsentligaste af Leo Falks upplefvelser hade jag ju erfarit genom hans bref, hvilkas genomgående serie först nyligen blifvit afbruten. 
<sec/>
– Har du något särskildt för dig i afton? frågade han vid kaffet. 
<sec/>
– Nej, inte så vidt jag vet. Det finns inga nyheter på teatrarna ... Och det var ju sant för resten – om jag minns rätt intresserade du dig aldrig synnerligen för teatern ... August Lindbergs »Hamlet» lämnade dig lika oberörd som fröken Petterssons »Boccaccio.» 
<sec/>
– Ja, och min smak är i det allra närmaste oförändrad ... Som du vet klinkar jag lite piano, och den vanan eller det okynnet, hur jag nu skall uttrycka mig, har jag fortfarande kvar ... Men det är också det enda egentliga som roar mig af allt hvad konst heter ... Min verkliga teater har jag snart sagdt hvar som hälst, utom på »de bräder, som föreställa världen» ... Där har du mina synpunkter, för den händelse du skulle ha glömt dem. 
<sec/>
– Du må gärna för mig behålla dina synpunkter, men jag måste inlägga min allra skarpaste protest, då du djärfves kalla ditt pianospel »okynne». 
<sec/>
I min föregående flyktiga skildring af Leo Falk glömde jag att med ett ord vidröra hans musikaliska begåfning, som var något enastående i sitt slag, det vill säga på pianot – banjon ej häller att förtiga. Alldenstund denna talang kanske ibland kommer att spela en icke oväsentlig roll under fortgången af dessa berättelser har jag nu velat godtgöra min oafsiktliga försummelse. 
<sec/>
Leo Falk småskrattade åt min harmsna, men samtidigt smickrande anmärkning. Så mycket kunde jag utan svårighet iakttaga att den icke gjorde honom missnöjd. Och så mycket visste han nogsamt, att jag aldrig åtminstone gentemot honom svängde mig med ihåliga, innehållslösa fraser. 
<sec/>
– Nå ja, protestera gärna, kära du, om det kan göra dig något nöje ... Men apropå piano ... om vi skulle gå hem och profva mitt ... Förr eller senare måste du väl i alla fall hälsa på mig, eller hur?.. Hvarför inte göra mig den äran just nu för att komma i tagen – det heter ju så på svenskt hvardagsspråk? 
<sec/>
– Jo, det är nog alldeles riktigt, och »frågan anses med ja besvarad», heter det på svenskt parlamentariskt tungomål. 
<sec/>
Vi togo farväl af kaféet, som blifvit rökfylldt mer än hvad angenämt var, och jag undrade med lätt förklarlig nyfikenhet hur min gamle vän inrättat sig i hufvudstaden. 
<sec/>
Min nyfikenhet blef snart stillad. På min fråga om vi skulle stiga på en spårvagn eller taga en droska i dåvarande Operagränd svarade Leo Falk med den upplysningen, att han bodde vid själfva Kungsträdgården. Efter ett par minuter konstaterade jag, att han flyttat sina husgudar till en trerumsvåning en trappa upp i ett förstklassigt hus. En individ på aderton eller nitton vårar, ett mellanting mellan springpojke och betjänt öppnade tamburdörren, redan innan ens hans husbonde hunnit taga fram sin nyckel. 
<sec/>
Mitt första göra var naturligtvis att taga vännen Leos våning i närmare betraktande. Och jag måste först som sist erkänna, att det var ett studium af högsta intresse. 
<sec/>
Det märktes genast att ingen leverantör åtagit sig inredningen i dess helhet på beting. Nästan hvarje möbel, hvarje småsak, hvarje nyttighets- eller prydnadsföremål ledde synbarligen sitt ursprung från olika delar af den civiliserade, och jag kan gärna tillägga den civiliserade världen på båda halfkloten. 
<sec/>
Det var kort sagdt ett litet museum, som ej skulle ha förfelat att väcka en etnografisk samlares förtjusning, då den förtjuste till och med mig, som icke är samlare på något som hälst område. Jag vore nästan frestad att göra upp en fullständig katalog, i synnerhet som hvarje den minsta del af detta bohag under årens lopp så skarpt inpräglat sig i mitt minne. Men en slik redogörelse skulle föra mig för långt. 
<sec/>
Sedan Kalle – springpojken – aflägsnat sig, slogo vi oss ned i det yttersta af de tre rummen, förmaket, salongen eller hvad man nu vill kalla det. Medan vi fortsatte vårt samtal om gamla minnen, beundrade jag ett konstverk, som prydde en af väggarna. Det var en målning af det slag, som japanerna benämna kakesnono, smal, nästan af manshöjd, inramad i siden och föreställande en i bjärta färger lysande tupp med hela sin kacklande och värpande seralj. 
<sec/>
Af egentligt perspektiv fanns icke en tillstymmelse, åtminstone ej för europeiska ögon. Men färgbehandlingen i all sin österländska fägring tjusade med omotståndlig makt min blick, ehuru jag långt ifrån är någon konstkännare, ännu mindre amatör. 
<sec/>
– Jaså, du tycker om den där taflan? utlät sig Leo Falk helt plötsligt ... Nå ja, den är inte så illa i sitt slag, målad af den berömde Hokusai ... 
<sec/>
– En obekant storhet för mig. 
<sec/>
– För mig också. Ända tills jag varit ett par månader i Japan. 
<sec/>
Jag började smågnola Phumlings aria ur »Teblomma:» 
<sec/>
Längre hann jag icke i min blygsamma musikaliska prestation förr än Leo Falk helt tvärt afbröt denna sysselsättning. 
<sec/>
– Apropå Japan, sade han, har du läst det där? 
<sec/>
Han räckte mig det senaste numret af Dagens Nyheter och pekade på följande, som stod att läsa under den gemensamma rubriken »Förloradt:» 
<sec/>
är på obekant sätt förkommen. Tillvaratagaren erhåller hederlig vedergällning, om den återlämnas under adressen X. P. i Allmänna Tidningskontoret, Gustaf Adolfs torg.» 
<sec/>
– Nå, hvad säger du om det? frågade min vän, sedan jag ögnat genom de få raderna. 
<sec/>
– Ja, hvad skall jag egentligen säga? svarade jag. 
<sec/>
– Kan du inte läsa något mellan raderna? 
<sec/>
– Uppriktigt sagdt, nej. 
<sec/>
– Jaså inte? 
<sec/>
– Det är kanske ovanligt att folk tappar japanska dollarsedlar här i Stockholm. Men hvarför inte? Det kan ju till exempel hända att ... 
<sec/>
Jag tvärstannade ... Jag tyckte att ett ljus gick upp, och jag utbrast nästan triumferande öfver min inbillade skarpsynthet: 
<sec/>
– Jag tror mig ha funnit lösningen af gåtan här, på samma sida! Här står ju tydligt att läsa ... 
<sec/>
– Ja visst, så tydligt att jag läste det, innan jag gick ut i dag morse ... Du åsyftar naturligtvis annonsen från Mosebacke, där det talas om första uppträdandet af »Den världsberömda japanska ekvilibrist- och jonglörtruppen Hiroshima i dess häpnadsväckande, här aldrig skådade tricks» etc. etc. 
<sec/>
– Ja, den åsyftade jag verkligen. Det ligger ju nära till hands ... 
<sec/>
– Att någon af gycklarna tappat värdepapperet, menar du förmodligen ... Nå ja, resonnemanget är både naturligt och enkelt ... Sämre slutledningar har jag hört. 
<sec/>
– Jag antager också att min är den riktiga? Medger du inte det? 
<sec/>
– Inte fullständigt, kära du. Jag tillstår mycket gärna att den kunde vara riktig, men där upphör också öfverensstämmelsen. 
<sec/>
Han talade korthugget, fackmässigt, om jag så får uttrycka mig. 
<sec/>
Det fanns något af rannsakningsdomare i hans tonfall. Jag började småningom fatta intresse för en sak, som i begynnelsen förefallit mig så alldaglig och bagatellartad. Och jag erinrade mig den gamla satsen att världshistorien är sammansatt just af bagateller. 
<sec/>
– Läs annonsen ännu en gång, sade min vän. 
<sec/>
Jag lydde hans uppmaning med en ifver, som under andra omständigheter skulle ha tyckts mig oförklarlig, ja, rent af löjlig. 
<sec/>
Men mitt förstånd stod ty värr fortfarande stilla, och jag nödgades erkänna detta ledsamma faktum för min vän. Han hade tydligtvis ej hyst något större förtroende till min fyndighet, ty han svarade småleende. 
<sec/>
– Jag kunde just tänka mig det. Men tappa inte modet för den sakens skull, kära du. Minst nittionio procent människor af hundra skulle helt säkert misslyckas i sina sträfvanden att draga slöjan från den lilla annonsens mysterier. 
<sec/>
Om denna replik kommit från någon annan än min vän Leo Falk, skulle jag kanske betraktat den som ett försök till »drift» med min ringa person. Men nu bannlyste jag hvarje tanke i denna riktning och beherrskades endast af ett lefvande intresse. Det är endast öfverlägsna andar förbehållet att kunna framkalla en dylik spänning, som nu bemäktigade sig mig själf. 
<sec/>
Och att Leo Falk var en öfverlägsen ande, det skall jag få många tillfällen att visa, innan jag slutat denna serie verklighetsskildringar. 
<sec/>
Efter denna afvikning återvänder jag till vårt samtal. 
<sec/>
– Du tyckes för öfrigt inte vara någon värst noggrann tidningsläsare i allmänhet, kära du, fortfor Leo Falk i det han tog tidningen ur min hand. 
<sec/>
– Det kan du ha rätt i. Det enda, som egentligen roar mig är de ledande politiska artiklarna och teaterrecensionerna ... Mord och dråp och eldsvådor skänker jag aldrig den minsta uppmärksamhet. Ännu mindre sådana saker som ihjälfrusna gråsparfvar, öfverkörda kattor, nerramlade takgesimser och tocke där. 
<sec/>
Leo Falk småskrattade åt sammanställningen. 
<sec/>
– Nå ja, hvar och en har sin smak, sade han. Åtminstone lär du inte röna några större sympatier hos herrar notisjägare, som slicka sig om munnen vid tanken på dessa öfverkörda kattor, ihjälfrusna gråsparfvar etc. 
<sec/>
– Jag får väl reda mig utan. Det är så ondt om sympatier här i världen. Men låt oss komma tilllbaka till ämnet. 
<sec/>
– Ämnet var det, ja. Detta har således undgått din uppmärksamhet, sade Leo och räckte mig tidningen, i det han pekade på en notis med följande innehåll: 
<sec/>
»Japans envoyé extraordinaire vid de förenade rikenas hof, markis Kobesuma, har jämte två medlemmar af beskickningen anländt till hufvudstaden från sitt ordinarie residens i Petersburg och tagit sin bostad på Grand Hôtel.» 
<sec/>
Jag medgaf pliktskyldigast, att jag halkat öfver den riksviktiga notisen, på hvars innebörd kanske tre staters väl eller ve berodde. 
<sec/>
– Nu måste du i alla fall tillstå, att det finns mycket japanskt i detta enda tidningsnummer: en japansk dollarsedel, tre japanska diplomater och gud vet hur många japanska ekvilibrister. Det bör räcka en stund för våra behof. Men då det ju hufvudsakligen är det japanska värdepapperet, som lagt beslag på din och min uppmärksamhet, så vill jag återvända till detta föremål. 
<sec/>
– Jag tillstår, att det inte nödvändigt behöfver vara någon medlem af det gulhyade gycklareföljet, som tappat sedeln. 
<sec/>
– Utan snarare och med större sannolikhet någon medlem af den gulhyade ambassaden? 
<sec/>
– Alldeles riktigt. 
<sec/>
– Alldeles riktigt ... enligt din åsikt, ja. Men om nu bägge dina antaganden skulle vara lika falska? 
<sec/>
– Jag bestrider inte möjligheten däraf. 
<sec/>
– Godt. Det var väl, att jag fick dig så långt. Det finns många möjligheter och kombinationer i den där sa &#x00AD; ken, hur enkel den än vid första påseendet må förefalla. För det första är den möjligheten ju inte fullkomligt utesluten att papperslappen förlorats af någon bland de österländska variétekonstnärer, som uppträda på Folies Bergère. 
<sec/>
– Nej visst. 
<sec/>
– Men för det andra: hvarför skulle den återlämnas så långt borta som vid Gustaf Adolfs torg, då samtliga taskspelarna bo på ett artistlokus vid Hökensgatan? 
<sec/>
– Hur vet du det? frågade jag ej utan öfverraskning. 
<sec/>
– Det roade mig att ta reda på det, svarade han torrt ... Det må väl inte vara någon konst att leta ut. Jag telefonerade i morse till etablissemangets bokhållare eller sekreterare eller hvad han nu kallas. Ingen af japanerna hade förlorat någon dollarsedel, upplyste han med största bestämdhet, och han tillade att upphittaren i motsatt fall skulle ha blifvit ombedd att lämna sitt fynd på etablissemangets kontor. Och af hvad skäl skulle japaner flacka jorden rundt med sitt hemlands banknoter för att kanske aldrig få dem inväxlade i klingande valuta? Jag känner något så när till Japan och japanerna, eftersom jag halftannat år vistats i Dai Nippon, som det heter på landets eget språk. De japanska banksedlarna äro utsatta för så många kursförändringar att man hälst undviker dem, i fall man kan slippa. 
<sec/>
Jag förmådde ej underlåta att framställa en helt naturlig fråga: 
<sec/>
– Du synes vara högeligen intresserad af den här saken? 
<sec/>
– Ja, hvarför skulle jag neka! Det har alltid roat mig att leta upp exempel som bekräfta satsen om »det stora i det lilla.» Och på vissa skäl tror jag mig nu ha funnit ett sådant exempel. Kanske har jag misstagit mig, men det får framtiden utvisa. Det blir den allra närmaste framtiden till och med, en framtid som rör sig inom några dagar! 
<sec/>
Hans tal och uppsyn hade en egendomlig anstrykning af allvar. Den lilla till det yttre så oskyldiga annonsen tycktes mig förvandlas i ett mänskligt dokument, som hotade att svälla ut till oräkneliga volymer. Efter några ögonblicks tystnad fortfor min vän i sitt vanliga tonfall: 
<sec/>
– Därmed kunna vi väl anse den ena frågan slutbehandlad, bragt ur världen. Återstår nu de tre diplomaterna. Inte för att jag ett ögonblick trodde att någon af dem skulle ha förlorat den mystiska pappersrektangeln. Men det kostade mig häller ingen möda att telefonera till den förbindlige och språkkunnige hofmästaren Pettersson på Grand. Han känner mig väl ... Jag bodde nämligen de första veckorna efter min ankomst hit på hotellet och betalade hvad man kallar hederliga drickspängar, då jag flyttade. Han bad mig vänta några minuter, och då minuterna gått ringde han själf på ... Japan äfven i finansiellt hänseende börjat räknas bland stormakterna. 
<sec/>
Här kom ett tvärt afbrott i form af en ringning på telefonapparaten ute i tamburen. Af den dialog, som följde kunde jag naturligtvis icke uppfatta mer än hälften, och denna hälft lydde sålunda: 
<sec/>
– Ja, det är jag. 
<sec/>
– Jaså! 
<sec/>
– Verkligen? 
<sec/>
– Nå, jag tittar in om en stund. 
<sec/>
– Adjö. 
<sec/>
Därmed var dialogen slut. Den kunde onekligen ha varit mera upplysande. Då Leo Falk själf icke visade sig meddelsam gjorde jag emellertid inga frågor, i synnerhet som jag är nästan slaf under den principen att man aldrig bör lägga sig i andras affärer. 
<sec/>
Han återtog sin förra plats i den stora med doftande juktläder klädda hvilstolen och vi fortsatte vårt afbrutna samtal. 
<sec/>
– Hvar slutade vi? ... Jo, efter ett par minuter ringde hofmästaren på enligt löfte, och svaret blef just det som jag väntade. Ministerns engelsktalande betjänt hade på förfrågan meddelat att ingen af de tre diplomaterna förlorat någon japansk dollarsedel. Och i motsatt fall skulle de, enligt hvad den snedögde domestiken högdraget lät påskina, knappast brytt sig om »förlusten.» 
<sec/>
– Nej, särskildt om sedeln gällde blott en dollar. 
<sec/>
– Väl taladt, kära du ... du är inte »trög i uppfattningen.» 
<sec/>
Vi skrattade hjärtligt vid hågkomsten af denna episod från flydda ungdomsdagar. Men Leo Falks munterhet var tämligen kortvarig. Det dröjde icke länge förrän han ånyo var inne på det ursprungliga ämnet. 
<sec/>
– Nu ha vi således två vissheter att hålla oss till, sade han. Det är sannt att båda äro af det negativa slaget, men bättre något än intet ... Och ... 
<sec/>
Jag tog mig friheten att afbryta honom midt upp i hans replik. 
<sec/>
Under de senaste minuterna hade i min hjärna laborerat en tanke åt hvilken jag nödvändigt måste gifva ordets form. Och det var icke så utan att jag triumferade öfver min fyndighet. 
<sec/>
Den i fråga framställda tanken lydde sålunda: 
<sec/>
– Månne du inte gör dig besvär i onödan, min kära Leo? 
<sec/>
– Hur så? 
<sec/>
– Det vore ju den allra enklaste sak i världen att höra sig för hos fröken Ottilia Nordqvist, Allmänna tidningskontorets innehafvarinna ... Nittio möjligheter finnas på hundra att personalen därnere har reda åtminstone på hur den individ ser ut, som vill betala hederlig vedergällning för sin förlorade skatt ... Jag är så säker på min sak att jag nästan skulle vilja slå vad ... 
<sec/>
Det småleende som under början af min harang krusat Leo Falks finskurna läppar, slog nu öfver i ett lindrigt skratt. 
<sec/>
– Inga oförsiktigheter, kära du, sade han ... Du skulle förlora ... Du minns väl ett bångmål, som vi hörde i vår ungdom och som lydde: »Den största sparsamhet måste iakttagas, sa’ Karl XV, vigga’ en million riksdaler till ett pansarfartyg.» 
<sec/>
– Nog minns jag det, men jag förstår inte ... Jag fattar inte sammanhanget ... 
<sec/>
– Och jag ursäktar dig af hjärtat gärna ... Eftersom du nyss rörde dig med siffror, vill jag gå ännu längre på detta område och medgifva att nittionio människor af hundra skulle resonera på fullkomligt samma sätt som du och att de skulle göra det med befogenhet. 
<sec/>
– Ändå en liten uppmuntran till fortsatt tankeverksamhet! utlät jag mig med en ironi, som ej undgick honom. 
<sec/>
Jag började känna mig smått retad. Och på samma gång måste jag med eller mot min vilja tillstå, att jag var hjälplöst bortkommen i denna labyrint af frågor, förutsättningar och synpunkter. Men därmed vill jag ingalunda ha sagdt att mitt intresse i minsta mån slappnat. Det var tvärtom ännu lifligare än någonsin, ännu vaknare – dock med en viss anstrykning af yrvakenhet. 
<sec/>
Leo Falk hade uppenbarligen följt hela min tankegång. 
<sec/>
Efter ett par minuter sade han: 
<sec/>
– Jo, allt detta är nog af den beskaffenheten att det kan göra till och med den skarpsinnigaste människa vimmelkantig, i synnerhet om han aldrig sysslat med invecklade problem af detta slag. 
<sec/>
– Går du icke väl långt då du upphöjer en bagatell sådan som denna annons till rang, heder och värdighet af »inveckladt problem?» dristade jag mig att invända. 
<sec/>
– Kära du, för det första är den ingen bagatell, för det andra är den ett problem och för det tredje ett särdeles inveckladt sådant. 
<sec/>
– Förklara dig, om jag får be. 
<sec/>
– Nej, min vän, förklaringen kommer längre fram ... 
<sec/>
– Ett sväfvande löfte! 
<sec/>
– Jag får väl uttrycka mig tydligare: förklaringen kommer så snart problemet är löst – eller då det visar sig vara oåterkalleligen olösligt. 
<sec/>
– Och ett tredje ... det vill säga ett mellanting ... gifves icke? 
<sec/>
– Nej! 
<sec/>
Leo Falk reste sig och började med afmätta steg vandra fram och tillbaka genom rummet. Den dyrbara Axminstermattan dämpade ljudet af hans steg. Under denna promenad fortsatte han att tala. 
<sec/>
– Naturligtvis hade du rätt i att någon af tidningskontorets personal visste huru »individen» såg ut. Han var blond, groft byggd och rödbrusig. Kort sagdt en så litet som möjligt japansk företeelse ... Närmare enskildheter: han talade oförfalskad Stockholmsdialekt och bar stadsbudsmössa. 
<sec/>
– Ah! 
<sec/>
– En prosaisk upplysning eller hur? 
<sec/>
– Onekligen. 
<sec/>
– Men viktig. Den ådagalägger med all önskvärdhet, att personen som förlorat dollarsedeln, har sina skäl, hvilka de nu än månde vara, att icke visa sig. Gillar du mitt antagande? 
<sec/>
– Till alla delar. 
<sec/>
Och därefter började jag återigen spela rollen af den blinda hönan som hittat ett korn. Jag inföll nämligen snusförnuftigt: 
<sec/>
– Att du inte hört dig för på Dagens Nyheters annonskontor? 
<sec/>
– Hvilket af dem? Det vid Regeringsgatan eller det vid Myntgatan? 
<sec/>
– Hm ... Jag visste inte att det fanns två. 
<sec/>
– Men det visste händelsevis jag ... Nå väl, så snart jag lämnade min bostad i dag morgse styrde jag stegen till det närmaste, vid Regeringsgatan. Ingen af personalen kunde erinra sig utseendet på den som inlämnat annonsen. 
<sec/>
Vid närmare efterseende fann man till och med att den icke var bokförd. 
<sec/>
– Den har naturligtvis blifvit inlämnad efter kontorstiden, meddelade en äldre fröken ... I så fall är det bäst att tala med faktor Haglund. 
<sec/>
Jag lyckades träffa faktor Haglund, en äldre herre, med intelligent utseende. Han hade nyss anländt till sin dagstjänstgöring och sade sig gärna vilja stå till tjänst med de upplysningar han kunde lämna. Och hvad jag fick veta var följande. Annonsen hade inlämnats och betalts åt herr Haglund någon gång mellan klockan nio och half tio föregående afton. Hvad beträffar inlämnarens person kunde faktorn blott erinra sig att det varit en magerlagd, svartmuskig man. Han talade icke utpräglad Stockholmdialekt, men tungomålet var i alla händelser fullkomligt svenskt. Af närmare kännetecken fanns endast ett – mannen bar stadsbudsmössa. 
<sec/>
Jag kväfde ett utrop, men innan jag hann yttra några reflexioner fortsatte Leo Falk redogörelsen för sin intervju med annonsfaktorn. 
<sec/>
– Jag var emellertid envis, och herr Haglund fattade inte humör öfver min envishet. 
<sec/>
– Fanns det i stadsbudets yttre ej något som skilde honom från stadsbud i allmänhet? frågade jag. 
<sec/>
– Jag hade ovanligt brådt för tillfället, svarade faktorn ... Jag höll bland annat på att i samma vefva expediera fyra dödsannonser. Men när jag närmare tänker efter vill jag minnas att karlen var ovanligt snyggt klädd för att tillhöra stadsbudskåren ... Och jag tror nästan att det var han som glömde den här lilla saken ... 
<sec/>
Han gick bort till en hylla och hämtade »den lilla saken», som visade sig vara en näsduk. 
<sec/>
– Nå, hvad var det för märkvärdigt med den näsduduken? frågade jag ifrigt. 
<sec/>
– Det må du själf bedöma, sade Leo i det han drog ut en byrålåda, tog fram en hvit näsduk och lämnade den åt mig. 
<sec/>
Jag höll den fyrkantiga tygbiten mot dagen och ansträngde hela min iakttagelseförmåga, utan att dock kunna finna något märkvärdigt. 
<sec/>
– Nå, sade Leo Falk jag afvaktar otåligt ditt utlåtande. 
<sec/>
Mitt blygsamma »utlåtande» löd så här: 
<sec/>
– Inte annat än jag kan se är det en vanlig bomullsnäsduk af alla tarfligaste slag, en sådan som man köper för tjugufem öre i anspråkslösa manufakturaffärer. Jag tillhandlade mig själf en sådan i våras, då jag glömt min egen hemma. För öfrigt tror jag den har varit tvättad några gånger ... Den är ju så godt som genomskinlig. 
<sec/>
– För att vara nybörjare i detektivgenren reder du dig inte så oäfvet, nedlät sig Leo Falk att yttra med ett gillande småleende ... Och är detta allt hvad du iakttagit? 
<sec/>
Jag nödgades medgifva att mina upptäckter sträckte sig endast dit. 
<sec/>
– Det kommer sig däraf att du blott användt synsinnet, sade min vän. 
<sec/>
Jag trodde mig böra lyda denna antydning och började följaktligen trefva på den fyrkantiga tyglappen. Jag trefvade till och med så noggrannt att den fick en rämna. 
<sec/>
Leo skrattade. 
<sec/>
– Du är för hårdhändt, kära du ... Apropå, du mins väl från vår första skoltid hur många sinnen människan har? 
<sec/>
Jag rabblade upp den gamla tantararan: 
<sec/>
– Syn, hörsel, lukt, smak och känsel, snälla magistern. 
<sec/>
– Nå, nu har du pröfvat två af dem. Försök nu, om du behagar ... 
<sec/>
Han behöfde icke säga mera. Jag förde det sköra plagget till näsan. Och efter några ögonblick fann jag mig föranlåten att säga: 
<sec/>
– Nog är det, som om jag skulle förnimma en aflägsen doft af parfym. 
<sec/>
– Då har du inget fel på ditt luktsinne, kära du ... 
<sec/>
Och hvad slags parfym? 
<sec/>
– Begär inga omöjligheter af mig, Leo! Jag begagnar aldrig någon annan konstgjord vällukt, än äkta Eau de Cologne 4,711, Jean Maria Farina. 
<sec/>
– Smaken gillas. Jag som öfvat upp mina luktnerver mer än folk i allmänhet, kan emellertid upplysa dig om, att denna svaga doft förskrifver sig från den japanska parfymen Corylopsis – Corylopsis du Japon som den kallas på franska. 
<sec/>
– Nå, då är mannen ju i alla fall en japan! 
<sec/>
– Inte alls nödvändigt! Enligt hvad mitt faktotum i dag på förmiddagen utforskat finnes denna parfym sedan ett par tre år tillbaka att tillgå i minst ett halft dussin parfymeri- och herrekiperingsaffärer här på platsen ... Men låt oss lämna den frågan – för öfrigt talade ju stadsbudet, om det nu var ett stadsbud, oförfalskad svenska. 
<sec/>
– Ja visst, sade jag modstulet. 
<sec/>
– Jag återvänder till ditt synsinne ... 
<sec/>
– Det var sannt, utbrast jag, fattad af en plötslig ingifvelse ... Näsduken saknade hvarje tillstymmelse till monogram eller annat märke. 
<sec/>
– Monogram, låt så vara. Men annat märke ... därvidlag måste jag inlägga min skarpaste gensaga, sade min vän. 
<sec/>
– Förklara dig närmare. Du äger just förmåga att se, där vanligt folks ögon inte räcka till. 
<sec/>
– Mycket möjligt, genmälde Leo Falk, som uppenbarligen kände sig road af min öfverraskning och den däri inneslutna indirekta komplimangen. 
<sec/>
Han fortfor: 
<sec/>
– Förklaringen måste anstå tillsvidare ... om nu någon förklaring öfver hufvud taget blir nödvändig. 
<sec/>
Därmed tog han den så vidlyftigt debatterade näsduken, som under senaste delen af samtalet legat på bordet, och stoppade den tillbaka i byrålådan, hvars nyckel han förflyttade till sin ena västficka. 
<sec/>
– Apropå, sade han därefter ... har du någonsin sett en japansk dollarsedel? 
<sec/>
Jag svarade sanningsenligt, att jag aldrig ägt denna förmån. 
<sec/>
Och jag kunde nästan lika sanningsenligt ha upplyst honom om att denna anmärkning – åtminstone den tiden – gällde banksedlar i allmänhet och icke blott japanska. Dock ansåg jag det under min värdighet som statens tjänsteman att kokettera med en sådan förödmjukande bekännelse, som skulle ha ägt allt för stor likhet med ett fattigdomsbevis. 
<sec/>
– Nå, i så fall kan jag visa dig något nytt, sade han, i det han tog fram plånboken och befriade den från det stålutensilium, som i skämtsamt tal benämnes »pänningknipa ... En märkvärdig plånbok den där, tillade han ... Kan du gissa hvilket material den är gjord af? 
<sec/>
– Naturligtvis, det vet jag till och med ... Men hvarifrån härstammar huden? 
<sec/>
– Skallerorm, salamander? zebra? mammutdjur? gorilla? svarade jag förslagsvis och på måfå. 
<sec/>
– Bättre upp! 
<sec/>
– Begär inga omöjligheter! 
<sec/>
– Ordet omöjligheter är riktigare än du anar ... Den består till ytterdelarne af ett stycke engelsk missionärshud, som en kannibalhöfding på Fidsjiöarne en gång förärade mig då jag gjorde honom en liten tjänst. 
<sec/>
– Skall det där föreställa allvar, eller är det galghumor? frågade jag. 
<sec/>
Jag dolde icke att jag kände mig minst sagdt chockerad. 
<sec/>
– Men det där hör ju strängt taget icke hit, fortfor min vän, då han lade märke till min kusliga känslostämning ... Låt oss komma till saken! 
<sec/>
Han plockade nu fram förevisningsobjektet och lät mig taga det i betraktande. 
<sec/>
– Jag hade två, då jag kom tillbaka till Sverige, sade han ... Det här är den sista ... Titta på den och var inte ängslig! 
<sec/>
Han såg att jag röjde en viss tvekan vid tanken på förvaringsstället. 
<sec/>
– Ett märkvärdigt sätt att placera sina pängar! anmärkte jag med tvungen skämtsamhet, i det jag fattade den orientaliska banknoten mellan de yttersta spetsarna af tummen och pekfingret och lade den framför mig på bordet. 
<sec/>
Det var ett ganska intressant dokument att studera för en som aldrig förut haft tillfälle därtill. Teckningen och hela ensemblen var prydlig. Men det enda för mig begripliga var en på högra sidan i oval ram infattad gubbe med patrialkaliskt hvitt skägg och ett slags mörk kalott på sin förmodligen flintskalliga hjässa, samt dessutom i nordvästra och sydöstra hörnet en vanlig europeisk etta. Resten bestod af krångliga japansk-kinesiska skrifttecken, delvis infattade i två cirklar, en ljus och en mörk, som uppenbarligen skulle föreställa fram- och afvigsidan af ett mynt – jag erinrade mig i förbigående sagdt det ädla spelet »pil eller gubbe.» 
<sec/>
– Ytterst näpet och ytterst obegripligt för en vanlig dödlig, yttrade jag. 
<sec/>
– Baksidan är tydligare, upplyste min vän. 
<sec/>
Det var den verkligen. Under orden Nippon Ginko lästes på engelska: »Promise to Pay the Bearer on Demand One Yen in Silver», hvilket i svensk öfversättning betyder: »Förbindelse att åt innehafvaren vid anfordran utbetala en yen (= en dollar) i silfver.» 
<sec/>
– Du kan få behålla den, om det roar dig, sade han, då jag slutat min besiktning ... Det skulle ju kunna hända att du någon gång, förr eller senare, blir i tillfälle att göra mig en återtjänst. 
<sec/>
– Men du sade ju att det var den sista, och då tycker jag det är synd att ... 
<sec/>
– Ingen öfverdrifven grannlagenhet, kära du ... Hvem vet, kanske jag lyckas få tag i den förlorade dollarsedeln, och i så fall blir min lilla artighet till viss mån ersatt. 
<sec/>
Jag tackade och stoppade in gåfvan i min egen betydligt mindre originella plånbok. En ny ringning på tamburtelefonen hördes samtidigt. 
<sec/>
Denna gång förnam jag blott orden: 
<sec/>
– Jo, det är jag ... Jag är på väg nu ... 
<sec/>
Därefter en hastig afringning. 
<sec/>
– Vi måste ge oss i väg nu, sade Leo Falk från den öppna tamburen ... Såvida du inte har lust att stanna kvar. Men jag förbereder dig på att jag kanske kommer att stanna rätt länge ute. 
<sec/>
– Naturligtvis gör jag dig sällskap, svarade jag ... Jag hoppas att vi sedermera skola få så många tillfällen som möjligt att träffas. 
<sec/>
Jag återvände in i rummet för att hämta en nytänd cigarr, som jag glömt på bordet. Den var rätt färsk och hade slocknat. Jag tände den följaktligen på nytt; och denna omsorgsfulla procedur tog en tid af ungefär en half minut. 
<sec/>
– Nå, kommer du någon gång? ljöd Leo Falks röst från tamburen. 
<sec/>
– Nu är jag klar. 
<sec/>
Jag gick ut och mottog min hatt, som Leo fortfarande höll i handen. 
<sec/>
Vi stego nedför trappan och ut på gatan. Det hade under tiden blifvit mörkt, och lyktorna voro tända. Ännu hade vederbörande myndigheter icke infört modernare belysningsmetoder, men för en svensk, som i likhet med mig aldrig haft förmånen att se kontinentens storstäder pråla i aftonens konstlade ljusprakt, var Kungsträdgårdens sceneri hänförande. 
<sec/>
Skaror af promenerande vimlade i alléerna. Handelsexpediter och bodfröknar, anspråkslösa borgarfamiljer och pösande grosshandlarherrskap, uppsnyggade kroppsarbetare och mer eller mindre eleganta dagdrifvare strömmade till Berns’ eller Blanchs eller byggmästar Lundbergs moriska Sveasal, där just vid denna tidpunkt en Bianca börjat tjusa en okritisk publik med sina oblyga toaletter och piruetter, sina lika dumma och cyniska som för flertalet af åhörarna obegripliga slagdängor. 
<sec/>
Nästan hela denna ström drog sig mot norr – den nämligen som passerade östra allén. Bland de få undantagen voro Leo Falk och jag, som sneddade öfver Carl XIII:s torg upp mot Jakobs kyrka. 
<sec/>
I vestra Kungsträdgårdsallén rörde sig fram och tillbaka den vanliga talrika kontingenten af manliga och kvinnliga individer. Café Victoria var fullpackadt med en kärntrupp af toddygubbar, kräftätare, punschdrickare och kallsexförtärande kotterier, betjänade af ett dussintal Heber i ljusa sommarskrudar och vidunderliga frisyrer i alla upptänkliga och otänkbara stilar. 
<sec/>
Min vän Leo Falk hade ej en blick för allt detta. Han var tyst, ända tills vi hunnit till Allmänna Tidningskontoret. 
<sec/>
– Vänta lite, sade Leo och fattade i dörrvredet ... Jag är strax tillbaka. 
<sec/>
JsgJag tittade in genom dörrens glasruta och såg att etablissemangets innehafvarinna, som för tillfället befann sig i bortre ändan af den långsmala lokalen, genast skyndade min vän tillmötes, växlade några hastiga ord med honom och räckte honom ett kuvert. Som jag har tämligen goda ögon kunde jag se att kuvertet redan förut varit öppnadt. Vidare lade jag märke till att min vän, innan han åter steg ut på gatan, kastade en lika snabb som forskande blick på de innevarande, som kantade väggen och mot ett pris af några öre slukade orimliga mängder periodisk själaspis. 
<sec/>
– Nå? sade jag menande. 
<sec/>
– Åh, just ingenting, svarade han torrt ... Det var ungefär så som jag trodde. 
<sec/>
– Och hvad trodde du? 
<sec/>
– Det är för tidigt att yttra sig om. Men länge dröjer det nog inte innan jag blir i stånd att bereda dig en ganska näpen öfverraskning. 
<sec/>
– Du talar i gåtor. 
<sec/>
– Som med Guds hjälp snart skola bli lösta, genmälde han allvarligt. 
<sec/>
Min nyfikenhet gränsade nu till feberoro, men jag lät ämnet falla. 
<sec/>
– Låt oss titta in på Rydbergs kafé ett tag, eftersom vi ändå äro i närheten, föreslog min vän ... Jag känner mig törstig och lite vermouth och vatten skulle inte smaka så illa ... Du föredrar kanske något starkare, men du känner ju mina vanor. 
<sec/>
Egentligen borde jag ha blifvit förargad öfver denna spefulla antydning, men jag sväljde förtreten, och gjorde honom sällskap in i den då ännu existerande »Rydbergs Grotta» och beställde samma förfriskning som han. 
<sec/>
Jag kunde mot vanan ej upptäcka en enda bekant därinne. Lokalen tycktes till större delen vara befolkad af judiska profryttare i Birminghamjuveler och skrikande halsdukar öfver de lösa skjortbrösten, jämte deras stockholmska affärsvänner af förnämligare eller enklare kategori. Det tyska tungomålet ljöd i alla vrår och vinklar och öfverröstade som vanligt de mera diskret framsagda svenska replikerna. 
<sec/>
Leo Falk tycktes nu fullständigt ha slagit bort hvarje tanke på det som intresserade honom – och mig – i så hög grad. Hans konversation rörde sig om andra allvarliga ting, men var därför icke mindre innehållsrikt. 
<sec/>
– Vet du hvad, utlät han sig, sedan vi blandat vår läskedryck och smuttat på densamma ... Det ligger nog en viss portion sanning i det gamla yttrandet, som lär ha fällts af Ludvig den helige. 
<sec/>
– Hvilket yttrande? frågade jag tankspridt. 
<sec/>
Jag hade glömt icke så litet, kanske till och med det mesta, af mitt historiska vetande. Det var därför icke underligt, om jag hade svårt att erinra mig särskilda visdomsord af en fransk monark, som dog i början af tolfhundratalet. 
<sec/>
– Jo, han lär ju ha sagt att vi svenskar äro nordens fransmän. 
<sec/>
– Jaså, det var han! ... Nå hvart vill du egentligen komma? 
<sec/>
– Se dig inte om! Där borta i hörnet sitta två individer upptagna af en liflig konversation ... Efter alla tecken att döma, och jag kan slå vad om den saken, är åtminstone en af dem fransman. Men du hör inte ett enda franskt ord härinne, hvarken ett »Mon Dieu!» eller »Diable!» Sådana äro de alltid, dessa Galliens söner, åtminstone då de fått någon uppfostran, och jag vågar påstå att vi svenskar i allmänhet komma dem ganska nära just i detta hänseende. Men hör bara på dessa tyska probenreutrar! Hur de gallhojta! Man är färdig att drunkna i deras »Um Gottes willen!» »Donnerwetter!» och »Prosit, mein lieber!» 
<sec/>
Jag måste instämma i hans tirad och skrattade. Men samtidigt föreföll det mig som om hans munterhet vore något tvungen. Det fanns intet hjärtligt tonfall i hans humoristiska känsloutbrott. 
<sec/>
Och jag kan icke säga hvarför., men jag började känna mig underligt beklämd. 
<sec/>
Innan jag går vidare i min berättelse vill jag, om det också af läsaren skulle uppfattas som något oväsentligt, omtala att ingendera af oss lagt från sig öfverrock eller hatt samt att vi hade hvar sin käpp i handen. Dessa omständigheter spela en viss roll, hvilket vi i sinom tid skola få erfara. 
<sec/>
Leo Falk slog in på ett annat samtalsämne, men ändrade efter ett par minuter sitt tonfall på ett sådant sätt, att jag måste se honom i ögnen. Jag satt mod ryggen åt större delen af publiken, hvadan väl knappast någon, om han också hyst en sådan afsikt, kunnat iakttaga mitt minspel. 
<sec/>
– Har du på dig ett tomt cigarrfodral? 
<sec/>
Jag svarade, att så händelsevis och mot vanligheten var förhållandet. 
<sec/>
– Godt ... Res dig om ett par minuter från stolen ... afbryt mig inte! ... Ställ från dig käppen mot din stol ... Jag frågar då: »Hvad tänker du ta vägen?... Då tar du ostentativt, men inte alltför uppseendeväckande fram ditt cigarrfodral, vänder dig till hälften, så att alla de, som sitta bakom dig kunna se fodralet, öppnar det och säger tydligt, dock inte allför högt: »Jag skall bara gå in till Edla Edgard och köpa några cigarrer.» ... Sedan lägger du käppen på bordet, aflägsnar dig med nonchalant hållning (se inte på mig!! gör inte en rörelse af öfverraskning!!!), tar ögonblickligen en droska och rullar i väg hem allt hvad tygen hålla! ... Du får höra vidare af mig i morgon förmiddag ... Fortsätt nu samtalet och prata hvad strunt som hälst med så obesvärad uppsyn som möjligt. 
<sec/>
Jag fann mig genast i situationen. Och det var ej på minsta sätt märkvärdigt. Min väns blick och tonfall voro allvarliga, så innehållsrika, ja, jag skulle nästan kunna säga ödesdigra, att jag måste mottaga utförandet af den roll, som han, jag vet icke för hvilket ändamål, tilldelade mig. 
<sec/>
Jag anade, jag visste att här icke var fråga om något tomt gyckelspel. 
<sec/>
Följaktligen lydde jag hans uppmaning att »prata hvad strunt som hälst», och jag gjorde det enligt hans önskan »med så obesvärad uppsyn som möjligt.» Hans leende sade mig tydligt, att han ägnade all aktning åt den improviserade skådespelaretalang, jag utvecklade – jag, som till och med på de uppsluppna studentspexen under min akademitid kännt en olidlig rampfeber, ehuru publiken ej hyste öfverdrifna anspråk på de agerandes mimiska skicklighet. 
<sec/>
Då och då drog jag till ett skratt, som skulle föreställa hjärtligt. Och jag gestikulerade, så det var en lust och glädje. 
<sec/>
Då jag ändtligen ansåg det lämpliga ögonblicket vara inne, ställde jag från mig min dyrbara spanskrörskäpp med en krokig elfenbenskrycka, som jag ej skulle ha utbytt mot en sådan af fullödigt silfver. Jag utförde sedan det återstående af rollen. 
<sec/>
Jag vandrade med vårdslös hållning mot utgången, och då jag hunnit halfvägs, hörde jag min vän ropa efter mig på franska: 
<sec/>
– Prenez – en deux pour mon compte! (Tag två för min räkning!) 
<sec/>
Då jag lämnat min käpp och min knappast halfdruckna vermouthblandning samt kommit ut på trottoaren, gick jag med afsikt långsamt tills jag hunnit förbi Hôtel Rydbergs fasad. Min ursprungliga mening hade verkligen varit att gå in till Edla Edgard och köpa cigarrer, redan då vi begåfvo oss från min väns bostad vid Kungsträdgårdsgatan. Men nu hade jag glömt mitt nikotinbehof. 
<sec/>
Just utanför nämnda cigarraffär kom en tom droska rullande i sakta mak. 
<sec/>
– Jag ropade an körsvennen. 
<sec/>
– Är kusken ledig? 
<sec/>
– Ja, herrn, svarade med bränvinshes röst den rödbrusige individen på bocken. 
<sec/>
– Hvart får jag köra? 
<sec/>
– Kommendörsgatan 6! Men låt din kamel ligga som ett streck utmed gatstenarna, så blir det femtio öre i dricks! 
<sec/>
Jag hade förgätit alla stränga bestämmelser mot fortkörning, och min kusk tycktes lida af samma minnessvaghet, ty nog lät han sin valack utveckla all den snabbhet denne med piskans tillhjälp var i stånd att åstadkomma. 
<sec/>
Behöfver jag väl säga att en sömnlös natt väntade mig därhemma i min enkla ungkarlsdublett på Östermalm? Efter att jag genom det öppna fönstret hörde den ena kvarten och halftimmen och heltimmen efter den andra slå i den närbelägna Hedvig Elenora kyrka? 
<sec/>
Allt hvad jag under dagen upplefvat och yttrat, lefde jag om på nytt. Hela den tid, som förgått sedan mitt oväntade sammanträffande med den gamle vännen, hvarje episod, till och med den obetydligaste under dessa timmar, passerade revy för min inre blick. 
<sec/>
Det sista klockslag, jag hörde var en kvart öfver fem, och sedan sjönk jag i en blytung sömn, hvarur jag fyra timmar senare väcktes af min beskedliga värdinna. Hon hade lärt känna mig som tidig uppstigare och var nu rädd, att jag mot min vana skulle ha försofvit mig. 
<sec/>
– Ursäkta, snälla notarien ... Men som jag visste att notarien brukar gå i sin tjänstgöring klockan strax före tio, så tog jag mig friheten att störa ... Och så var det ett bref, som budet, sa att jag skulle lämna innan notarien gick ut ... 
<sec/>
– Ett bref? Hvem i all världen kan det vara, som skrifver till mig så här dags? undrade jag högt och yrvaken. 
<sec/>
Jag slet upp kuvertet och vek upp skrifvelsen, som var undertecknad »Vännen Leo» samt för öfrigt hade följande innehåll: 
<sec/>
»B. B. 
<sec/>
»Hoppas, du kom ordentligt hem i går afton. Roar »det dig att veta mera om den japanska dollarn så infinn »dig hos mig, då du ätit middag, i alla händelser senast »klockan fem. Jag får inte tid att dinera tillsammans med »dig i dag. Det får bli så mycket oftare framdeles.» 
<sec/>
– Fördömda japanska dollar! muttrade jag. 
<sec/>
Ingenting skulle ha hindrat mig att skicka bud ned till mitt ämbetsverk med underrättelse om att jag var opasslig och ej kunde tjänstgöra. Isynnerhet som jag aldrig förut låtit sjukrapportera mig, icke ens efter de grundligaste svensexor eller vid andra mer eller mindre lämpliga anledningar. Och dessutom var jag ju ordinarie, så att jag hade ingenting att riskera. 
<sec/>
Emellertid skickade jag ej något sjukbud. All min lätt förklarliga dåsighet hade försvunnit i ett nu – – –  
<sec/>
Fördömda japanska dollar! Denna mystiska papperslapp, som jag aldrig skådat, som jag måhända ej häller någonsin skulle få skåda, som hållit mig vaken och pinat min hjärna hela natten – hvilken egendomlig, hvilken oförklarlig trollkraft utöfvade den icke på min i de flesta fall så nyktra och kallblodiga inbillningskraft! 
<sec/>
Jag klädde mig hastigt och styrde därefter mina stegtill badhuset vid Stureplan, där jag tillbragte en kvarts timme i finska badstun. Då jag därefter tog duschen, halfdrömde jag, att japanska dollrar silade sig öfver min lekamen. 
<sec/>
Vanliga människor känna sig friska till kroppen och klara i hjärnan efter ett bad, men i mitt stackars hufvud gick det rundt, och benen sluddrade under mig, då jag efter slutade tvagningar förfogade mig ut genom hallen. Sedan jag väl kommit ut i det fria, kände jag mig något mera normal. 
<sec/>
Klockan hade nu blifvit half elfva. För att icke komma alltför sent till min tjänstgöring steg jag på en spårvagn, sedan jag först köpt ett exemplar af Dagens Nyheter i tidningskontoret snedt emot badhuset. Jag vecklade ut tidningen och ännu en gång föll min blick på det evinnerliga »En japansk dollar etc. etc.» 
<sec/>
Med min tjänstgöring blef det ej mycket bevändt denna odrägliga förmiddag. Efter en eller halfannan timme tröttnade jag och gick ner på Hotell Östergötland, med sitt gamla namn äfven kallad »Rosengrens Källare.» Där intog jag en god och gedigen frukost, som något så när reparerade mina uppjagade nerver – dock icke alldeles. Så till exempel minns jag ännu i dag och småler vid hågkomsten, att jag i stället för engelsk biffsteksås begärde japansk soja till min portion entre-côtes. 
<sec/>
Och då min lifkypare med sin vanliga, af mig tillåtna, förtrolighet räsonerade om en i dagarna timad olyckshändelse, svarade jag filosofiskt: 
<sec/>
– Jo, jo! Sådant är lifvet i Japan! 
<sec/>
Då jag skulle göra upp räkningen, ville jag betala med den japanska dollarsedel, som vännen Leo Falk under gårdagen förärat mig. 
<sec/>
– Kors i all världen! Var det notarien? utbrast ganymeden. 
<sec/>
Jag erinrade mig nu mitt misstag och stoppade tillbaka min »yen» i plånboken. 
<sec/>
– Jaså, Håkansson brukar studera annonsafdelningen i Dagens Nyheter? 
<sec/>
– Åh, såg inte notarien att den annonsen stod i alla tidningar, inte bara i Dagens Nyheter, utan också, i Dagbladet, Stockholms Nyheter, Svenska Dagbladet och Svenska Morgonbladet? 
<sec/>
– Nej, snälla Håkansson, det såg jag verkligen inte, svarade jag sanningsenligt. 
<sec/>
– Och på kvällen stod den både i Aftonbladet och Allehanda och Vårt Land. 
<sec/>
– Det var näcken! Då kommer den väl också i Kasper och Söndagsnisse. 
<sec/>
I de dagarna ägde vi endast två skämttidningar i Sveriges hufvudstad, och likväl hade vi roligare än nu, då vi inte kunna reda oss med mindre antal än sju. 
<sec/>
Efter den sena frukosten var det ju ingen idé att äta middag. Sedan jag vid tretiden slutat min tjänstgöring, företog jag en längre promenad och anlände klockan half fem till min väns bostad vid Kungsträdgårdsgatan, där jagringde på och ofördröjligen blef insläppt af Leo Falk i egen person. 
<sec/>
Innan han besvarade min hälsning, kastade han en flyktig blick på mig och yttrade de hemlighetsfulla orden: 
<sec/>
– Nå, det var bra! Jag glömde att påpeka det i mitt bref, men jag ser nu att det inte behöfdes. 
<sec/>
– Hvad var det, som inte behöfdes? frågade jag och såg förmodligen dum ut. 
<sec/>
– Den uteglömda påpekningen i mitt bref, kära du ... Se så, stig nu in och gör dig hemmastadd, tillade han ... Och var inte ängslig för din tina käpp ... Som du ser står den i käppstället. 
<sec/>
Jag hade glömt käppen, men konstaterade nu med fägnad att den fanns i behåll. Därefter hörsammade jag min väns inbjudning och tog plats i samma hvilstol, som jag användt föregående dag. Sedan Leo bjudit mig en cigarr, bjöd jag honom på en skildring af min sömnlösa natt och förebrådde honom skämtsamt, att han varit egentliga orsaken till densamma. 
<sec/>
– Inte jag, utan den japanska dollarn. Man måste vara korrekt i sina påståenden. 
<sec/>
– Ja visst. Men du måste väl erkänna, att om du inte påpekat ... 
<sec/>
– Ja visst. Jag erkänner, att om jag inte påpekat annonsen, så skulle du aldrig fått vara med om upplösningen af ett särdeles egendomligt och intressant drama. 
<sec/>
– Ett drama? 
<sec/>
– Ja. Ett drama ... Ett drama i ordets egentliga mening till och med. 
<sec/>
– Jag begriper inte ett ord! 
<sec/>
– Det förundrar mig inte, kära du. Jag skulle häller inte begripa det, om jag vore i ditt ställe ... Låt oss tillsvidare tala om något annat ... Apropå – har du lust att smaka ett glas äkta sake? 
<sec/>
– Sake? 
<sec/>
– Japanernas älsklingsdryck, framställd af ris ... Den smakar inte oäfvet. 
<sec/>
– Tack ska du ha. Jag tycks vara på god väg att bli acklimatiserad i den heliga chrysantemum-blommans hemland ... Snart kan jag väl uppträda i »Mikadon», om den tas upp igen på Vasateatern. 
<sec/>
Medan jag yttrade dessa djupsinniga sentenser, gick min vän ut i den rymliga tamburen, där åtskilliga koffertar och packlårar voro uppstaplade. Han återvände inom kort med ett par bastomflätade flaskor, långsmala, af samma form som den, hvilken användes för rhen- och moselviner. Sedan han ställt flaskorna på bordet, gick han in i mellersta rummet, där han hämtade en bricka och tre glas. 
<sec/>
– Tre glas? 
<sec/>
Det låg ett tonfall af lindrig öfverraskning i min fråga. 
<sec/>
– Ja. Jag väntar ännu en främmande, kanske två, och du begär väl inte att mina gäster skola dricka ur flaskan, svarade han skrattande. 
<sec/>
Han hade knappast talat till punkt, förrän det ringde på tamburklockan. 
<sec/>
– Ah, där ha vi förmodligen nummer ett, sade han och gick ut för att öppna. 
<sec/>
Då han strax därefter kom tillbaka, hade han i sällskap en herre, hvilken han presenterade såsom »Stadsfiskal Johansson.» 
<sec/>
Jag hade ofta och alltid med erkännande hört talas om denna nyligen aflidne man, som spelat en ingalunda oviktig roll i Stockholms moderna historia. Må det därför vara mig tillåtet att i största korthet yttra några ord om honom, eftersom han mer än en gång kommer att möta oss på dessa blad, som uteslutande bestå af verklighetsskildringar. 
<sec/>
Stadsfiskal Johansson hade haft en ganska ovanlig karriär. Det berättades mångt och mycket om densamma, och en god del af detta myckna led kanske af en betänklig brist på sanningsenlighet. Bland annat påstods det, att han i sin ungdom varit djupt »under isen» och nödgats ansluta sig till det hedersvärda hamnarbetareskrået, inom hvilket man då ännu ej fått bevittna någon social uppryckning af det slag, som vi på det yttersta i dessa dagar haft tillfälle att skåda. 
<sec/>
Men så inträffade det helt plötsligt att Johansson »spottade i näfvarna och tog friska tag.» Han lyckades erhålla anställning vid hufvudstadens polis, hvilken institution då ännu ej börjat rekryteras med extra ordinarie hofrättsnotarier och juris utriusque kandidater. Det visade sig snart nog att hans egentliga lifskall, det för hvilket han tycktes liksom skapad, var detektivens. Och man torde utan öfverdrift kunna påstå att Johansson under större förhållanden, det vill säga i en metropol sådan som London eller Newyork eller Paris med säkerhet skulle ha tillkämpat sig världsrykte på sitt vanskliga område. 
<sec/>
Förutom sin öfverlägsna intelligens och fyndighet var han i besittning af en annan egenskap, som är tämligen sällsynt i det kall, åt hvilket han ägnade sina talanger. Han var först och främst människa och i andra rummet detektiv. Ehuru icke domare till yrket, följde han den i 1736 års lag uttalade domareregeln: »Hällre fria än fälla.» Det var följaktligen icke häller många, icke ens de mest förhärdade brottslingar, som i ordets egentliga mening hatade stadsfiskal Johansson. 
<sec/>
Många skola tvärtom behålla honom i tacksam hågkomst under sina återstående lefnadsdagar och medgifva, att han var deras vän, äfven i de fall, då omständigheterna nödgade honom att visa stränghet. 
<sec/>
Efter denna korta, men nästan pliktskyldiga utvikning, återgår jag till min berättelse. 
<sec/>
– Jag nämde just för min vän, att jag väntade ytterligare främmande, sade Leo Falk, sedan stadsfiskalen tagit plats ... Jag hoppas att herr stadsfiskalen inte har något emot att profva en äkta japansk dryck? 
<sec/>
Johanssons ansikte bar vittne om, att han var en goddagspilt, men det var icke denna egenskap, som afspeglade sig i hans ögon, då han mottog inbjudningen. Ögonen sköto en underlig blixt, som tydde på hemligt samförstånd med min vän. 
<sec/>
– Aha! Japansk! utbrast han, och det såg ut, som om hans yfviga rödbruna mustascher borstade sig ... Japansk! ... De koka visst många slags konstiga soppor därborta i Japan! 
<sec/>
Under tiden drog min vän upp de båda flaskorna och slog i tre glas af den österländska drycken. 
<sec/>
– Nå? frågade han, sedan vi tagit hvar sin klunk af den gula »soppan», som i färgskiftningen påminde om pilsner ... Hvad tycks, herr stadsfiskal? 
<sec/>
– Hm! sade Johansson, det är kanske för tidigt att yttra sig. 
<sec/>
Därefter tog han ännu en klunk, tittade betänksamt framför sig och smackade med tungan till tecken af gillande. 
<sec/>
– Inte illa ... Sämre har jag känt, utlät han sig slutligen ... En bouquet midtemellan Berliner Weissbier och skotsk whisky ... Men jag tror, att det är ganska förrädiskt. 
<sec/>
– Mycket förrädiskt! bekräftade Leo Falk och ställde från sig sitt glas, på hvilket han endast smuttat ... Jag har mer än en gång varit i tillfälle att se verkningarna på nära håll. 
<sec/>
Han bjöd stadsfiskalen en cigarr och tände en sticka åt honom. 
<sec/>
Därefter fortsatte han: 
<sec/>
– Om vi nu skulle börja tala om affären, min bästa herr stadsfiskal? Ni ser förmodligen att min vän brinner af nyfikenhet ... af en nyfikenhet, som jag varit nog lättsinnig att väcka och hålla vaken. 
<sec/>
Polismannen smålog fryntligt och strök sina mustascher. 
<sec/>
– Nå väl, sade han efter en kort fundering, historien är inte lång, men häller inte så öfverdrifvet vanlig ... För snart fjorton dagar sedan erhöll härvarande detektivpolis telegrafisk underrättelse från Scotland Yard i London att två anarkister af allra farligaste sorten enligt all sannolikhet voro på väg till Stockholm ... 
<sec/>
Här pauserade Johansson, tog sig en duktig pris Ljunglöfs etta, småskrattade och snöt sig. 
<sec/>
– Anarkister i Sverige! fortfor han ... I första ögonblicket var jag böjd att betrakta alltsamman som ett skämt, men det var bara en öfvergående stämning. Scotland Yard är ju en högst allvarlig inrättning, London-polisens hjärna och hjärta, om jag får uttrycka mig så poetiskt. Af anarkisterna skulle den ene vara fransman och heta Jean Carré, den andre en svensk, som vistats många år i olika land och världsdelar, och som talar bland annat franska som en inföding. 
<sec/>
Stadsfiskalen tystnade på nytt för att tillgodose sin näsas behof, hvarefter han fortsatte: 
<sec/>
– Nu är min berättelse i det närmaste slut. Jag behöfver väl inte säga, att jag genast vidtog mina åtgärder för att vederbörligen ta mot gossarna, vare sig de anlände sjövägen eller på bantåg ... Och likväl!... 
<sec/>
Stadsfiskal Johansson suckade och tillade, i det han vände sig mot Leo: 
<sec/>
– Nu är det er tur, herr Falk, att fortsätta, där jag slutade. 
<sec/>
Min vän tog till ordet. 
<sec/>
– Bästa herr stadsfiskal, ni behöfver inte göra er några förebråelser för att era åtgärder ej ledde till åsyftadt resultat, för att ni med andra ord ej kunde bereda skurkarna den tillämnade välkomsthälsningen. Hvilken annan svensk polisman som hälst skulle ha misslyckats i ert ställe. Herrar anarkister arbeta, ser ni, enligt knepigare metoder än ni kunna göra er någon föreställning om här uppe i Ultima Thule. Jag har däremot studerat dem på nära håll och olika breddgrader. Under de sjutton månader jag tillbragte i Japan, lyckades jag innästla mig som medlem af en anarkistklubb. Den »arbetade» i Kagoshima, en stad af ungefär samma storlek som Malmö, och bestod af ett femtiotal medlemmar, tillhörande olika nationaliteter från gamla och nya världen. Bland alla dessa medlemmar fanns före mitt inträde endast en svensk. Jag vill inte påstå, att han var den mest fanatiske bland alla, ty alla äro det i lika hög grad. Därvidlag finnes ingen jämförelse ... Nog af: i grym blodtörst, osläckligt hat mot det bestående samhället gaf han icke efter för någon bland sina hedervärda »kolleger» ... 
<sec/>
Här afbröt Leo Falk och smuttade på sitt glas, hvarefter han fortfor: 
<sec/>
– Då han konsumerat några flaskor af den här drycken brukade han bli meddelsam, och på så sätt fick jag veta en del enskildheter. Han var son af en rik göteborgsgrossör och fransk moder. Efter aflagd mogenhetsexamen skickades han till flere utländska handelsfirmor för att skaffa sig världserfarenhet och merkantil utbildning. Emellertid gjorde han sig öfverallt hvad man kallar »omöjlig», och till slut såg den bekymrade fadern ingen annan utväg än att taga den förlorade hem och för syns skull sätta honom på sitt kontor, där han mot riklig aflöning gjorde ingenting. En dag var han försvunnen efter att ha ur faderns kassaskåp stulit åttiotusen kronor, som hämtats från banken för en utbetalning nästa dag före banktid ... Och detta, ehuru han som enda barnet förr eller senare skulle fått ärfva inemot ett tiotal millioner. 
<sec/>
– En psykologisk gåta! utbrast jag, och stadsfiskalen nickade god mening. 
<sec/>
– Tvifvelsutan, instämde Leo Falk ... Och kanske på samma gång ett bevis för den bibliska satsen att fädrens missgärningar straffas på barnen. 
<sec/>
– Hur så? frågade jag lifligt ... Skulle fadern möjligen ... ? 
<sec/>
– Fadern var en hedersman. Men den från föregående led ärfda förmögenheten var fläckad med blod och tårar. 
<sec/>
Jag tänkte ungefär så som vår August Strindberg tänkte, då han åtskilliga år senare nedskref de tänkvärda orden: »Allt går igen.» 
<sec/>
– Föräldrarna, fortfor min vän, dogo af grämelse några månader senare, och de hade gjort den ovärdige sonen arflös på så sätt att de skänkt bort all sin rikedom under hand ... Och hvad denna son beträffar, förmodar jag att anarkismen hos honom måste ligga i blodet ... 
<sec/>
Det ringde på tamburklockan ... en nervös ringning ... 
<sec/>
– Om jag inte misstar mig, är det han, som kommer, sade min vän med största lugn i världen, under det jag spratt till och stirrade på honom med häpnad. 
<sec/>
Leo Falk iakttog småleende min bestörtning, hvarefter han säfligt och med vårdslös uppsyn gick ut för att öppna. 
<sec/>
– Var god och stig in! hörde vi honom säga därute ... Det är lite mörkt här i tamburen, men stig bara rakt fram. 
<sec/>
Mannen, som ringt, var nu inne i rummet, där stadsfiskalen och jag befunno oss. Jag igenkände genast en af de båda herrar, som min vän föregående afton kallat fransmän nere på Rydbergs kafé. Han bugade sig med villrådig min. Strax därefter kom Leo Falk, sedan han stängt tamburdörren. 
<sec/>
– Jaså, ni kommer för den där annonsen ... Var god och tag plats ... 
<sec/>
Den okände satte sig. 
<sec/>
– Ja, svarade han ... Man skulle ju kunna tycka att en sedel på en japansk dollar strängt taget är en bagatell ... Men, ser ni, jag samlade gamla mynt och dessutom sedlar, och den här sorten indrogs för åtskilliga år sedan, så att den inte längre har kurs i allmänna rörelsen, och då förstår ni nog ... Och då ni var nog artig att annonsera ... 
<sec/>
– Åh ja, nog förstår jag lite af hvarje, svarade min vän Leo med en lätt anstrykning af ironi ... Det vill jag visst inte förneka ... Och hvad artigheten beträffar, så heter det ju sedan urminnes tider att den kostar så lite ... 
<sec/>
Främlingen tycktes af någon anledning visa sig orolig. Man kunde tydligt förnimma att han, såsom man med ett hvardagligt uttryck säger, »inte hade rent bröd i påsen.» 
<sec/>
Jag började följaktligen ägna honom allt större uppmärksamhet. 
<sec/>
Att det samma var fallet med den officielle polismannen, det vill säga stadsfiskal Johansson, behöfver jag väl knappast påpeka. 
<sec/>
Det fanns något af den roflystna örnens blick i hans intelligenta ögon. Och hans näsborrar tycktes vidgas, liksom om de på nära håll vädrat upp ett byte. 
<sec/>
– Nå, sade främlingen med ett tvunget skratt, får jag kanske be om ... 
<sec/>
– Min herre, förefaller nervös afbröt Leo Falk artigt. 
<sec/>
Jag förnamm äfven denna gång en fläkt af ironi i tonfallet. 
<sec/>
– Visst inte ... 
<sec/>
– Nå, det var kanske bara, som jag tyckte. 
<sec/>
– Ursäkta ... sade den andra, jag har lite brådt ... jag måste ... 
<sec/>
– Se så, brådskan är väl inte värre, än att ni kan dricka ett par droppar sake? 
<sec/>
Främlingen rodnade och bleknade om hvartannat. 
<sec/>
– Sa ... sa ... sa ... ké! stammade han och stirrade med en underlig blick på min vän, som fortfarande bibehöll sin lugna uppsyn. 
<sec/>
– Ja visst ... Äkta japansk saké ... Är namnet på denna härliga dryck obekant för er? ... Åh, det var sannt ... Ni har kanske aldrig varit i Japan? 
<sec/>
Främlingen var nu likblek. 
<sec/>
– Ja ... Ja ... Japan! 
<sec/>
Han nästan stönade fram stafvelserna, hvarefter han liksom tillintetgjord sjönk tillbaka ned på stolen, från hvilken han ett ögonblick rest sig, och tappade sin återförvärfvade hatt på golfvet. 
<sec/>
– Se så, neka inte, fortfor han ... Ni är tydligtvis nervös ... 
<sec/>
– Ett tillfälligt illamående, flämtade den andra ... Jag hoppas, att det går öfver om en stund ... Och så ... Och så ... 
<sec/>
– Och så?... Hvad var det mera, herr ... 
<sec/>
Han häjdade sig tvärt och vände sig mot stadsfiskalen och mig. 
<sec/>
– Det var sannt, jag glömde en sak, sade han ... Tillåt mig presentera: herr John Brown, en gammal bekant från Kagoshima på Japans sydkust. 
<sec/>
Främlingen hade under denna replik rusat upp, som om han stungits af ett glödgadt järn. Han förde handen under rocken och ryckte fram en blänkande dolk, med hvilken han i högsta hugg störtade mot min vän. 
<sec/>
Leo Falk stod där borta i rummets aflägsnaste hörn, med lika orubbligt lugn som vanligt och siktade på honom med en revolver. 
<sec/>
Vid denna anblick raglade herr John Brown, såsom han kallades, tillbaka, släppte mordverktyget och dignade åter ned på den stol, där han förut suttit. 
<sec/>
Hela detta uppträde hade utspelats mycket hastigare, än det kunnat skildras med min pänna. 
<sec/>
– Jaså, sade Leo Falk, med isande köld, du tyckes inte känna igen mig, min gosse?... Nå ja, det är kanske inte så underligt ... I Kagoshima hade jag rödt hår och rödt skägg och talade engelska med irländsk brytning ... Nu minns du kanske din anarkistiska vän Dan Hooligan? 
<sec/>
– Död och förbannelse öfver dig, förrädare! hväste den andre. 
<sec/>
– Förräderiet skola vi tala tyst om ... Hvem är förrädare, om icke du, som kommit hit i akt och mening att begå det skändligaste brott som en svenskfödd man eller, rättare sagdt, ett vilddjur i människoskepnad kan föröfva? 
<sec/>
Han fick intet svar. 
<sec/>
Jag väntade dig, fortfor Leo Falk, men jag visste inte förrän i går att du antagligen redan hade anländt. Och till och med då fick jag läsa det i en tidning. 
<sec/>
– Ha! ha! ha! I en tidning! Vansinne! 
<sec/>
– Inte så vansinnigt, som du tror ... Det är tvärtom du, som är vansinnig ... Hur i all världen kunde du slarfva bort den japanska dollarn?... Hur kunde du vara nog dum att i egen person lämna annonsen, sedan du först köpt stadsbudet 129:s mössa för femtio kronor i hörnet af Norrlandsgatan och Smålandsgatan? Hvad tänkte du på, då du i går eftermiddag själf infann dig på Allmänna Tidningskontoret och ursinnigt ratade en äkta japansk dollarsedel, en femdollarsedel till och med, som jag lagt in i ett kuvert till afhämtning? 
<sec/>
Leo Falk tog ur fickan det öppnade kuvert, som jag föregående afton sett honom mottaga på tidningskontoret. Han gick bort till uslingen och viftade honom i ansiktet med sedeln. 
<sec/>
Den andra svarade icke. 
<sec/>
Han satt orörlig och stirrade ned mot golfvet. Hans hy var askgrå. Men hans tandagnisslan och hans krampaktigt knytna fingrar röjde de känslor, som rasade i hans inre. 
<sec/>
Det var nu så tyst i rummet, att vi kunde höra hvarandras andhämtning. 
<sec/>
Leo Falk vandrade en stund fram och tillbaka med händerna på ryggen, dock utan att ett ögonblick släppa den andre ur sikte. 
<sec/>
Därefter fortsatte han lugnt och afmätt, i det han stannade framför den individ, som han kallat John Brown: 
<sec/>
– Nå? Har du ingen lust att svara på mina frågor? 
<sec/>
Den andre tycktes ändtligen försöka samla hela sin beslutsamhet. 
<sec/>
– Det är lögn alltsamman! hväste han ... Och hvad vill ni mig för resten? ... Hvilka bevis har ni mot mig?... Hur kan ni ådagalägga, att jag kommit hit i brottsligt syfte? 
<sec/>
Han reste sig från stolen och såg min vän trotsigt in i ögonen. 
<sec/>
– Se så, lugna dina upprörda känslor, sade Leo och tryckte John Brown saktmodigt, men oemotståndligt ned på stolen ... Vi ha ju det senaste mordförsöket att börja med, om vi nödvändigt skola gå i den ordningen ... Hvad skulle det tjäna till att rusa mot mig med den där blanka tingesten, om du inte hade sjukt samvete? 
<sec/>
Han sparkade föraktfullt undan dolken, som alltjämt låg på golfvet. Den flög bort under en soffa. 
<sec/>
Den tilltalade svarade icke. 
<sec/>
Men vi kunde höra att han mumlade en förbannelse. 
<sec/>
– Och så ha vi den japanska dollarn, fortfor Leo Falk med samma oblidkeliga hån ... Hvad säger du om den japanska dollarn, min högtärade John Brown? 
<sec/>
– Åt h–e med er japanska dollar! röt den andre. 
<sec/>
– Så långt har den inte kommit ännu, fastän nog vore det rätta bestämmelseorten, svarade min vän. 
<sec/>
Därmed tog han ur sin plånbok en sedel, som åtminstone på afstånd liknade den, som han nyligen förärat mig. Jag vet icke, hur det kom sig, men jag hade en obestämd aning om att den af mig med så stark spänning väntade upplösningen var nära. 
<sec/>
– En prydlig och elegant ritad pjäs, den här japanska dollarn, utlät sig Leo Falk, liksom om han hållit en föreläsning ... Den ser så äkta ut som hälst, och man skulle lätt ... Sitt stilla, min vän John Brown, sade han i annan ton, då han såg att denne ånyo rest sig ... Sitt stilla, säger jag ... Min revolver är fortfarande i byxfickan! 
<sec/>
John Brown lydde befallningen. 
<sec/>
– Förutom att den är så elegant och prydlig har den också andra egenskaper, som kanske inte ens äro så allmänt bekanta ... eller hur, min högtärade John Brown? 
<sec/>
Den »högtärade» teg, men kastade blickar som en inburad panter. 
<sec/>
– Ja, bland annat kan de användas som igenkänningstecken ... Här se vi ett exempel ... Sitt stilla, John Brown! 
<sec/>
– Ja, mina herrar, sade han, i det han vände sig till stadsfiskal Johansson och mig, här ha vi den ifrigt eftersökta japanska dollarn, som kostat sitt mångdubbla värde endast i annonser ... och detta fastän den inte ens är något värdepapper i ordets egentliga mening ... 
<sec/>
Han höll sedeln mot dagen. 
<sec/>
– Som herrarna behagade observera saknar den vattenstämpel, sade han, och en dylik finnes som bekant på alla moderna banksedlar ... Det är ingenting annat än en visserligen väl gjord imitation, men i alla fall blott en imitation. 
<sec/>
Stadsfiskalen och jag, som lyssnat med spänd uppmärksamhet, reste oss nu båda och närmade oss fönstret, där Leo Falk fortsatte sin demonstration. 
<sec/>
– Men om herrarna önska veta hvad det är, sade han, så kan jag upplysa, om att det är ett kännetecken, ett medlemskort, om jag så får uttrycka mig, i den internationella anarkistiska ligan. 
<sec/>
Han tog ett förstoringsglas och räckte det jämte sedeln åt herr Johansson. 
<sec/>
– Vill ni göra er besvär att titta i nedre kanten, herr stadsfiskal ... Sitt stilla, John Brown! Johansson åtlydde genast uppmaningen, och han hade ej användt förstoringsglaset mer än ett ögonblick färränförrän han utbrast: 
<sec/>
– Ja! Alldeles riktigt! Där står verkligen med mikroskopiska bokstäfver. International Brotherhood of Anarchists... Swedish Section. John Brown – »Medlem af mellanfolkliga anarkistiska brödraskapet. Svenska afdelningen!» 
<sec/>
– Svenska afdelningen?! upprepade ett par gånger den gode stadsfiskalen fundersamt, liksom om han ej trott sina ögon. 
<sec/>
– Nå, sade Leo Falk och vände sig mot den svenske anarkisten, som i samma ögonblick föll från stolen. Tjutande af raseri och smärtor vred han sig som en mask på golfvet. Ögonen tycktes vilja tränga sig ur sina hålor. Han var ohygglig att skåda ... 
<sec/>
Vi störtade fram till honom. 
<sec/>
– Förbannelse öfver er alla! Förbannelse öfver hela världen!! Förbannelse öfver allt!!! Förbannelse ... 
<sec/>
Så blef det tyst, dödstyst. 
<sec/>
En sista ryckning ... och John Brown hade gått till en annan värld, förmodligen icke bättre än den, som han velat omstörta. 
<sec/>
Leo Falk böjde sig ned öfver den döde och luktade på hans läppar. 
<sec/>
– Ah! Bittermandel! hviskade han. Han har tagit cyankalium ... Här kan ingen läkare hjälpa. – Och så väl är det! 
<sec/>
Jag skulle narras, om jag påstod att min närvstyrka, som dock i vanliga fall ej är så obetydlig, höll stånd inför detta skakande uppträde. Tvärtom – den svek mig i högst betänklig grad. 
<sec/>
Således var det ju icke så förunderligt, att jag med det allra snaraste aflägsnade mig från skådeplatsen för dramats slutakt. 
<sec/>
Jag kände ett behof att komma ut i det fria för att lugna mina känslor och gjuta någon svalka i mitt upphetsade blod. 
<sec/>
Sedan jag följaktligen tagit afsked af min vän Leo och stadsfiskal Johansson, aflägsnade jag mig med ett löfte åt den förstnämde att komma tillbaka ett par timmar senare. Jag försvann, i det jag lämnade de två lefvande ensamma med den döde. 
<sec/>
Det var en välgörande känsla att komma ut i Kungsträdgården, där det nu började skymma, och jag insöp med välbehag den svala luften i mina lungor. Försänkt i tankar på det gripande skådespel, som jag nyss bevittnat, vandrade jag fram och tillbaka ett par timmar, glömsk af hela den yttre världen. Hade jag varit mera till åren kommen så skulle de promenerande skarorna med all säkerhet ha tagit mig för en gammal tankspridd professor, som brydde sin hjärna med något mer eller mindre svårlöst problem. 
<sec/>
Ändtligen spratt jag till vid det, att jag hörde klockan 
<sec/>
slå åtta i den närbelägna Jakobs kyrka. Och nu ansåg jag det vara på tiden att söka upp min vän för att möjligen få erfara de närmare enskildheterna i denna roman ur verkligheten. 
<sec/>
Då jag kom dit upp öppnade hans faktotum dörren vid min ringning. Leo Falk var ensam. Han halflåg i en hvilstol och bolmade på en stark cigarett. 
<sec/>
Hvarje spår efter de nyligen timade tilldragelserna var utplånadt. Den lilla, eleganta våningen med sitt från alla kanter samlade bohag föreföll lika inbjudande och hemtreflig som vanligt. 
<sec/>
Det var angenämt att åter sitta därinne för att prata bort en stund. 
<sec/>
Leo vinkade åt mig att taga plats i en annan hvilstol, och jag dröjde icke att lyda hans uppmaning. Jag kände mig tämligen trött efter min långvariga promenad, om också denna trötthet var välgörande. 
<sec/>
Sedan jag ur den på bordet stående lådan tagit en cigarett och tändt densamma, tog min vän Leo Falk slutligen till ordet. 
<sec/>
– Jag kan mycket väl förstå att du är nyfiken, sade han ... Det finns i hela den här historien åtskilligt, som tarfvar närmare förklaring ... Har det någon gång händt dig till exempel, att du bläddrat i slutet af en roman och funnit det så intressant, att du inte kunnat ge dig någon ro, förrän du börjat från början? 
<sec/>
– Ja, mer än en gång ... Och nu befinner jag mig i just samma predikament. 
<sec/>
Han hade, som läsaren ser, träffat hufvudet på spiken med sin fråga. 
<sec/>
– Nå, då vore det synd att längre hålla dig på sträckbänken ... Nu, då du sett verkningarna vill du naturligtvis också ha reda på orsakerna, och det skall du få. Min berättelse blir inte så lång, men kanske därför inte mindre intressant. 
<sec/>
– Det har jag ingen anledning att betvifla ... Jag är idel öra ... Och hvad ännu mera är: jag lofvar att inte afbryta. 
<sec/>
Och nu följde den underliga historien, sådan jag nedskrifvit den ur minnet. 
<sec/>
– För några år sedan, begynte Leo, fick världen skåda de första ansatserna till en samhällsomstörtande rörelse, benämd anarkismen, ej att förväxla med nihilismen, som uteslutande riktar sig mot politiska och kulturella missförhållanden i »Det heliga Ryssland» ... Anarkismen är internationell, och den har utposter öfver nästan hela världen .... Jag hade den tvätydiga förmånen att stifta dess bekantskap i Japan, i chrysantemumblommans idylliska rike ... De närmare omständigheterna skulle bli alltför vidlyftiga att skildra ... Allt nog, jag beslöt att med alla de krafter, som stå mig tillbuds och med all den skarpsinnighet, som jag förvärfvat under mitt vexlingsrika lif, bekämpa denna förhatliga och vederstyggliga rörelse, som mördar endast för att mörda, som bränner endast för att bränna, som vill förvandla jorden till ett hemskt kaos af blod och aska ... Följaktligen slöt jag mig till rörelsen i den enligt mitt förmenande ärliga afsikten, att bli förrädare mot densamma ... Gillar du min tankegång? 
<sec/>
– Fullständigt! 
<sec/>
Och jag kan ännu i dag, försäkra att jag med detta enda ord uttalade min allvarliga åsikt. De senare årens rysliga attentat, vare sig fullbordade eller misslyckade, ha gifvit mig rätt ... En hederlig, målmedveten socialism med idéella syften – låt så vara. Den strider esomoftast med blanka vapen. Men anarkismen – min tanke bäfvar öfver detta helvete på jorden! 
<sec/>
– Godt, fortfor Leo Falk, jag gissade på förhand ditt svar ... Hvarje hederlig människa skall säkerligen instämma däri af allt sitt hjärta ... Men till saken!... Under de nattliga sammankomster, som höllos i en underjordisk lokal ntanförutanför staden Kagoshima, höll jag lika bloddrypande tal som någon annan af den kosmopolitiska klubbens medlemmar, och naturligtvis ansågs jag för »en rätt israelit, i hvilken intet svek är» ... Jag blef invigd i anarkismens alla fasansfulla hemligheter och arbetsmetoder, jag tog noggrann kännedom om den lista, på hvilken de tilltänkta offren voro uppräknade ... Måhända kan jag någon gång vara den civiliserade världen till nytta med mina på »förrädiskt» sätt inhämtade kunskaper ... Men för att fatta mig kort: jag i likhet med alla de andra kamraterna erhöll det kännetecken, som bland all världens anarkister skulle beteckna mig såsom deras förbundsbroder och tillförsäkra mig deras bistånd. Du har redan sett att det är en imitation af en japansk dollar. Naturligtvis invigdes jag äfven i det mystiska teckenspråk och hela den terminologi hvarmed herrar anarkister liksom frimurarna kunna känna igen hvarandra, då de så önska. Men det skulle förmodligen trötta ut dig, om jag nu redogjorde för alla dessa mysterier ... det får bli en annan gång, det vill säga om du har lust ... 
<sec/>
Förmodligen varsnade han att jag hade en fråga på läpparna. 
<sec/>
Han tillade nämligen i ändradt tonfall: 
<sec/>
– Du undrar kanske på att jag inte tar fram och visar dig mitt tecken? 
<sec/>
Jag medgaf att så var förhållandet. 
<sec/>
– Nå väl, kära du, det brände jag upp samma dag jag lämnade Japan ... Sådana saker kunna vara farliga att bära. Och för resten kan jag det ju så att säga utantill. Mera behöfs inte. 
<sec/>
– Nej. Det har du kanske rätt i, svarade jag instämmande. 
<sec/>
Leo Falk fortfor efter detta flyktiga afbrott. 
<sec/>
– Då dessa mordänglar uppträdde i Europa eller andra land, där den vanliga europeiska dräkten användes, ha de alltid den så kallade dollarsedeln hoprullad till en trådsmal remsa, gömd mellan svettremmen och fodret i hatten. Nå väl, då jag läste annonsen om en förlorad dollarsedel och strax därefter ytterligare en annons om en bortbytt hatt, började min hjärna arbeta med den påföljd att jag snart såg sammanhanget – eller idéassociationen, om du tycker att det låter bättre. 
<sec/>
– Nå, vidare! 
<sec/>
Under denna inledning hade min nyfikenhet med rask fart börjat närma sig kokpunkten. De föregående dagarnas spänning nådde nästan sitt kulmen. 
<sec/>
Däraf mitt ofrivilliga afbrott. 
<sec/>
Min vän Leo fortfor: 
<sec/>
– Den sistnämde annonsören, han med den bortbytta hatten, bodde i ett fint hus vid Karlavägen. Jag beger mig dit, träffar vederbörande, undersöker helt flyktigt den hatt, som han erhållit i misshugg, ber om ursäkt och säger att hatten inte är min, hvarefter jag aflägsnar mig ... 
<sec/>
– Vidare! 
<sec/>
– Under vår ungdom och studenttid lade du kanske märke till att jag inte saknade en viss fingerfärdighet, eller hur? 
<sec/>
– Du skulle ha blifvit en första klassens taskspelare! utbrast jag med en beundran, som onekligen hvilade på giltiga grunder. 
<sec/>
Min vän Leo Falk skulle verkligen ha blifvit en öfverdådig eskamotör, för den händelse det fallit honom in att egna sig åt detta för vanliga dödliga så svårlärda näringsfång. 
<sec/>
– Jag tackar förbindligast för ditt erkännande, svarade Falk med ett småleende, som tycktes innebära att han kände sig smickrad. 
<sec/>
Äfven öfverlägsna personligheter äro ju mottagliga för de underlägsnas hyllning. 
<sec/>
Efter det nämda inpasset fortsatte han sin berättelse. 
<sec/>
– Nå väl, då jag som sagdt aflägsnade mig från herrskapshuset vid Karlavägen, hade jag inte återlämnat hatten i fullständigt skick. Jag hade nämligen gjort en hastig, omärkbar manipulation med den påföljd, som du sedan haft tillfälle att bevittna ... den så kallade japanska dollarn, det anarkistiska igenkänningstecknet, var i min ägo – det vill säga tillsvidare ... Nu är den i godt förvar hos stadsfiskal Johansson på detektiva polisstationen nere i nummer 4 Myntgatan. 
<sec/>
– Nå, men den japanska näsduken? 
<sec/>
– Den som du inte lyckades finna något märkvärdigt på?... Den kom aldrig att spela någon egentlig roll, ehuru den styrkte mig i mina misstankar. 
<sec/>
Han gick och hämtade den ifrågavarande tygbiten och räckte mig därefter densamma, i det han med ett slugt småleende sade: 
<sec/>
– Du kan ju ännu en gång börja dina efterforskningar, om det roar dig. 
<sec/>
Jag lydde hans uppmaning, höll näsduken mot lampskenet och begynte på nytt hvad han kallade mina »efterforskningar.» 
<sec/>
Men nej – mina ifriga bemödanden blefvo alltjämt utan resultat. 
<sec/>
– Jag ser att jag måste hjälpa dig på trafven, utlät han sig oderligt. 
<sec/>
Därmed fattade han den mystiska bomullslappen och bredde ut den öfver permen till ett planschverk som hade sin plats på bordet – bredde ut den så att ena kanten låg jämnsides med bokens rygg. Nu först varsnade jag att näsduken ingalunda var fullständigt kvadratformig, utan hade detta utseende: 
<sec/>
Skillnaden var till och med ännu mindre än på min figur. Den var så obetydlig att den föreföll omöjlig att upptäcka vid första ögonkastet. 
<sec/>
Sedan jag blifvit upplyst om att detta var äunuännu ett anarkistiskt kännetecken fortsatte Leo Falk sin genom detta lilla intermezzo afbrutna berättelse. 
<sec/>
– Jag skenade för fort i väg med min redogörelse och måste därför återvända till huset vid Karlavägen ... Herrn, som blifvit af med sin hatt, annonserade att ombyte kunde ske mellan 1–2. Då jag infunnit mig på slaget ett beslöt jag afvakta den utveckling händelserna möjligen kunde taga. Följaktligen steg jag in på det snedtemot liggande Café de Boulevard, beställde en förfriskning och tog plats vid fönstret. Jag kom just lagom för att se en individ ställa sina steg mot ingången och försvinna in i huset. 
<sec/>
Denna individ, som var klädd i stadsbudsmössa, återvände ett par minuter senare med besviken uppsyn. Det var samme man hvars tragiska slut du för en stund sedan bevittnade. Och ännu mera: jag hade ögonblickligen kännt igen honom, ehuru han inte gjort sig den mödan att maskera sig. Det var min anarkistiske klubbkamrat från Kagoshima. Jag behöfver väl knappast säga att jag på vederbörligt afstånd följde honom i spåren. Han bodde på ett okändt hotell af »rum för resande»-typen vid Klara Norra Kyrkogata ... Nå väl, nu lät jag införa annons om en upphittad japansk dollar och därefter utvecklade sig händelserna – du har själf sett med hvilken påföljd. 
<sec/>
Jag ämnade uttala några reflexioner, men afbröts genast af en ringning på telefonapparaten ute i tamburen. 
<sec/>
Leo Falk skyndade sig dit ut och kom nästan ögonblickligen tillbaka. 
<sec/>
Han sade: 
<sec/>
– Du har väl ingenting mot en promenad till Myntgatan 4? Stadsfiskal Johansson ber oss välkomna så snart som möjligt. 
<sec/>
Vi togo skyndsamt på oss öfverplaggen och gåfvo oss i väg till detektiva stationen. Ehuru jag var nyfiken på hvad som förestod, lät jag icke ett ord undfalla mig. 
<sec/>
Efter några minuter voro vi framme, och sedan Leo Falk yttrat ett par ord till tjänstgörande öfverkonstapeln blefvo vi utan vidare formaliteter insläppta i stadsfiskalens allra heligaste – om man nu kan benämna detta obekväma, låga och illa upplysta rum med ett sådant namn. 
<sec/>
Herr stadsfiskalen var icke ensam, då vi gjorde vårt inträde. 
<sec/>
Förutom den vakthafvande uniformerade konstapeln varsnade jag ännu en individ – samma mörkhyade individ som jag i Rydbergs grotta iakttagit tillsammans med den nu ur de lefvandes antal försvunne anarkisten. 
<sec/>
Han satt på en bänk, och jag upptäckte genast att han var belagd med fotbojor samt att han hade händerna fängslade på ryggen. Hans ögon voro envist riktade mot golfvet. 
<sec/>
Stadsfiskal Johansson själf tronade med belåten uppsyn bakom sitt stora skrifbord, på hvilket förutom en mängd papper äfven befann sig en låg svart filthatt. På ett mindre bord bredvid honom lade jag märke till några föremål, hvilka jag i den skumma belysningen tyckte mig kunna urskilja som sardinlådor och hummerburkar. 
<sec/>
– Nå, det var bra att ni kom, min bästa herr Falk! utbrast stadsfiskalen, i det han gnuggade sina knubbiga händer ... Jag har visserligen lärt mig lite franska på egen hand, men den är inte tillräcklig, märker jag. för att få bugt med den här gossen ... Jag måste anhålla om ert välvilliga bistånd som tolk. 
<sec/>
– Gärna, svarade Leo Falk. 
<sec/>
Därefter började han genast på franska ett förhör med fången. Det var korthugget och skarpt, och vi kunde se huru den sistnämde rodnade och bleknade om hvartannat, höra hur han gnisslade med tänderna, under det alla hans lemmar sträcktes krampaktigt, liksom om han velat spränga sina bojor, och blixtar sköto ur de mörka ögonen. 
<sec/>
Stadsfiskal Johansson tog den svenska öfversättningen till protokollet, och det dröjde icke länge, innan det senare var färdigt. 
<sec/>
Den häktade, som erkände att han hette Jean Carré född i Paris, påstod sig vara handelsresande i konserver. Liksom för att bevisa detta kastade han en blick mot det lilla bordet, där sardinlådorna och hummerburkarna stodo uppradade. 
<sec/>
– Ni har således inte det ringaste med anarkismen att skaffa? frågade stadsfiskal Johansson, alltjämt tolkad af Leo Falk. 
<sec/>
– Sacré nom de Dieu! Nej! hväste fransmannen och försökte resa sig. 
<sec/>
Den vakthafvande konstapeln tryckte honom omildt ned på bänken. 
<sec/>
– Se så, inga konster! röt denne, ehuru han borde ha vetat att den andre ej begrep hans tillsägelse, eftersom han förhördes med tillhjälp af tolk. 
<sec/>
Leo Falk och jag smålogo åt detta komiska intermezzo. 
<sec/>
Stadsfiskal Johansson tog nu vårdslöst den på bordet liggande hatten. 
<sec/>
– En gentil hatt den där, köpt hos den världsberömda firman Scott i London, sade han ... Och nästan ny, tilllade han. 
<sec/>
– Den är köpt i Stockholm! genmälde fången lifligt. 
<sec/>
– Misstag. Vi ha något som heter importimärke här och som föreskrifves i lagen. Följaktligen är hatten inte köpt i Sverige. 
<sec/>
Den häktade teg. 
<sec/>
– Aha! fortfor stadsfiskalen ... Hvad är det här för småsaker? 
<sec/>
Han hade nu plockat fram ett smalt hoprulladt papper mellan svettremmen och fodret, vecklade ut detsamma och undersökte det vid lampskenet. 
<sec/>
I samma ögonblick som Leo Falk närmade sig bordet för att på stadsfiskalens vink taga föremålet i betraktande, gjorde den fångne en utomordentligt våldsam rörelse. Men den herkuliske konstapeln, som för öfrigt var, medlem af en inom kåren bildad atletklubb, höll honom i schack. 
<sec/>
Vi konstaterade utan svårighet att det nämda föremålet var en »japansk dollarsedel» af samma slag som den andra. 
<sec/>
Den öfverbevisade anarkistens uppsyn, hans förvridna anletsdrag var hemska att skåda. 
<sec/>
En störtsjö af vilda förbannelser rullade öfver hans bleka läppar. 
<sec/>
– Om du inte tiger, sätta vi munkafle på dig och låta prygla dig, din skurk! röt stadsfiskal Johansson, i det han till hälften reste sig från sin stol. 
<sec/>
För att förstärka sin hotelse tog Johansson af de på det lilla bordet stående konservlådorna och höjde armen liksom för att slunga metallpjäsen mot fången. 
<sec/>
Denne, som förut varit krithvit, blef nu askgrå i ansiktet. 
<sec/>
– Grâce!! Pitié!!! tjöt han, och skulle ha fallit på knä, om konstapeln tillåtit det. 
<sec/>
– Jag misstog mig således inte, mumlade stadfiskalen. 
<sec/>
– Nej, det gjorde ni verkligen inte, sade Leo ... Jag känner till de där hummerburkarna och sardinlådorna. Stundom förekomma de också i form af bonbonnièrer eller under annan förklädnad ... Om ni kastat den där tingesten som ni nyss höll i handen, så skulle jag aldrig mera haft förmånen att njuta af ert angenäma sällskap – lika litet som ni af mitt och min väns ..,... Och ert tjänsterum skulle ha kräft en vidlyftig reparation, innan det åter kunnat användas. 
<sec/>
Många rader återstår nu ej att skrifva af denna sannfärdiga historia, som på sin tid – det är nu snart halftannat årtionde sedan, blef känd blott inom en mycket trång krets. 
<sec/>
De beslagtagna konservburkarna och lådorna med sina iliggande sprängämnen oskadliggjordes på lämpligt sätt. De plankartor öfver Stockholms slott, Arffurstens palats och andra byggnader, som anträffats hos den häktade fransmannen, utgjorde inga bevis som kunde fälla honom enligt svensk lag. Denne hade nämligen icke förutsett den hemska rörelse som kallas anarkism. 
<sec/>
Ett par dagar senare blef den värde monsieur Jean Carré förd öfver gränsen i egenskap af försvarslös – detta ehuru han hade godt om pänningar. 
<sec/>
Men i ett så trängande fall som detta låtsade man för en gångs skull icke om lagens vanliga tillämpningssätt. Vi visste icke hvart han tog vägen, sedan han skuddat det svenska stoftet af sina fötter. Många år senare läste jag emellertid hans namn i samband med tidningarnas redogörelse för ett anarkistattentat på teatern i Barcelona. 
<sec/>
Kanske försmäktar han under sina återstående dagar i något af de spanska fängelserna, där tortyren ännu icke lär vara bortlagd. Eller har han kanske längesedan fått halsbenet knäckt med den i Spanien för detta ändamål brukliga apparat, som kallas garrote. 
<chapter/>
<chaptername>Revolverskottet</chaptername>

<chaptername>.</chaptername>

<chaptername>Revolverskottet i Herkulesbacken.</chaptername>

<sec/>
Det finnes i vårt älskade fosterland en årstid, som i ljuf och smekande fägring öfverglänser alla andra – då den någon gång därtill utses af naturen, allas vår moder. Merendels kommer den som en glad öfverraskning efter en mindre tillfredssställande sommar. Den kommer så sent att vi redan rustat oss för att möta den börjande vintern, då dubbelfönstren äro tillklistrade och då firman Moses &amp; C:ni slungar ut jätteannonser om att det återstående lagret af ulstrar välvilligt realiseras till 50 procent under inköpspriset. 
<sec/>
Härliga »Britt-sommar» med din ljumma sol och dina bedårande färgskiftningar! 
<sec/>
Ljufliga »Britt-sommar», ofta och falskeligen kristnad till det hedniska namnet »indiansommar!» 
<sec/>
En sådan brittsommardag, i början af oktober vandrade min vän Leo Falk och jag sorglöst fram och tillbaka i Kungsträdgårdens vestra allé. Hela Stockholms eleganta värld tycktes vara i rörelse. Vi mötte figurer, som längesedan äro försvunna från Stockholms horisont – några af dem ända till de sälla jaktmarkerna. 
<sec/>
Särskildt minnes jag en trio af utländska sändebud: Portugals temligen öfverflödige envoyé extraordinarie, den sirlige vikomten Soto-Mayor, en vandrande skräddare- och juvelerareskylt, hvars jordiska kvarlefvor sedan snart tio år tillbaka hvila på nya kyrkogårdens katolska begrafningsplats, promenerade mellan sin belgiske konfrater, den med enkeltjusare beväpnade baron Forgeur, och sin holländske dito, Jonkheer van Pestel, hvars egendomliga framåtlutande gång och eviga jovialiska leende aldrig skola förgätas af den tidens stockholmare. 
<sec/>
Under den då ännu »kungliga» Dramatiska teaterns baldakin syntes den ständigt ungdomlige, men då ännu yngre »Frippe». Hans blankpolerade cylinder var i jämn och elegant rörelse. Allas vår förklarade gunstling »grefve Sven» marscherade hurtigt bredvid hufvudstadens kommendant grefve Taube. Salig »Rulle» Wall, Dagens Nyheters lille grundläggare, promenerade inbegripen i en liflig konversation med den näpna fru Ellen Hartman., sedermera friherrinnan Cederström, och den prydlige premieraktören Nils Personne, som då ännu icke fått titeln intendent utbytte förtroenden med sin kamrat och väninna fru Helga Rundberg, numera finsk doktorsfru på Åland. 
<sec/>
Men det blefve för vidlyftigt att uppräkna alla grupper och personager. 
<sec/>
Kungsträdgården erbjöd kort sagdt, en riktigt storstadsmässig bild. 
<sec/>
Mer än en gång hälsades min vän af herrar, som tillhörde de allra öfversta samhällslagren, och mer än en gång utbrast jag förvånad: 
<sec/>
– Kors i all världen! Känner du den? 
<sec/>
Frågan var naturligtvis icke alltid formulerad på detta sätt, ehuru innebörden var ungefärligen den samma. 
<sec/>
– Ja. Kanske bättre än han känner sig själf, svarade Leo vid ett tillfälle. 
<sec/>
Samlingen af de vandrande i »Torget» började snart ökas. Den förstärktes med äldre och yngre ämbetsmän eller tjänstemän, som med portfölj under armen kommo från dagens arbete i sina respektive »verk.» Den förskönades med damer, som nu voro färdiga med sina butiksinköp och på väg hem, men först ville exponera sig en stund på denna fashionabla promenadplats för att därefter skämma middagens matlust med några assietter snask inne hos Hellbacker. 
<sec/>
Sedan min vän och jag gjort ett halft dussin slag fram och tillbaka i östra allén tröttnade vi på omgifningarna. 
<sec/>
Och då han föreslog att jag skulle göra honom sällskap upp i hans närliggande våning, mottog jag med nöje hans anbud. Däruppe erbjöd sig ju för öfrigt en den allra präktigaste utsikt öfver det brittsommardagsvimmel, som jag i ty värr alltför matta färger sökt skildra, emedan det synts mig värdt att ihågkommas. 
<sec/>
Därnere i allén hade vi större delen af tiden varit tämligen fåordiga. 
<sec/>
Men då vi tagit plats vid ett af fönstren i den lilla med originell elegans inredda våningen och tändt hvar sin egyptiska cigarett med äkta ursprungsbeteckning – då blef min vän i något högre grad meddelsam. 
<sec/>
– Tänk huru många tragedier man skulle kunna lära under all denna leende yta ... Hur många fula historier bakom all denna fägring! sade han med en lindrig suck. 
<sec/>
– Betviflas inte, svarade jag ... Och jag förmodar att du läst flere än en af dem? 
<sec/>
– Ja, jag vågar smickra mig därmed ... Ser du den gamla kutryggiga damen i dyrbart siden som kommer därnere i sällskap med en yngre ännu elegantare kvinna, visserligen något litet bedagad, men ännu vacker, ja, skön? 
<sec/>
– Ja, visst ser jag dem. 
<sec/>
– Det är mor och dotter. Familjeförsörjaren var en polsk ädling som med några spillror af sin förmögenhet immigrerade hit efter den misslyckade resningen på sextiotalet ... 
<sec/>
– Det låter intressant ... Åtminstone början, inföll jag. 
<sec/>
– Familjen blef introducerad hos högaristokratien i vårt rikaste landskap och lyckades tack vare ståndsbrödernas hjälp, draga sig fram utan alltför stora svårigheter. Efter ett par år dog emellertid den polske grefven af grämelse, kanske äfven af blygsel öfver att med sig och de sina ligga andra människor till last ... Den ende sonen, en ståtlig och ytterst förhoppningsfull yngling, drunknade under skridsko
<sec/>
åkning, några månader innan han skulle aflägga studentexamen i sitt nya fosterland ... Som en själfskrifven sak ansågs att dottern, då tiden var inne skulle förena sig i offentlig trolofning och naturligtvis därpå följande äktenskap med sonen till en af Sveriges rikaste magnater, en förutvarande minister. 
<sec/>
– Således ändå en ljuspunkt trots allt, anmärkte jag. 
<sec/>
– Ja visst, man skulle så kunna tycka, svarade Leo Falk. 
<sec/>
– Tycka! 
<sec/>
– Ja, ser du, ungdomsböjelsen mellan dessa båda visade sig inte hålla streck ... det vill säga hos den manlige kontrahenten. Då han tagit sin officersexamen slog han upp en förlofning, som ännu inte ens var eklaterad – och nu lefver han i olyckligt äktenskap med en kvinna ur den nämnda provinsens börsaristokrati. Hon är visserligen ful, men hennes obefintliga behag utjämnas med halfannan million i goda värdepapper som stå ett par hundra procent öfver pari. 
<sec/>
– Den gamla historien! sade jag. 
<sec/>
Jag yttrade denna banala fras egentligen blott för att ha något att säga. 
<sec/>
– Du har rätt ... Det är onekligen den gamla historien, instämde Leo. 
<sec/>
– Nå, hur gick det sedan. 
<sec/>
– Hur det gick sedan?... Jo, i likhet med så många andra förolyckade existenser flyttade mor och dotter till hufvudstaden, där ju bekymmer och missräkningar ha lättare att drunkna i den stora massan ... Jag förstår inte huru de kunna existera, men så mycket vet jag att de fresta en ohygglig tillvaro. Skenet hålla de uppe, det är nog sannt, men ... 
<sec/>
Han häjdade sig vid en ringning på telefonapparaten ute i tamburen. 
<sec/>
– Något viktigt? frågade jag honom då han kom tillbaka. 
<sec/>
Jag lade nämligen märke till att hans uppsyn, som förut varit nästan sorgsen, nu i en hast upplifvats, om också ej af glädje. 
<sec/>
– Kanske svarade han. 
<sec/>
– Ett intressant fall? 
<sec/>
– Inte omöjligt ... Det var vår gemensamme vän stadsfiskal Johansson som nedlät sig att telefonera ... Jag måste ge mig i väg strax ... Har du lust att följa med? 
<sec/>
Han framställde denna fråga endast för formens skull. Ty han visste lika väl som jag själf, att den var öfverflödig. Aldrig hade jag visat bristande intresse, nej, tvärtom, för de expeditioner, som gjort hans nästan öfvermänskliga skarpsinne så ryktbart. 
<sec/>
– Om jag har! Hur kan du tvifla? sade jag nästan med förtrytelse. 
<sec/>
– Nå raska på i så fall, kommenderade vännen Falk, som redan ifört sig öfverrocken och satt på sig hatten. 
<sec/>
Sedan vi kommit nedför trapporna ställde vi våra steg tvärsöfver Kungsträdgården, stretade uppför Landtmätarebacken med dess vid denna tidpunkt särdeles knaggliga stenläggning, veko därefter in på den tysta och fashionabla Vestra Trädgårdsgatan, svängde in i Kocksgränd upp mot Regeringsgatan, hvarefter vi gjorde en sista vändning in på Herkulesbacken, den korta sträckan mellan Regeringsgatan och Norra Smedjegatan. 
<sec/>
Under det fåtal minuter, som åtgått för den hastiga marschen hade vi icke växlat ett ord. Och då jag kastade en blick på Leo Falks ansikte trodde jag mig kunna märka att hans hjärna redan arbetade i förväg. 
<sec/>
Han – och följaktligen äfven jag – stannade utanför ett hus ungefär halfvägs upp i backen. Han lyfte ögogonen öfver nedersta fönsterrafönsterraden samt läste inskriptionen: Man spricht deutsch. English Spoken. On parle francais.» 
<sec/>
– Jo, jo, det låter! sade min vän .... Nå, vi äro i alla fall framme ... Här är det ... Låt oss stiga på! 
<sec/>
I den mattbelagda förstugan på nedre botten möttes vi af en ung man, hotellets vaktmästare eller portier, hvad man nu vill kalla det. 
<sec/>
– Ursäkta, är det herr Falk? frågade han, innan min vän hunnit yttra något ... Jag ska be att få visa vägen, tillade han, då Leo nickade. 
<sec/>
Min vän hade emellertid redan hunnit en trappa upp. Han tog tre trappsteg i sänder, och jag hade rätt svårt att följa honom. 
<sec/>
Så gick det i flygande fart fyra trappor upp, ända tills vi stannade utanför en vindskupa. Dörren till densamma stod öppen, och redan i tredje trappan hade vi hört ljudet af röster från det lilla rummet. 
<sec/>
Min vän och jag häjdade oss i dörröppningen. 
<sec/>
Han så väl som jag hade i första ögonblicket konstaterat anledningen, hvarför han tillkallats af stadsfiskalen. Jag såg en syn, som jag sent eller aldrig skall glömma och hvars enskildheter jag nu vill försöka beskrifva så noggrannt som jag erinrar mig dem. 
<sec/>
En järnsäng af enklaste slag. Vid sängens öfre ände ett nattdukbord med vattenkarafin och två glas. På bordet ett halfbrunnet stearinljus i mässingsstake, en nyckel, en svart läderportmonnä och en låda tändstickor. På nattduksbordets undre hylla en uppslagen bok med iliggande pappersknif. 
<sec/>
Men alla dessa detaljer lade vi märke till endast så att säga i förbigående. Hvad som mest fjättrade vår uppmärksamhet, fjättrade den med omotståndlig makt, var den gestalt, som något lutad åt vänster satt med handen stödd mot sängtäcket. Denna kvinliga gestalt var orörlig som en staty. Men vid första påseendet var det intet tecken som tydde på att hennes lifslåga för alltid slocknat, att det var döden som skådade ur de mörka ögonens uttryckslösa blick. 
<sec/>
Då vi emellertid närmare betraktade kvinnans ansikte observerade vi en omständighet som utgjorde mer än tillräckligt vittnesbörd: 
<sec/>
En liten rund och mörkröd fläck, i omfång knappast så stor som en ärt, på högra tinningen, och under denna fläck några droppar stelnadt blod. 
<sec/>
Den döda var icke ensam i det lilla, anspråkslösa rummet. Där funnos hotellets innehafvarinna och en af dess tre städerskor, den samma som haft vindskupan på sin anpart. Borta vid fönstret var stadsfiskal Johansson ifrigt sysselsatt med att granska innehållet af en rankig byrå, hvars fyra lådor voro särdeles medgörliga, då det gällde att draga ut dem, men så mycket mera trilskna, då det gällde att skjuta dem in. 
<sec/>
Den gode stadsfiskalen stökade just i nedersta lådan, då vi gjorde vårt inträde i rummet. Han tömde den på dess innehåll, som icke utgjordes af annat än begagnade linnepersedlar, ett fåtal strumpor, näsdukar och annat tillbehör till den kvinliga toaletten. Herr Johansson kastade alla dessa föremål huller om buller på golfvet, sedan han uppmärksamt granskat hvart och ett af dem. 
<sec/>
Jag kunde se på hans lindrigt förargade uppsyn att denna granskning i intet fall ledde till åsyftadt resultat. 
<sec/>
Sedan vi utbytt en hastig hälsning med polismannen yttrade Leo Falk i ett tonfall, som skulle föreställas vara artigt men enligt min uppfattning hade en viss anstrykning af ironi: 
<sec/>
– Det är rätt ... Jag ser att herr stadsfiskalen tar sin sak grundligt! 
<sec/>
– Jag gör så godt jag kan, muttrade Johansson nästan modstulet ... Men hvad har man för glädje af det? Inte den minsta tillstymmelse till spår! 
<sec/>
– Och nu letar ni förgäfves efter namn eller initialer på de där persedlarna? 
<sec/>
– Ja, det är just hvad jag gör ... utan att lyckas, och det är det som grämer mig! 
<sec/>
– Nå ja, svarade min vän, jag fattar edra känslor. En enda bokstaf kan ha ofantlig betydelse vid en kriminell undersökning. 
<sec/>
– Kriminell! ... Ja, ser ni, det egendomligaste, det obegripligaste af allt är just att jag inte vet om den här saken är »kriminell» i ordets egentliga bemärkelse! 
<sec/>
– Hur så? 
<sec/>
– Den kan vara själfmord, men den kan på samma gång vara något annat. 
<sec/>
– Jag förstår inte. 
<sec/>
– Ni ser lika väl som jag själf att kvinnan är dödad genom ett sår i tinningen. 
<sec/>
– Naturligtvis. Det var det första jag såg, då jagkom till dörren. 
<sec/>
– Nå, men har ni sett revolvern, pistolen eller pufferten eller hvad det nu kan ha varit för slags mordverktyg? 
<sec/>
– Nej. den har väl ni, herr stadsfiskal, tagit hand om. 
<sec/>
– Åh, det är så att man kan bli förtviflad! utbrast detektivchefen och for med händerna genom det rödt blonda håret. 
<sec/>
– Då lär det gå bra långt! inföll min vän halft skämtsamt. 
<sec/>
– Kan ni tänka er: inte ett spår af revolver eller något annat skjutvapen!... Och portmonnän, som jag naturligtvis granskade allra först, innehöll två riksbankens tior, åttio kronor i guld, tre kronor och femtio öre i silfver och en femöring. Låter det inte oförklarligt, så säg? 
<sec/>
– Det finns just inte så mycket här i världen, som är oförklarligt, genmälde Leo Falk, men, tillade han, jag medger att ett och annat stundom kan se så ut. 
<sec/>
– Och ni medger det beträffande fallet i fråga? sade stadsfiskalen. 
<sec/>
– Endast tillsvidare. Kan inte mördaren, som åtminstone inte varit en rånmördare, det får man säga till hans heder ... kan han inte ha försvunnit och tagit skjutvapnet med sig ... försvunnit genom dörren och sedan obemärkt genom porten? Och då ... 
<sec/>
Ett sarkastiskt småleende krusade herr Johanssons läppar. 
<sec/>
Han ämnade tydligen göra ett infall, men Leo förekom honom hastigt: 
<sec/>
Åh, min bäste herre, tro inte att jag är så utomordentligt enfaldig ... Jag måste väl se lika bra som ni, att ingenting här i rummet bär vittne om ett våldsamt uppträde ... Vi behöfva ju endast betrakta den arma varelsen som sitter här bredvid oss ... Hennes anletsdrag äro ju inte på minsta sätt förvridna ... De uttrycka snarare en viss resignation än den fasa som nödvändigt måste ha infunnit sig, såvida hon varit medveten om, att hon skulle blifva offer för ett kallblodigt mord ... Dessa omständigheter, som vi alla utan svårighet kunna iakttaga, tyda onekligen starkt på ett öfverlagdt själfmord. 
<sec/>
– Jaså, ni tillstår det? 
<sec/>
– Ja ... tillsvidare! 
<sec/>
– Vi stodo nu alla tre inför den döda, medan värdinnan och städerskan höllo sig i bakgrunden – om man nu kan tala om bakgrund i ett litet prång, där två eller tre människor hade svårt att röra sig samtidigt. 
<sec/>
Den aflidna satt där ännu lika orörlig i sitt långa, hvita nattlinne, som tillsvidare tjänstgjorde i stället för svepning. 
<sec/>
Hon var hänförande skön i döden. Det nattsvarta hårsvallet föll ned öfver skuldrorna och barmen och inramade det marmorhvita ansiktet, från hvilket hvarje skiftning af rodnad hade försvunnit. Mellan de halföppna, bleknade läpparne blänkte två rader pärlhvita tänder, naturens eget mästerverk. Under de mjällhvita armarnas och de välformade händernas fina hud aftecknade sig de blå ådrorna, som nu för alltid upphört att pulsera af lefvande lif. 
<sec/>
Hvem undrar på att vi alla voro stumma inför dödens majestät? 
<sec/>
Den första af oss som bröt tystnaden var min vän Leo Falk. 
<sec/>
I det han varsamt lyfte och uppmärksamt betraktade kvinnans högra hand sade han i ett tonfall af öfvertygelse: 
<sec/>
– Som vi se har skottet träffat hennes högra tinning. Följaktligen måste hon så godt som säkert, i fall här är fråga om själfmord, ha hållit skjutvapnet i sin högra hand ... Men mina ögon, som likväl äro tämligen skarpa förmå inte upptäcka ett spår af de intryckningar som kolfven skulle ha åstadkommit. 
<sec/>
– Jag glömde att förvissa mig om den saken, yttrade Johansson, liksom om han velat ursäkta sig för en blunder i yrket. 
<sec/>
– Man kan ju inte tänka på allt, min kära herr stadsfiskal, svarade min vän lugnt ... Och jag kom ju – det var väl åtminstone er afsikt? – för att komplettera de iakttagelser ni redan gjort. 
<sec/>
– Klena iakttagelser! medgaf detektivchefen och suckade hörbart. 
<sec/>
– Negativa iakttagelser, menar ni, genmälde Leo Falk artigt. 
<sec/>
Stadsfiskal Johansson tycktes nu plötsligt erinra sig något. 
<sec/>
– Att inte doktorn kommer! utbrast han med en rörelse af otålighet. 
<sec/>
Liksom ett svar på hans utrop hörde vi nu de tassande stegen af galoschombonade fötter i trappuppgången . 
<sec/>
– Ah, där är han ändtligen! sade Johansson. 
<sec/>
Han gissade rätt. 
<sec/>
Det var den efterlängtade doktorn, en äldre man, numera afliden, men som då hade sin bostad och praktik vid öfre Regeringsgatan. 
<sec/>
Han ägnade gärna sin uppmärksamhet åt svårare rättsmedicinska fall, på hvilket område han ansågs äga en obestridd skicklighet. Det var därför stadsfiskal Johansson skyndsamt låtit tillkalla den gamle äskulapen per telefon. 
<sec/>
Efter en flyktig, nästan kärf hälsning på stadsfiskalen började han genast undersöka den döda. Det dröjde kanske tre eller fyra minuter, innan han sade något, men då yttrade han kort och bestämdt: 
<sec/>
– All tanke på själfmord är utesluten ... Här är fråga om ett mord, och det måste ha föröfvats i dag på förmiddagen. 
<sec/>
Det hade ej undgått min uppmärksamhet att den gamle läkarens första åtgärd varit att betrakta den döda kvinnans hand lika noggrannt som min vän redan gjort det. Och af denna omständighet drog jag ytterligare en slutsats för bekräftande af Leo Falks öfverlägsna skicklighet på det forskningsområde, som han med så stor framgång gjort till sitt, och på hvilket han skulle fira så många lysande triumfer. 
<sec/>
– Såret är ungefär sex eller sju timmar gammalt, tillade doktorn ..,... Det företer inte det utseende som det skulle ha haft, om skjutvapnets mynning varit tryckt mot tinningen ... Jag har i det hänseendet mina bepröfvade kännetecken, som mer än en gång visat sig hålla streck. 
<sec/>
– Ja, inföll stadsfiskalen, jag erinrar mig det förmodade själfmordet vid Stora Badstugatan för en del år sedan ... 1884, om jag minns rätt. 
<sec/>
– Jo, det stämmer, svarade den gamle läkaren torrt ... Men nu går jag hem och sätter upp mitt utlåtande, som blir färdigt i afton ... Apropå – har ni företagit någon häktning? ... Eller kanske några häktningar? 
<sec/>
Stadsfiskalen ryckte på axlarna. 
<sec/>
– Häktningar! utbrast han ... Det är inte stort mer än en timme, sedan jag blef underrättad om saken ... 
<sec/>
Ställets värdinna yttrade sig nu för första gången efter vår ankomst. 
<sec/>
– Snälla herr stadsfiskaln! sade hon darrande ... Det är inte mitt fel, och ingen annans häller i mitt hus. 
<sec/>
– Jag har ju inte påstått det, min kära fru Fagerholm, svarade detektivchefen blidkande ... Frun vill kanske för resten ännu en gång tala om hvad hon vet ... Om doktorn och de andra herrarna, ha lust att höra på. 
<sec/>
Han presenterade min vän och mig för den gamle medikusen. 
<sec/>
Denne invände dock hastigt, i det han fattade sin käpp och satte på sig hatten: 
<sec/>
– Tack, tack, jag har inte tid nu ... Och jag får väl sedan höra alltsamman ... Adjö, adjö, mina damer och herrar ... 
<sec/>
Och därmed var han försvunnen. 
<sec/>
Vi båda, nämligen Leo Falk och jag, fingo emellertid höra värdinnans redogörelse. Dock icke genast. Steg hördes ånyo i trapporna. Det var folk som på stadsfiskalens order tillkallats för att forsla den döda till bårhuset. 
<sec/>
Så snart den liflösa gestalten aflägsnats, blef den goda frun åter talför. Det visade sig dock att hon ej hade så öfverdrifvet mycket att berätta om den sorgliga historien, emedan hon blott en enda gång och denna gång särdeles flyktigt kommit i personlig beröring med den nu döda kvinnan. 
<sec/>
Hon, den aflidna, hade anländt för fyra dagar sedan. Själf hade hon burit en medelstor resväska, medan ett stadsbud knogade på en kappsäck af det slag som kallas »Gladstone-bag». Fru Fagerholm, värdinnan, hade då af en tillfällighet befunnit sig på kontoret, där hon annars mera sällan brukade vistas, och det var hon som mottagit den okända, som icke var svenska. 
<sec/>
Så långt, om ock betydligt utförligare, hade hotellvärdinnan hunnit i sitt ordflöde. 
<sec/>
– Nå, hvad slags språk talade hon? frågade Leo Falk vårdslöst. 
<sec/>
Han hade tagit den på nattduksbordet liggande boken och bläddrade i densamma. Det var ett oinbundet arbete, häftadt i ett af de enkla gula omslag, som en tid voro så vanliga på franska romaner, men sedermera till stor del måst ge vika för en konstnärligare eller i alla händelser grannare utstyrsel. 
<sec/>
– Ja, ser herrn, i mina unga dar var jag restauratris på en båt, som gick på Stralsund, och därför ... 
<sec/>
– Jaha. »Man spricht deutsch», står det på skylten. 
<sec/>
– Ja visst, jag reder mig något så när skapligt med tyska, men fruntimret talade hälften tyska, och den var dålig till på köpet, och hälften något annat moj, som jag inte blef riktigt klok på ... Antagligtvis var det fransyska ... Men så mycket begrep jag, att hon ville ha ett billigt rum, och det fick hon, det billigaste jag hade, som vi annars brukar hyra ut åt varietéartister och akrumbater och tyska musikanter och tockna där passagerare ... I resandeboken skref hon in sig som Anna Müller, Berlin ... Stilen var riktigt treflig, men inte var det någon tysk söm skrifvit den – så mycket kunde jag se. Skillnaden märks alltid, när dom skall skrifva kristliga bokstäfver i stället för sin vanliga ärthalm. Snäll och beskedlig var människan och inte alls någon »så’n där», det kan jag gå min salighetsed på, om det också skulle vara på eviga momangen ... Och sin krona betalde hon punktligt hvar dag, fast jag aldrig kräfde henne ... Ser herrn, hon hade ju bagage med sig, om det också inte var så värst mycke, och, då så ... 
<sec/>
– Förlåt älskvärda fru Fagerholm, inföll nu Leo Falk, det där var ju en mycket intressant historia ... Men jag skulle vilja fråga om en särskild sak: mottog den stackars kvinnan aldrig något besök? 
<sec/>
Hotellvärdinnan kråmade sig märkbart vid ordet älskvärda.» 
<sec/>
– Det kan jag verkligen inte svara på, go’a herrn, sade hon ... Det vet Ottilia förmodligtvis bättre. 
<sec/>
Ottilia var städerskan; Hon hade hjälpt till vid den sorgliga transporten nedför trapporna och var följaktligen icke i rummet, då Leo framställde sin fråga. 
<sec/>
Värdinnan tryckte emellertid på knappen till den elektriska ringledningen, och ett par minuter senare uppenbarade sig städerskan, förgråten och med andan i halsen. 
<sec/>
Till henne ställde nu min vän den förutnämda frågan. 
<sec/>
Nej, den okända kvinnan hade aldrig mottagit några besök, ett faktum som kunde intygas så väl af Ottilias kvinnliga kamrater som af vaktmästaren. Men hon – det vill säga den okända – hade andra dagen efter sin ankomst till hotellet skrifvit ett bref och med någon möda gjort begripligt att hon önskade ett femöresfrimärke, hvilket hon äfven erhöll och genast betalade. 
<sec/>
– Och fröken kom aldrig i tillfälle att se utanskriften på dessa bref? frågade Leo. 
<sec/>
Fröken Ottilia kände sig uppenbarligen sårad i sin vänlighet. 
<sec/>
Hon gjorde en knyck på nacken och svarade skyndsamt: 
<sec/>
– Jag ska tala om, att jag inte är nyfiken, och för resten bar hon det själf på posten ... När hon gick ut på eftermiddagen – hon gick för resten alltid sent ut – hade jag själf ett ärende till Lannes’ kryddbod vid Brunkebergstorg, och jag såg med mina egenhändiga ögon att hon lag båda två i breflådan på hotell Kung Karl ... Jag minns att jag hade brådtom, för jag skulle samma dag sätta in innanfönstren häruppe och ämnade just passa på, när hon gick ut ... Åh, herre gud, den stackars människan! tillade städerskan med en snyftning och dolde ansiktet i förklädet. 
<sec/>
Först nu lade jag märke till att dubbelfönstren voro tillklistrade. Utsikten genom de dubbla glasen sträckte sig öfver det midtemot liggande och något lägre husets tak ned öfver Norrström och mot södra höjderna. Den lilla vindskupan låg nämligen åt gatan, hvilken omständighet jag till en början icke observerat. 
<sec/>
Stadsfiskalen Johansson inföll nu: 
<sec/>
– Men det märkvärdigaste af allt är att dörren var riglad, då den bröts upp för ett par timmar sedan ... Och ännu märkvärdigare: den var inte riglad utifrån, eftersom nyckeln ligger där på nattduksbordet. 
<sec/>
– Ja, sade städerskan, i det hon torkade sina tårar, jag knackade på tre eller fyra gånger, första gången vid elfvatiden och sista gången precis när klockan slog halftvå i Jakobs kyrka. Den gången bultade jag riktigt hårdt, för jag blef så ängslig, särskildt, när jag märkte att nyckeln inte satt i. Hon brukade alltid rigla om sig, men hon tog aldrig ur nyckeln, och hvad skulle det för rexten tjäna till? Jag anade att något var på tok, och så rusade jag ner och talade om alltsamman för frun. 
<sec/>
– Ja, bekräftade fru Fagerholm. Och så lät jag vaktmästaren lirka upp låset med en spik ... Det gjorde han utan något vidare besvär, och då såg vi ... Åh, herre Gud! ... 
<sec/>
Äfven den beskedliga fru Fagerholm råkade nu ut för en snyftningsattack. 
<sec/>
Under tiden gick Leo Falk bort till andra ändan af det långsmala rummet och lyfte på ett draperi. Detta draperi dolde en dörr, och under draperiet hängde en damkappa och en svart klädning. Min vän sköt de båda plaggen åt sidan och fattade tag i vredet till den nämda dörren. 
<sec/>
Hotellvärdinnan lade genast märke till hans förehafvande. 
<sec/>
– Ack, snälla herrn, sade hon ifrigt, den dörren har varit stängd alla de tolf år, som jag haft det här stället. Det är en dubblett innanför, och den har inte varit uthyrd på tre veckor ... för resten står ett gammaldags tungt skåp på andra sidan dörren ... ett skåp, som det behöfs minst två starka karlar till att flytta, så från det hållet ... 
<sec/>
– Vore det kanske möjligt att få göra en titt in i dubletten? frågade Leo. 
<sec/>
– Hjärtans gärna! svarade hotellvärdinnan utan tvekan. 
<sec/>
Och hon tillade, i det hon vände sig åt städerskan: 
<sec/>
– Ottilia, spring ner och hämta nyckeln till 22:an! 
<sec/>
Det dröjde icke många minuter, förr än vi alla fem voro inne i dubletten. 
<sec/>
Vi stannade på en vink af Leo Falk i dörren till det yttre rummet. Det var hvarken bättre eller sämre inredt än det, som vi nyss lämnat. Hela den planlösa möbleringen tycktes antyda att dess olika beståndsdelar förskrefvo sig från stadsauktioner. Alla fönstren så väl i det inre som det yttre rummet stodo öppna, och den jämförelsevis friska atmosfären styrkte värdinnans uppgift att rummen sedan någon tid icke varit bebodda. 
<sec/>
Med Leo Falk i têten stego vi in i det inre af rummen. Det omtalade klädskåpet stod där på angifven plats,. Min vän gick bort och ruskade i detsamma. 
<sec/>
Han lät undfalla sig ropet: 
<sec/>
– Det var mig ett rackartyg att vara tungt. 
<sec/>
Hvilket dock ej hindrade, att han utan märkbar svårighet flyttade den ovanliga pjäsen åt sidan, så att den bakom befintliga dörren blef synlig. Leo Falk undersökte den och trefvade på den från ofvan till nedan, men han måste i likhet med oss andra tillstå att den ej företedde något ovanligt – såvida man icke, som sådant ville räkna det tjocka lager af damm, som höljde både virket, låsvredet och nyckelhålet. 
<sec/>
– Här ha vi ingenting att göra, utlät han sig nästan genast, i det han lika ledigt som förut flyttade skåpet tillbaka på dess gamla plats – – –  
<sec/>
– Nå, herr Falk, hvad säger ni om allt detta? frågade stadsfiskalen, då vi tagit afsked af fru Fagerholm och gingo utför trapporna. 
<sec/>
– Hvad jag säger? ... Tillsvidare ingenting, herr stadsfiskal ... Jag tänker. 
<sec/>
– Ja, det tål sannerligen att tänka på ... Jag har inte sett maken ens i någon roman, genmälde detektivchefen. 
<sec/>
Han var uppenbarligen förbryllad, något, som annars icke tillhörde hans vanor. 
<sec/>
– Ni känner ju det gamla talesättet: »Verkligheten är ofta förunderligare än dikten», sade min vän ... Här ha vi ytterligare ett bevis på denna sats. 
<sec/>
– Jaså, ni medger verkligen det? frågade Johansson lifligt. 
<sec/>
Han kände kanske en oskyldig och lätt förklarlig glädje vid tanken på att denne lekman i yrket för en gångs skull icke var slugare än han själf, den aflönade polismannen, som dref sin verksamhet visserligen till allmän belåtenhet, dock i alla händelser »å dragande kall och ämbetets vägnar.» 
<sec/>
– Om jag medger det?... Visst gör jag det, jag är väl så illa tvungen, jag liksom ni, min bästa herr stadsfiskal. 
<sec/>
– Och ni är inte säker om att kunna lösa gåtan? fortfor polismannen, i det han stannade och tog en pris snus. 
<sec/>
– Ingenting är säkert utom döden, som araben uttrycker sig ... Ännu så länge är jag inte säker om något, sade min vän allvarligt ... Jag har löst mer än en kinkig gåta i mitt lif, men knappast någon har tålt att funderas på så mycket som denna. 
<sec/>
– Ett betydelsefullt medgifvande från din sida! utbrast jag, egentligen endast för att ha något att säga. 
<sec/>
– Ja, svarade Falk lakoniskt. 
<sec/>
Och jag måste inom mig tillstå, att det var en berättigad själfkänsla, som gömde sig under denna korta replik. 
<sec/>
Vi hade under detta meningsutbyte hunnit till slutet af Regeringsgatan och togo i själfva mynningen till Gustaf Adolfs torg afsked af stadsfiskalen. 
<sec/>
– Jag måste ned till Myntgatan och sätta upp den här olycksaliga historien på papper, sade han ... Bara den nu inte liksom så många andra på sista tiden kommer att läggas till handlingarna! 
<sec/>
– Vi måste hoppas motsatsen, svarade Leo Falk ... Jag för min del har ju lofvat er att fundera ... Och det skulle ju kunna hända att mina funderingar leda till åtminstone något resultat. 
<sec/>
Vi intogo, något, som ofta hände, vår middag tillsammans på Hotell Östergötland. Det hade varit Leo Falks afsikt att bilda ungkarlshushåll i sin hemtrefliga våning, dock hade han ännu ej satt denna afsikt i verkställighet. 
<sec/>
Då jag någon gång sporde honom om anledningen till detta dröjsmål, hade han alltid det svaret tillhands, att han icke så noga visste huruvida han för beständigt skulle slå ned sina bopålar i Sveriges hufvudstad. Detta, fastän jag tydligt insåg att han började bli lika inkarnerad stockholmare som jag själf. Rent af märkvärdig var den snabbhet, med hvilken han satt sig in i alla stockholmsförhållanden. Han visste reda på gatunamn, som skulle ha satt en droskkusk eller ett stadsbud i förlägenhet, och han kände familjehemligheter, som skulle ha väckt en aflönad skandalskrifvares. 
<sec/>
Och jag erfor underhand, genom halfva antydningar att han vid flera än ett tillfälle spelat rollen af ett slags räddande ängel, som bilagt många invecklade tvister, förebygt många olyckor, som skulle ha blifvit uppseendeväckande, men som nu voro dolda i glömskans oåtkomligaste djup – – –  
<sec/>
Vårt samtal under den gemensamma middagen berörde icke en enda gång denna förmiddags dramatiska upplefvelse. Jag förnam, så att säga, instinktlikt att Leo ej, åtminstone tillsvidare, önskade att det tragiska problemet afhandlades mellan oss båda. 
<sec/>
Och jag böjde mig villigt för denna önskan, som aldrig uttalades. 
<sec/>
Han drack med osedvanlig skyndsamhet sitt kaffe, såg på klockan och reste sig med orden: 
<sec/>
– Jag respekterar din tystlåtenhet, och tackar dig för den ... Men jag anar på samma gång din nyfikenhet ... Den är ju så ursäktlig ... Men jag måste hem och fundera, och det gör man bäst i ensamheten vid en god cigarr ... 
<sec/>
– Som du vill. Du lär redan ha märkt, att jag inte vill störa. 
<sec/>
– Det har jag naturligtvis märkt för länge sedan ... Och nu, låt mig se ... I dag ha vi onsdag ... Jag lofvar ingenting säkert, men om lördag, ja, kanske så tidigt som på fredagen, har jag möjligen något nytt att meddela ... I så fall skall jag nog låta höra af mig ... Men du måste förlåta mig, att jag ända till dess är omöjlig att träffa. 
<sec/>
Jag svarade med den gamla utnötta frasen, som jag tyckte lämpa sig utmärkt just för detta tillfälle: 
<sec/>
– Den väntar inte för länge, som väntar på något godt. 
<sec/>
– Hm! Godt?... Det är kanske inte det riktiga ordet härvidlag, sade min vän i allvarligare tonfall än förut. 
<sec/>
Därefter skildes vi. 
<sec/>
Han gick – jag vet icke om hem eller annorstädes – och jag satt kvar vid min kaffekopp för att njuta mitt dolce far niente och halfsofva öfver morgontidningarna, som jag ännu icke brytt mig om att studera. 
<sec/>
Jag hade väl en halftimme hållit på med denna bekväma sysselsättning, då vaktmästaren kom fram och lämnade mig en aftontidning, så färsk ur prässen att den ännu var fuktig och doftade trycksvärta. Jag kastade mig öfver »drakens» innanmäte och upptäckte så godt som genast rubrikerna: »Ett hemlighetsfullt dödsfall. Mord eller hvad?» 
<sec/>
Tidningen redogjorde något så när korrekt för det, som jag redan visste. Något nytt fanns af naturliga skäl icke att inhämta, men slutet af notisen var utsmyckadt med de vildaste gissningar, fantasifoster, som endast kunnat födas i en uppfinningsrik reporters hjärna. 
<sec/>
Snart var den mystiska tilldragelsen i Herkulesbacken allmänna samtalsämnet vid lokalens bord – ett »gefundenes Fressen» så godt som något. Jag tröttnade på att, om och ofrivilligt, lyssna till de skiftande utläggningarna, och styrde kosan hemåt till Östermalm. 
<sec/>
Nästa morgon hade naturligtvis alla hufvudstadens tidningar redogörelse för den hemlighetfulla uppskakande tilldragelse, som dagen förut timat vid den under alla förhållanden så tysta, och ointressanta gatusträcka, som benämnes Herkulesbacken. 
<sec/>
Det behöfver väl knappast sägas att de äfven bjödo på mer eller mindre märkvärdiga utläggningar, vid hvilkas genomläsande både min vän Leo Falk och stadsfiskal Johansson fingo sig månget hjärtligt skratt. 
<sec/>
En sedermera upphörd veckotidning, som tagit alla slags sensationer och skandaler på entreprenad, utkom tidigare än vanligt och innehöll ett porträtt af den döda kvinnan. Först sedan två upplagor blifvit slutsålda kom det emellertid i dagen att denna bild var konterfejet af en uppasserska på Stallmästaregården. 
<sec/>
Samtliga tidningar innehöllo naturligtvis den stereotypa slutklämmen: 
<sec/>
»Polismannen tror sig vara på spåren.» 
<sec/>
När tror den inte det? 
<sec/>
Några häktningar hörde man dock ej omtalas. Ej häller utpekades någon viss person såsom misstänkt. Dessa omständigheter bidrogo till att öka spänningen, som snart antog de vidunderligaste former. De vansinnigaste rykten korsade hvarandra med ljungeldens snabbhet, och sällan har väl Stockholms innevånares fantasi varit i lifligare rörelse. 
<sec/>
På restauranterna hörde man ej längre några hetsiga debatter om skyddstullarnas välsignelse eller förbannelse, om försnillningarna i Handelsbanken eller om de nyligen inträffade ordensskandalerna i franska republiken. 
<sec/>
Den mystiska tilldragelsen vid Herkulesbacken lade beslag på allas uppmärksamhet, och människor, som eljes gåfvo sig ut för att vara tidningshatare offrade utan betänkande sitt koppar och sitt silfver på den periodiska prässens altare. Femörespriset hade den tiden ännu icke synts utefter hela linjen. 
<sec/>
På tredje dagen behöfde tidningarna icke längre inskränka sig till innehållsfattiga och onödiga reflexioner eller barocka gissningar. 
<sec/>
De voro nämligen då i tillfälle att lämna ett sammanträngdt referat af förberedande förhöret på detektiva polisstationen. 
<sec/>
Hotellets innehafvarinna, änkefru Selma Fagerholm, hade fått aflägga samma berättelse, af hvilken läsaren redan förut tagit del. 
<sec/>
Likaså städerskan. Ottilia Sandqvist, som ej häller hade något nytt att tillägga. 
<sec/>
Hotellets vaktmästare, August Pettersson hade haft vakten under den natt, som föregick den sorgliga upptäckten. Han meddelade att en dylik vakthållning i allmänhet beräknas från klockan 11 på aftonen då porten stänges, till klockan 9 på morgonen, då den öppnas. 
<sec/>
Han kunde – som han uttryckte sig – »lägga fingrarna på sin salighet och svärja på» att han under denna tidsrymd icke släppt in annat folk än sådana, som bodde på hotellet. Och af dessa gäster hade flertalet vistats där flera dagar. 
<sec/>
– Vi ta aldrig mot nattliggare! hade han tillagt med ädel själfkänsla. 
<sec/>
Och i denna utsago instämde på tillfrågan så väl hotelvärdinnan änkefru Selma Fagerholm, som städerskan Ottilia Sandqvist. 
<sec/>
(Jag anmärker inom parentes att man på hufvudstadens hotell menar med »nattliggare» sådana personer, som infinna sig utan bagage och mot betalning i förskott hyra rum för en enda natt. Man kunde möjligen tro att något tvetydigt ligger i uttrycket, men så är ingalunda förhållandet.) 
<sec/>
Den öfriga hotellpersonalen, två andra städerskor och en kokerska, hade inga viktiga upplysningar att lämna, ehuru de pratade åtskilligt, som icke på minsta sätt hörde till ämnet. 
<sec/>
Och på denna punkt stod den spännande saken tillsvidare. 
<sec/>
Jag bör kanske tillägga att vederbörande företogo en omsorgsfull granskning af den registerbok, i hvilken resande enligt gällande hotellbestämmelser måste anteckna sig. Den vanliga kontingenten gäster på det hotell, hvarom nu är fråga, utgjordes i allmänhet och till större delen af utländingar: musikanter, varietéartister, chansonettsångerskor, cirkusmänniskor och dylikt folk af den hyggligare, den så kallade »förstklassiga kategorien.» 
<sec/>
Och bland de namn, som införts under senaste veckan, fanns intet särskildt, som, åtminstone enligt stadsfiskal Johanssons åsikt, var ägnadt att ådraga sig misstänkt uppmärksamhet. 
<sec/>
Den möjligheten var visserligen icke utesluten att den aflidna kunde ha tillhört något af de ofvan uppräknade yrkena eller ett därmed besläktadt näringsfång. Och för att göra stadsfiskalen all vederbörlig rättvisa, måste vi påpeka att han verkligen tänkt sig äfven denna möjlighet, som i fall den hölle streck i väsentlig mån skulle kunna bidraga till den invecklade gåtans lösning och sprida klarare ljus öfver en eller annan dittills obeaktad omständighet. 
<sec/>
Men nej. 
<sec/>
Stadsfiskal Johanssons utpräglade samvetsgrannhet fick i trots af alla hans ifriga ansträngningar icke den välförtjänta belöningen. 
<sec/>
För att komma till visshet i denna punkt hade han förhört sig hos alla hufvudstadens och Djurgårdens innehafvare »Foliers Bergire», byggmästare Lundberg på Sveasalen, Kitzing på Alhambra m. fl., m. fl., dock utan det resultat som han väntade eller – kanske snarare – icke väntade. Någon cirkus eller något damkapell uppträdde för närvarande icke vare sig inne i Stockholm eller på Mothanders Djurgårdsmanége. <!-- bild här --> 
<sec/>
De nämda herrarna hade utan undantag svarat att de i de ojämförligt flesta fallen erhöllo sina artister genom speciella agenturer och att ingen på de senare veckorna hos dem sökt engagement vare sig personligen eller i bref. 
<sec/>
Hur som hälst – stadsfiskalen hade gjort sin plikt, om också utan resultat. 
<sec/>
Detta var i korthet morgontidningarnas redogörelse på fredagen. Jag har icke anfört den i dess ursprungliga ordalag, men sådan var ungefärligen den så kallade kontentan. 
<sec/>
Min vän Leo Falk hade ställt i utsikt att han »kanske redan på fredagen skulle ha något nytt att meddela.» Och jag erinrade mig dessa ord, då jag på förmiddagen ställde stegen till mitt ämbetsverk nere i staden mellan broarna. 
<sec/>
De anförda orden inneburo visserligen endast ett halft löfte. Det vill jag ingalunda förneka. Men Leo Falks halfva löften voro ofta lika säkra som andra människors hela. 
<sec/>
Jag hade mer än en gång haft tillfälle att göra denna angenäma erfarenhet. 
<sec/>
Sedan jag slutat mitt ordinarie arbete på expeditionsrummet, gick jag som vanligt i hvardagslag in på Hotell Östergötland för att intaga min anspråkslösa, men goda middag. 
<sec/>
Där liksom öfverallt annorstädes hade man allenast och uteslutande ett samtalsämne. Jag hade knappast lagt af mig öfverplaggen och stigit nedför de trappsteg, som leda till matsalarna, förrän källarmästare Lagerström bakom sin disk artigt bad att få veta min åsikt om den trassliga härfvan. 
<sec/>
Jag hade ingenting att svara och måste följaktligen yttra mig i allmänna ordalag. 
<sec/>
Leo Falks namn hade vid denna tidpunkt hunnit blifva kändt i vissa, om ock tämligen trånga kretsar, och inom dessa kretsar kände man till den vänskap, som förenade oss båda. Detta var naturligtvis egentliga skälet till att man – och källarmästaren var långt ifrån den ende – ansatte just mig med sina frågor. 
<sec/>
Då man är en framstående personlighets vän, återfaller alltid en del af denna personlighets lysande strålglans på ens eget ringa jag. 
<sec/>
Det är icke omöjligt att jag någon gång förut läst eller hört denna sanning men säkert är att det kunde tilllämpas på den, som skrifver dessa rader. 
<sec/>
Medan jag som bäst håller på att sondera smörgårdsbordets mångfaldiga assietter och »lådor» – hvem får jag väl se, om icke vännen Leo Falk! 
<sec/>
Då han steg fram och tryckte min hand, gjorde han det på sitt vanliga, på en gång lugna och hjärtliga sätt. Men jag tyckte mig i hans skarpt utpräglade anletsdrag förnimma en skymt, visserligen en ganska obetydlig skymt, af trötthet. 
<sec/>
Källarmästaren reste sig från sin stol bakom disken och gjorde en djup bugning, nästan en österländsk »salaam», för min vän. Ett par af de innevarande gästerna, i förbigående sagdt två högre ämbetsmän, hälsade honom äfven med en vördnad, som icke stod i rimligt förhållande till deras hvitnade hår och skalliga hjässor. 
<sec/>
Leo Falk besvarade hälsningarna med sin vanliga förbindlighet utan att i aflägsnaste grad röja att han kände sig smickrad af så mycken hyllning. 
<sec/>
Därefter ställde han omedelbart ordet till mig, som i min glada öfverraskning varit nära att tappa den gaffel, jag höll i högsta hugg. 
<sec/>
– Roligt att träffa dig, sade han okonstladt ... Det blef förr än jag trott. 
<sec/>
– Och förr än jag hoppats. 
<sec/>
– Åh, du är alltför artig, svarade han med sitt fina småleende ... 
<sec/>
– Visst inte ... Du vet lika bra som jag hvad som sysselsätter mina tankar ... 
<sec/>
– Efter allt hvad jag kan se, är det smörgåsbordet, utlät han sig torrt. 
<sec/>
– Du förolämpar mig, kära du, invände jag, halft skämtsamt, halft allvarligt. 
<sec/>
– Det var visst inte min mening, sade han. För allt i världen, låt inte mig störa ... Jag går bort och sätter mig vid bordet därborta i hörnet ... Jag fick lust att äta en bit ... Jag hoppas att du gör mig sällskap, så snart du hunnit bli färdig med de här utsväfningarna. 
<sec/>
Jag var redan färdig med det som han kanske icke så orätt kallade »utsväfningar.» 
<sec/>
Strax därefter sutto vi vid det runda hörnbordet med utsikt åt Salviigränd och studerade betänksamt hvar sin matsedel. 
<sec/>
Han hade knappast kastat en blick på sin egen, förr än han mumlade: 
<sec/>
– Hm!... Ett märkvärdigt sammanträffande! 
<sec/>
Min nyfikenhet väcktes. 
<sec/>
– Hvilket sammanträffande, kära du? frågade jag med oförställd ifver. 
<sec/>
– Åh, det var ingenting särskildt, svarade han och lade från sig matsedeln. 
<sec/>
Till kyparen, som afvaktade våra beställningar, sade han därefter: 
<sec/>
– En Julienne-soppa. 
<sec/>
Jag beställde en fiskrätt och började noggrannt studera matsedeln. 
<sec/>
Det var mig emellertid omöjligt att upptäcka något som kunde ha gifvit skälig anledning till hans lågmälda utrop: 
<sec/>
– Ett märkvärdigt sammanträffande! 
<sec/>
Det var det gamla vanliga mixtum compositum, denna köksrotvälska af svenska, franska och andra utländska, mer eller mindre illa stafvade namn huller om buller. 
<sec/>
Jag skulle ha besuttit en ovanlig skicklighet i att läsa mellan raderna för att kunna finna någon rimlig bevekelsegrund till hans ofvannämda ord. 
<sec/>
Och jag afstod efter en stund från alla vidare försök i denna riktning. 
<sec/>
Jag såg upp mot min vän och varsnade att han smålog gäckande. 
<sec/>
– Om du inte beställt inkokt ål, sade han, skulle jag påstå att du lät fisken kallna ... Som du ser, är jag redan färdig med min soppa ... Den smakade för resten utmärkt. 
<sec/>
– Du gissar förmodligen min tankegång? frågade jag modstulet. 
<sec/>
– Jag tror mig nästan göra det, svarade han ... Du funderar väl på de ord, jag för en stund sedan lät undfalla mig om det märkvärdiga sammanträffandet ... Har jag kanske inte gissat rätt? 
<sec/>
– När gör du inte det! genmälte jag smått förargad och började därefter inmundiga min fiskportion med klenare matlust än vanligt. 
<sec/>
Det föreföll mig, som om de materiella behofven mindre kraftigt pockade på sin rätt, så ofta jag var i sällskap med min vän Leo. 
<sec/>
Vid flera föregående tillfällen hade jag gjort denna märkliga iakttagelse. 
<sec/>
Då min tallrik ändtligen var tom och sedan jag beställt en dessert, började jag på nytt mina afbrutna matsedelstudier, som alltjämt visade sig lika lönlösa som första gången. 
<sec/>
– Gör dig inte besvär i onödan, kära du, sade Leo Falk ... Längre fram skall jag förklara alltsamman ... Ännu så länge brådskar det inte ... Hvad säger du, om vi nu skulle gå in och dricka en kopp kaffe? 
<sec/>
Vi gjorde upp vårt mellanhafvande med kyparen, och sedan denna pekuniära transaktion vederbörligen klarerats, förfogade vi oss in på det rymliga kaféet, där vi slogo oss ned på en bekväm plats och njöto vårt dolce far niente, medan röken från våra cigaretter ringlade sig upp mot taket. 
<sec/>
Det dröjde ganska länge, innan någondera af oss löste sin tungas band. 
<sec/>
Men jag betviflar icke att det var samma ämne som sysselsatte våra tankar: 
<sec/>
Det hemlighetsfulla dödsfallet vid Herkulesbacken. 
<sec/>
Och det är mycket antagligt att min väns hjärna arbetade till och med under denna siesta efter middagsmåltiden, då flertalet människor föredrager att njuta en mätt boa constrictors sorgfria väsen. 
<sec/>
Efter en halftimme eller så ungefär kommo de färska aftontidningarna. 
<sec/>
Vi öppnade hvar sin, men jag förnam att min ifver var större än hans. 
<sec/>
Aftonbladet innehöll endast följande intetsägande rader på framskjuten plats: 
<sec/>
»Den mystiska tilldragelsen vid Herkulesbacken synes alltjämt hvila i samma ogenomträngliga dunkel som hitintills. Vi behöfva väl knappast påpeka att vår utmärkta detektivpolis här har fått sig en värdig uppgift att lösa. Spaningarna fortgå med all ifver, ehuru man ännu icke funnit någon säker hållpunkt. 
<sec/>
Det säges med anspråk på tillförlitlighet att en »privatdetektiv», som på sista tiden ofta låtit sig omtalas, tagit den i så hög grad invecklade saken omhand. Vi lämna emellertid denna uppgift åt dess värde. Skall någon kunna uträtta någon nytta i ett sådant fall som detta, är det väl vår egen bepröfvade detektivkår och dess intelligenta öfverhufvud, stadsfiskal Johansson.» 
<sec/>
Det var allt. 
<sec/>
Jag kände mig upprörd för min väns räkning och visade honom med harmsen uppsyn de för hans anseende kränkande reflexionerna i slutet af notisen. 
<sec/>
Han kastade en flyktig blick på raderna, småskrattade och var synbarligen road. 
<sec/>
– Värre saker har jag måst smälta i mina dagar, sade han ... Och för resten man kan väl inte begära annat än att stockholmarna skola hålla på de sina. 
<sec/>
– Men du, som redan flere gånger utmärkt dig ... Du, som så ofta visat dig ... 
<sec/>
Han afbröt min svada och yttrade i sitt allra godmodigaste tonfall. 
<sec/>
– »Nyttig», tänkte du kanske säga ... Nå väl, kära du, det är mycket möjligt att jag en och annan gång under min stockholmstid visat mig nyttig, om det också inte varit så ofta ... Men saken är att min verksamhet i de flesta fall varit af synnerligen grannlaga natur och att mina »bedrifter», såsom jag någon gång hört dig kalla mitt anspråkslösa arbete, sällan eller aldrig komma i tidningarna ... Och det grämer mig inte det minsta, så mycket kan jag försäkra dig på mitt hedersord. 
<sec/>
– Du är alltför blygsam! tog jag mig friheten att invända efter denna bekännelse. 
<sec/>
– Jag har min belöning inom mig och den är mig alldeles tillräcklig, svarade min vän Leo med känsla och öfvertygelse. 
<sec/>
– Men är det inte både förklarligt och berättigadt om en människa söker och finner yttre erkännande för hvad godt hon gjort här i världen? 
<sec/>
– Du räsonerar som en sannskyldig byråkrat ... Jag hoppas till gud att du aldrig måtte bli en sådan af den obehagliga typ, som jag lärt känna både här och i andra land, sade Leo Falk skämtsamt. 
<sec/>
Jag protesterade på det lifligaste, ehuru jag visste att han icke menade allvar. 
<sec/>
– Men kom nu! fortfor han plötsligt ... Jag har lite nytt att tala om för dig redan nu, och det är angenämast att prata på tu man hand ... eller hvad tycker du själf? 
<sec/>
Naturligtvis instämde jag. Vi betalade vårt kaffe, och ett par minuter senare voro vi på väg till min väns bostad vid Kungsträdgårdsgatan. 
<sec/>
Min vän kastade sig så godt som genast in på ämnet. 
<sec/>
– Jag medger, sade han långsamt, i det han blåste några formfulländade rökringar mot taket ... jag medger verkligen att den här nöten har varit ganska hård att knäppa ... 
<sec/>
Mot min vilja måste jag afbryta honom redan i början. 
<sec/>
– Har varit? utbrast jag. Du är således redan färdig med problemet? 
<sec/>
– Inte precis, kanske, svarade han säfligt, men jag är på god väg ... 
<sec/>
– Det skulle bli intressant att höra! afbröt jag ännu en gång. 
<sec/>
Jag hade så länge hållit mig tyst att jag kände ett trängande behof att tala. 
<sec/>
– Om du gång på gång kommer med sådana där inpass, blir det ju omöjligt för mig att någonsin börja, sade Leo Falk i förmanande ton. 
<sec/>
– Jag lofvar dig att tiga som en metmask, om jag också ej kommer att vrida mig som en sådan, genmälde jag undergifvet. 
<sec/>
– Vrid dig gärna, kära du, bara du tiger, sade min vän och tände en ny cigarett. 
<sec/>
– Som en bengalisk tiger ... aj! nu förplumpade jag mig igen ... Men det är sista gången. 
<sec/>
– Det var då för väl ... Nå, jag sade att jag är på god väg med problemets lösning, och jag tror mig inte narras ... Den hemlighetsfulla tilldragelsen vid Herkulesbacken skall med guds hjälp snart inte längre vara någon hemlighet, hur oförklarlig den än tycktes vara vid första påseendet ... Låt mig förutskicka en anmärkning ... 
<sec/>
– Två, om du så vill! 
<sec/>
Leo Falk lyfte skämtsamt varnande sitt pekfinger för att påminna mig om mitt löfte. Därefter fortfor han: 
<sec/>
– Hvad jag ville säga är att den officiella, aflönade polisen här i landet förefaller lika kortsynt, för att inte säga enfaldig, som öfverallt annorstädes ... 
<sec/>
Trogen mitt löfte vred jag mig, men sade icke ett ord. 
<sec/>
– Jag bestrider inte den gode stadsfiskalens skicklighet, så snart det är fråga om hvad jag vill kalla halfsvåra saker ... Han äger alla förutsättningar, bland dem både hjärnans och hjärtats bildning, att blifva en ypperlig detektiv, det kan aldrig falla mig in att neka. Men på denna punkt upphör mitt erkännande ... Skada är det i alla fall ... Hvad Johansson saknar, det är just den vidgade erfarenhet som förvärfvas i de stora kulturländerna, stundom också i exotiska trakter. 
<sec/>
Han gjorde en paus och sade: 
<sec/>
– Nu får du yttra dig, om du känner någon obetvinglig lust därtill. 
<sec/>
– Nej, det känner jag inte ... Nu är jag tränad i tigandets konst ... Fortsätt! 
<sec/>
– Den här saken sköttes alldeles på tok redan från första början, men det var inte Johanssons fel ... så mycket är jag villig att erkänna ... Men vällofliga öfverståthållareämbetet borde utfärda en förordning, som stadgade att alla hotellinnehafvare och innehafvarinnor vid fall sådana som detta, då man har skäl att misstänka ett brott eller en olycka, vore skyldiga, vid hotellrättighetens förlust till och med, att anmäla fallet hos polismyndigheten, innan några som hälst åtgärder vidtagas – har jag rätt? 
<sec/>
– Antagligen har du det, nu som alltid. Men förklara dig närmare. 
<sec/>
– I det fall, hvarom vi nu tala, borde hotellvaktmästaren aldrig ha tillåtits att »lirka upp» dörrlåset ... Detta bestyr borde ha öfverlämnats åt polisen ... Nå, hvad skulle nu en skicklig polisman ha gjort, sedan han fått dörren öppnad? 
<sec/>
– Stigit in, naturligtvis. 
<sec/>
– Jag väntade mig, utan ringaktning sagdt, detta enfaldiga svar!... Nej, han skulle visst inte ha stigit in ... Han skulle tvärtom ha stannat i dörröppningen kanske fem minuter, kanske tio, kanske en halftimme eller ännu mera allt efter omständigheterna, för att taga en i högsta grad noggrann och sammanfattande öfverblick öfver det hela ... Hans brådstörtade inträde i rummet skulle kunna rubba ett och annat som varit viktigt att iakttaga i orubbadt skick ... För att nämna ett enda exempel: han skulle kunna utplåna befintliga fotspår ... Nå, hvad säger du? 
<sec/>
– Hm! jag vet knappt, svarade jag fundersamt ... Hvad beträffar det här särskilda fallet, erinrar du dig kanske att det både i tisdags och i onsdags var det härligaste väglag, och då tycker jag ... 
<sec/>
– Ursäkta mig, kära du, men du pratar verkligen som den blinde om färgen ... 
<sec/>
Jag tänkte opponera mig mot denna beskyllning, men jag hann icke. 
<sec/>
Leo fortfor: 
<sec/>
– Jag vill inte precis påstå att en öfvad polisman bör kunna upptäcka exempelvis spåren af strumpsockor på ett bonadt golf, men inte långt ifrån ... Och för att hålla oss till det allra enklaste, framför den dödas hviloläger fanns en stump af en gammal brysselmatta ... Men denna omständighet spelar ingen roll för mig nu, då jag närmare undersökt saken. 
<sec/>
– Jaså inte? 
<sec/>
– Nej. Men det finns så mycket annat ... Apropos – har du själf bildat dig någon uppfattning om, på hvilket sätt den stackars kvinnan ljutit döden? 
<sec/>
– Genom ett skott naturligtvis. Det bör väl vara så tydligt som hälst. 
<sec/>
– Det var inte just dit jag ville komma ... Tror du på mord eller själfmord? 
<sec/>
– Hm! det är ju på den frågan hela problemet hänger, sade jag. 
<sec/>
– Alldeles riktigt ... Men har du ingen åsikt därvidlag? 
<sec/>
– Uppriktigt sagdt, nej ... Man skulle ju kunna tänka sig att en mördare kommer genom fönstret, sedan han tryckt in ett par rutor och lyft af hakarna ... Sådant inträffar i röfvareromaner ... 
<sec/>
– I verkligheten också, kära du ... men nu var det visst jag som afbröt. Fortsätt! 
<sec/>
– Den möjligheten är emellertid utesluten, eftersom dubbelfönstren voro insatta och tillklistrade ... Och om han också vore den smalaste och smidigaste ormmänniska i världen, kan han inte ha kommit genom kakelugnen ... Jag lade händelsevis märke till att mässingsluckorna voro ordentligt tillstängda. 
<sec/>
– Jaså. det gjorde du? ... Det hedrar onekligen din skarpblick! 
<sec/>
– Håna inte olyckan! ... Återstår så dörren till dubletten ... 
<sec/>
– Den vägen har mördaren säkert inte kommit, inföll Leo Falk. 
<sec/>
– Ah! du tror således att en mördare är med i spelet? utbrast jag lifligt. 
<sec/>
– Ja – det – tror – jag! svarade han, i det han betänksamt dröjde på hvarje ord. 
<sec/>
Hans panna lade sig i djupa veck och han tycktes försjunken i tankar. 
<sec/>
Så satt han en god stund och ingen af oss yttrade ett ord. 
<sec/>
Från Blanchs kafé, där en friluftsorkester ännu spelade för en talrik publik, trängde de sprittande tonerna af dryckesvisan i »La Traviata» till våra öron. 
<sec/>
Efter några minuter reste sig Leo Falk med en spänstig rörelse. 
<sec/>
Han började åter tala, i det han med händerna på ryggen vandrade fram och tillbaka genom rummet, som hvilade i halvmörker. 
<sec/>
– Som du väl kan förstå, har jag inte legat på latsidan efter vårt sista sammanträffande, sade han, i det han stannade vid bordet midt på golfvet ... vill du vara snäll och släppa ned rullgardinerna ... 
<sec/>
Medan jag fullgjorde detta uppdrag eller, rättare sagdt, neddrag, tände Leo Falk den stora lampa som hade sin plats på bordet. 
<sec/>
Det starka skenet, som dämpades af en grön kupa, kastade en angenäm belysning öfver detta rum, där jag alltid kände mig så hemmastadd. 
<sec/>
– Jag återtog min förra plats i den bekväma hvilstolen, under det Leo fortsatte sin promenad fram och tillbaka i rummet. 
<sec/>
– Hvar var det jag slutade?... Jo, jag antydde att jag inte legat på latsidan efter vårt senaste sammanträffande ... Det låter kanske som ett skryt, men det är i alla händelser sannt. 
<sec/>
– Du brukar i allmänhet inte ligga på latsidan, sade jag. 
<sec/>
– Och hvarför skulle jag väl?... Är inte arbete lifvets högsta innehåll? 
<sec/>
– Medgifves. 
<sec/>
– Men nu äro vi nära att komma in på filosofiska räsonemanger, och det var ingalunda min mening ... tvärtom! ... Nå väl, för att bereda en lämplig öfvergång till ämnet vill jag göra dig ett par frågor, om du inte har något däremot. 
<sec/>
– Jag förmodar att det inte är uteslutande af pratsjuka ... Fråga du! 
<sec/>
– Första frågan: gjorde du några särskilda iakttagelser på hotellrummet? 
<sec/>
– Beträffande hvad?... Ursäkta att jag svarar med en annan fråga. 
<sec/>
– Det är mitt fel ... Jag borde ha formulerat mitt spörsmål lite tydligare ... Nå väl: gjorde du några särskilda iakttagelser beträffande den döda kvinnan? 
<sec/>
– Hm! ... Hon var vacker förstås ... Fina drag, aristokratiska skulle jag kunna säga ... Att döma af händernas utseende måtte hon aldrig ha sysslat med hvad man kallar grofarbete ... Jag observerade till och med att naglarna voro mycket väl vårdade, och det anser jag vara ett kännetecken på god uppfostran. 
<sec/>
– Du är ingen oäfven iakttagare ... jag talar nu på fullt allvar, afbröt Leo Falk. Låt oss fortfarande hålla oss till kvinnans yttre: lade du möjligen märke till några andra enskildheter? 
<sec/>
– Nej, jag kan just inte påstå det ... Jo, jag såg naturligtvis liksom du och alla de andra att hon var under medellängd, mera kortvuxen än den kvinnliga genomsnitts typen i Sverige ... Men vi ha ju redan klart för oss att hon var af utländsk härstamning, så att den omständigheten väl knappast spelar någon roll härvidlag. 
<sec/>
– Kanske större än du anar, svarade Leo Falk allvarligt. 
<sec/>
Jag tyckte mig förnimma något hemlighetsfullt i hans onfalltonfall. 
<sec/>
– Nå, fortfor han, upphöra således dina iakttagelser på detta stadium? 
<sec/>
– Ja, tyvärr. 
<sec/>
– Ditt »tyvärr» kunde du gärna ha utelämnat ... Dina iakttagelser voro fullt tillräckliga ... åtminstone hvad beträffar de yttre kännetecken, som utmärkte den välborna mademoiselle Marguerite de Labadie, och ... 
<sec/>
Jag rusade upp från stolen med en så våldsam rörelse, att jag knuffade till bordet, hvilket återigen hade till påföljd att den massiva lampan började vackla och var nära att falla omkull. 
<sec/>
– Förlåt, kära du, flämtade jag ... Men jag tyckte att du nämde ett namn ... 
<sec/>
Leo svarade vårdslöst: 
<sec/>
– Ja visst ... mademoiselle Marguerite de Labadie ... Var det så märkvärdigt?... Inte så vidt jag kan finna, kära du. Den gamla franska adelssläkten de Labadie är ännu i dag ganska talrik, om den också numera förlorat sin betydelse. På 1600-talet ägde ättens hufvudman ett femtiotal byar i provinsen Limousin. En af hans förfäder utmärkte sig under korstågen och var förtrolig vän med Gottfrid af Bouillon, som utropades till konung af Jerusalem, fast han skämdes för att ta emot titeln ... 
<sec/>
Jag sjönk tillbaka i den bekväma hvilstolen och förnam ingen annan känsla än den af vimmelkantighet, under det min vän uppräknade en massa kuriösa historiska data. Han gjorde det med den otvungnaste min i världen, och likväl visste jag knappast om han gycklade med mig eller om han talade allvar. 
<sec/>
Sedan han oafbrutet talat ungefär en kvarts timme, slöt han med orden: 
<sec/>
– Allt hvad jag nu sagt förefaller dig kanske öfverflödigt, men vid kriminella undersökningar bör man gå grundligt tillväga ... Det kan ofta vara svårt nog att skilja mellan bagateller och betydelsefulla fakta ... Den här gången har jag måhända varit öfverdrifvet grundlig, men saken intresserade mig också i ovanligt hög grad. 
<sec/>
– Den måste uppenbarligen ha gjort det, svarade jag halft ironiskt. Men hur har du på så kort tid fått reda på alla dessa detaljer? 
<sec/>
– Åh, det var den enklaste sak i världen!... Du vet förmodligen att det finns en institution som heter Kungliga Biblioteket och som man kan ha rätt stor nytta af ibland? 
<sec/>
– Ja, nog vet jag det ... Jag har till och med själf gjort samma erfarenhet mer än en gång, svarade jag kärft. Men jag förstår i alla fall inte, hur du ... 
<sec/>
– Hur jag kunnat få veta kvinnans namn, menar du antagligen? 
<sec/>
– Ja visst! 
<sec/>
– Nå ja, den upplysningen skaffade jag mig inte på institutionen i Humlegården ... det erkänner jag oförbehållsamt. Den fick jag tag i här hemma hos mig. 
<sec/>
– Nu skämtar du! 
<sec/>
– Jag skämtar aldrig med allvarliga ting, genmälde Leo. Det borde du veta. 
<sec/>
– Men allt låter ju så otroligt! stammade jag med en viss förlägenhet. 
<sec/>
Jag måste medgifva sanningen i min väns yttrande – han skämtade aldrig med allvarliga ting. Han hade redan uppfattat mitt svar som ett slags afbön. 
<sec/>
– Man får alltid ta det otroliga med i räkningen, sade han lugnt. 
<sec/>
Han stannade framför mig, tog en cigarett ur den på bordet stående lådan och tände den. Därefter fortfor han plötsligt: 
<sec/>
– Och nu kommer jag till min andra fråga, den första, gick ut på, huruvida du gjort några särskilda iakttagelser beträffande kvinnan ... 
<sec/>
– Och jag besvarade den så godt jag kunde. 
<sec/>
– Alldeles riktigt, kära du ... utmärkt till och med ... Men nu frågar jag: gjorde du några iakttagelser angående mina göranden och låtanden på det lilla hotellkyffet? 
<sec/>
– Hm!... jag erinrar mig inte så noga. Jo visst! Du lyfte på ett skynke. 
<sec/>
– Stämmer! Vidare? 
<sec/>
– Du undersökte kvinnans händer. 
<sec/>
– Stämmer också ... liksom att jag flyttade skåpet i dubletten och undersökte dörren. Nå, har du ingenting att tillägga? 
<sec/>
– Om jag minns rätt, bläddrade du också i den franska boken ... men jag kan inte tänka mig att det har någonting att betyda. 
<sec/>
– Nej, naturligtvis kan du inte det, afbröt min vän sarkastiskt. Om boken hade innehållit den arma kvinnans själfbiografi, då hade det varit en annan sak, menar du väl?... Men nu var det bara en af Emile Zolas nyaste romaner, Le Rêve, »Drömmen», som den heter på svenskt tungomål. 
<sec/>
Han gick bort till bokhyllan och tog där den gula volym, som jag för ett par dagar sedan varsnat på det lilla hotellrummets nattduksbord. 
<sec/>
– Här har du litteraturalstret i fråga, sade han, i det han lade boken framför mig på bordet. Jag tog mig den friheten att stoppa den i öfverrocksfickan, och jag måste uppenbarligen ha utfört denna manipulation mycket knepigt, eftersom ingen af er, hvarken du eller stadsfiskalen, upptäckte min dristiga åtgärd. 
<sec/>
– Ja, kära du, det måste du verkligen ha gjort! instämde jag med beundran. 
<sec/>
– En och annan gång har jag dragit nytta af min lilla färdighet i taskspeleri, sade Leo småskrattande ... Men vill du nu göra mig den tjänsten att yttra din åsikt om boken? 
<sec/>
– Som litteraturprodukt? 
<sec/>
– Behöfs inte! Den saken är redan undanstökad i all världens tidningar. 
<sec/>
Jag fattade den gula volymen och öppnade densamma ej utan nyfikenhet. 
<sec/>
Det var mig emellertid omöjligt att draga några bestämda slutsatser. 
<sec/>
– Mitt enda kritiska utlåtande är att den inte är mer än till fjärdedelen uppskuren, sade jag ändtligen på måfå. 
<sec/>
– Du träffar inte sällan hufvudet på spiken, gamla gosse. 
<sec/>
– Det måtte väl inte vara stor konst att göra en sådan upptäckt! 
<sec/>
– Åh nej, det kan du möjligen ha rätt i ... Vill du nu vara så vänlig att slå upp sidan 167? 
<sec/>
Halft nyfiket, halft likgiltigt lydde jag hans uppmaning. 
<sec/>
Då jag kom till det antydda stället i volymen utbrast jag: 
<sec/>
– Men, kära du, det är ju inte uppskuret här häller! 
<sec/>
– Nå, gör dig det besväret att skära upp då, sade Leo Falk med största lugn ... Det ligger, som du ser, en pappersknif midt framför din näsa. 
<sec/>
Ett dylikt utensilium befann sig verkligen i min omedelbara närhet på bordet. Det var en präktig pappersknif, bestående af en enda elefantbet, vederbörligen svarfvad för sitt ändamål. 
<sec/>
Jag tog pappersknifven och skar upp det anvisade stället, ett sådant förargligt ställe, där man måste skära en gång på tvären och två gånger på längden. Då jag öfverflödigt nog fullgjorde den tredje afdelningen af proceduren, det vill säga då jag skar mellan sidorna 166 och 167 föllo två pappersbitar i mitt knä. 
<sec/>
Jag tog upp dem. Bägge voro visitkort med samma lydelse 
<sec/>
med en adlig krona öfver namnet. 
<sec/>
Det dröjde några sekunder, innan jag hämtade mig från min öfverraskning. 
<sec/>
Det roade synbarligen min vän Leo Falk, som småleende yttrade: 
<sec/>
– Jag som andra människor har mina små svagheter ... Bland dem består en i att jag gärna vill göra mina vänner häpna ... Jag ser att jag lyckats. 
<sec/>
– Ja, det har du verkligen, svarade jag, i det jag fortfarande betraktade de båda litograferade kartonglapparna, som utgjorde en del af den under så hemlighetsfulla omständigheter bortgångna kvinnans kvarlåtenskap. 
<sec/>
– Vill du nu öka din godhet med att slå upp sidan 270, sade Leo. 
<sec/>
Ännu en gång måste jag gripa till den omtalade pappersknifven. 
<sec/>
Denna gång bestod min upptäckt i hälften af ett brefpappersark. 
<sec/>
– Läs! uppmanade Leo, som nu återtagit sin plats i hvilstolen. 
<sec/>
Skrifvelsen var af det allra kortaste slaget och lydde sålunda: 
<sec/>
Stockholm ce 21 septembre 188*. Venez me trouver à Stockholm sitôt que possible. 
<sec/>
Gaston de B. 
<sec/>
På svenska: 
<sec/>
»Min kära Marguerite. Sök upp mig i Stockholm så snart som möjligt.» 
<sec/>
Det var allt. Men hvem vet – detta lilla var kanske innehållsrikt. 
<sec/>
Leo Falk tog nu till ordet. 
<sec/>
– Jag har redan talat om för dig, och du har förmodligen vid ett och annat tillfälle kunnat konstatera att känsligheten i mina fingerspetsar är tämligen starkt utvecklad. Denna egenskap är dels medfödd och beror dels på öfning. Den är till stor nytta för ficktjufvar, hexmästare och falskspelare, men kan ofta användas äfven i hederligt syfte ... 
<sec/>
– Såsom till exempel af dig ... 
<sec/>
– Ja, just af mig ... Då jag bläddrade i boken däruppe på hotellrummet var det naturligtvis inte af litterärt intresse ... Jag sökte spår och jag fann dem. Då jag lät det halfark, som utgöres af sidorna 167 till och med 174, 
<sec/>
glida mellan ringfingret och lillfingret kände jag genast närvaron af det som sedermera visade sig vara dessa båda visitkort ... Då beslöt jag naturligtvis att stoppa boken i fickan för att hemma hos mig fortsätta undersökningen på egen hand ... Min upptäckt var i sanning mera värd än de tre francs och femtio centimer som boken kostat. 
<sec/>
– Än breflappen? 
<sec/>
– Den hittade jag först efteråt. Tillsvidare var jag belåten med den ena upptäckten. 
<sec/>
– Och nu tror du dig kunna lösa gåtan? frågade jag. 
<sec/>
– Åtminstone tror jag mig vara lösningen ganska nära, svarade min vän. 
<sec/>
Visserligen var svaret icke omedelbart jakande, men tonfallet röjde tillförsikt. 
<sec/>
Och det behöfves väl knappast sägas att min spänning stegrades med hvarje ögonblick, under det Leo Falk bibehöll sitt sedvanliga lugn – åtminstone på ytan. 
<sec/>
Under loppet af några minuter yttrade ingendera af oss ett ord. 
<sec/>
Men efter denna paus reste sig Leo Falk plötsligt från hvilstolen. 
<sec/>
– Jag tycker mig höra någon komma i trappan, sade han ... Det är förmodligen den som jag väntar, tillade han. 
<sec/>
Hur som hälst – ett par ögoublickögonblick senare hördes en ringning på tamburklockan. 
<sec/>
Min vän gick ut för att öppna, och då han kom tillbaka såg jag att han hade ett tämligen stort konvolut i handen. 
<sec/>
– Det var ett bud från stadsfiskal Johansson, sade han ... Han har varit nog artig att på min därom framställda begäran skicka mig obduktionsprotokollet ... Det ser nästan ut som om jag skulle börja imponera på den hedersmannen. 
<sec/>
– Det förvånar mig inte det minsta, sade jag på samma gång artigt och sannt. 
<sec/>
Under tiden hade Leo öppnat konvolutet och tog ur detsamma flere fullskrifna ark i folioformat. Han genomögnade raderna flyktigt och tycktes leta efter något särskildt. 
<sec/>
Då han funnit detta något började han läsa mera långsamt, och jag kunde på hans uppsyn förmärka att han var djupt intresserad. 
<sec/>
Han lade snart ifrån sig dokumentet och sade, liksom om han bekräftat en förutfattad mening: 
<sec/>
– Jaha ... det var alldeles så som jag trodde! 
<sec/>
– Hvilket då? 
<sec/>
– Nådig fröken Marguerite-Thérèse de Labadie har en gång fått pröfva moderskapets fröjder och smärtor ... kanske hufvudsakligen de sistnämda. 
<sec/>
– Verkligen? 
<sec/>
– Ja, kära du, det framgår med all önskvärd tydlighet af protokollet. 
<sec/>
– Och du anar att denna omständighet kan ha något med brottet att skaffa? 
<sec/>
– Kan?... Om jag inte misstar mig, utgör den till och med hela motivet. 
<sec/>
Han funderade några ögonblick och sade därefter i ändradt tonfall: 
<sec/>
– Men ännu är det inte slut med mina upptäckter ... Hvad säger du om den där? 
<sec/>
Han hade under de sista orden gått bort till ett fönsterbord och hämtat en handske, som han vårdslöst kastade i mitt knä. 
<sec/>
Jag betraktade nyfiket det lilla plagget, som ej företedde något särskildt ovanligt, åtminstone försåvidt jag kunde utrannsaka. 
<sec/>
Det var en svart damhandske, som tycktes ha tjänstgjort rätt länge. 
<sec/>
Detta utlåtande var också det enda svar jag kunde gifva på hans fråga. 
<sec/>
– Nå ja, sade Leo Falk, man bör aldrig begära omöjligheter ... Handsken i ock för sig är inte på minsta sätt märkvärdig, såvida man inte vill räkna det faktum att den bär vissa kännetecken på att vara af fransk tillverkning ... Men låt mig gå ett par dagar tillbaka i tiden ... Du gjorde ju i onsdags bland annat den observationen att jag lyfte på ett skynke ... Bakom skynket hängde en klädning och en damkappa ... Ur ena fickan på denna kappa stack fram ett handskfinger ... Jag trefvade instinktlikt på denna skinntuta och kände strax att den inte var tom ... Hvad var väl då naturligare ... 
<sec/>
– .... än att du stoppade handsken på dig, inföll jag. 
<sec/>
– Riktigt gissadt ... Och hvad tror du väl att jag vid närmare undersökning hittade i bemälda lilla handskfinger?... Gissa, kära du! 
<sec/>
– Något papper förmodligen? 
<sec/>
Jag skulle ha velat göra det ironiska tillägget. »Du har en märkvärdig tur med att hitta på sådana», men jag aktade mig visligen. 
<sec/>
En dylik anmärkning hade ju för öfrigt varit orättvis, eftersom jag måste tillstå att min vän Leo Falk i allmänhet litade mindre på turen än på sin skicklighet. Men nog förstod han att, såsom fransmännen säga, corriger la fortune, »hjälpa upp turen», detta i uttryckets ädlare mening. 
<sec/>
– Ja, svarɐdesvarade Leo, jag fann ett papper, och detta var ett kvitto af det slag som man på Centralstationen utfärdar på bagage som inlämnats till förvaring. 
<sec/>
– Ah! 
<sec/>
– Kvittot gällde en koffert, och ifrågavarande lilla koffert står nu i min rymliga tambur, där den väntar på att bli öppnad. 
<sec/>
– Jaså, du har inte öppnat den redan? 
<sec/>
– Nej, det vågade jag inte göra på egen risk ... Men om en stund väntar jag hit vår vän stadsfiskalen, och då skall denna viktiga procedur gå af stapeln. 
<sec/>
– Ni ämna således bryta upp den? 
<sec/>
– Behöfs inte, kära du ... Jag har visst glömt att tala om att två nycklar funnos i den döda kvinnans portmonnä ... Den ena af dem passar till Gladstone-kappsäcken, och den andra hör förmodligen till kofferten ... I så fall behöfvas ju inga våldsamma åtgärder. 
<sec/>
– Naturligtvis inte ... Nå, har du nu slutat med redogörelsen för dina upptäckter? frågade jag ... Eller har du ännu mera på hjärtat? 
<sec/>
– Tycker du inte att jag redan uträttat åtskilligt? sade min vän småleende. 
<sec/>
– Jo visst, nog har du gjort ett godt stycke arbete, det är jag den sista att förneka ... Men det förefaller mig som om du ännu inte sagt allt hvad du har att säga. 
<sec/>
– Kanske ... Jag vill inte längre hålla dig på sträckbänken ... Nå väl, i motsats till den hedersvärda hotellvaktmästaren August Pettersson kan jag påstå att änkefru Fagerholms lokus under natten mellan tisdagen och onsdagen hyst en individ mera än hvad beräknadt var ... Jag kan till och med säga dig denna individs namn, det vill säga namnet på mördaren, och redogöra för på hvilket sätt han föröfvat sitt skurkstreck ... Och ännu flera små detaljer har jag på lager ... 
<sec/>
– Verkligen!... Jag dör af nyfikenhet ... Tala! tala! 
<sec/>
– Nej. Jag beklagar det i högsta grad, men du måste ge dig till tåls. 
<sec/>
– Hvarför? Hvarför ... Ser du inte hur jag pinas?! 
<sec/>
Jag öfverdref icke. Jag plågades i sanning af en hardt när olidlig moralisk tortyr. 
<sec/>
Men Leo Falk kände intet medlidande med mina kval. Han endast smålog. 
<sec/>
– Om jag stillade din nyfikenhet redan nu, sade han, så skulle jag begå en oförsvarlig ohöflighet mot den officiella polismyndigheten, representerad af stadsfiskal Johansson ... 
<sec/>
– Det där tycker jag är fullkomligt onödiga hänsyn! svarade jag harmset. 
<sec/>
– Visst inte, kära du ... Hade jag själf från början och ensam haft saken under utredning, då skulle jag ha räsonnerat annorlunda ... Men nu är jag ju blott mellanhand – tacka gud för att jag inte blir kallad femte hjulet under vagnen ... 
<sec/>
– Fattas bara att någon skulle våga! genmälde jag med förtrytelse. 
<sec/>
– Hå, hå! minns du inte den harang som du för en stund sedan visade mig i aftontidningen?... Jag kan den utantill tror jag: 
<sec/>
»Skall någon kunna uträtta stor nytta i ett sådant fall som detta, är det väl vår egen bepröfvade poliskår och dess intelligenta öfverhufvud, stadsfiskal Johansson» ... Var det inte så? 
<sec/>
– Jo, svarade jag och blygdes på huvudstadspressens vägnar. 
<sec/>
– Var lugn, kära du, fortfor min vän med ett hjärtligt skratt ... Nog är prässen en makt i våra dagar, men inte låter jag bräcka mig af ett par tre rader ... Annat vore det, om man skulle börja en formlig förföljelse enligt alla konstens regler ... Nej ... jag tror knappast att jag ens i det fallet skulle tappa modet. 
<sec/>
– Det tror inte jag häller, instämde jag ... Du, som ... 
<sec/>
Jag fick ej tillfälle att fortsätta min påbörjade mening. 
<sec/>
Den afbröts af en ny ringning. 
<sec/>
Leo Falk, som själf gick och öppnade, återvände i sällskap med stadsfiskal Johansson. Den gode polismannen såg helt echaufferad ut. 
<sec/>
Sedan vi utbytt en handtryckning och han på Leos inbjudan tagit plats, torkade han sin fuktiga panna och började: 
<sec/>
– Min mening var annars att själf komma med obduktionsprotokollet, men jag har ända till nu hållit förhör med en tjufliga af minderåriga, som är nära att göra mig hvithårig ... »Hübsche Kinder, sa’ f–n om kattungarna!» 
<sec/>
– Får jag bjuda herr stadsfiskalen på en kopp äkta karavanté? frågade min vän artigt, sedan han först räckt Johansson sitt cigarrfodral. 
<sec/>
– Hm!... Jag tackar så mycke, sade stadsfiskalen, i det han tände den äkta havannan ... Det är ytterst vänligt, men ... 
<sec/>
– En kopp te med ett eller ett par spetsglas äkta armagnac, envisades Leo med ett skälmskt småleende, som undgick polismannens uppmärksamhet. 
<sec/>
– Armagnac!... Äkta?!... Nå, det var då en kuriositet här i sta’n, det må jag säga!... Jag tackar förbindligast ... Ser ni, min bäste herr Falk, te är strängt taget inte min likör, åtminstone inte oblandadt ... 
<sec/>
Min vän Leo, som tycktes känna den gode stadsfiskalen mänskliga svagheter, började göra sina tillredelser. Snart ångade den doftande drycken från en samovar af massivt silfver, som jag beundrat redan vid mitt första besök, och en vederbörligen fylld karaff af slipad böhmisk kristall jämte tre präktiga citroner och lika många höga, slipade glas kompletterade det hela. 
<sec/>
Sedan stadsfiskalen och jag blifvit försedda med hvar sitt glas te utan socker och grädde, vederbörligen, om ock i olika grad, förstärkt ur karaffen, skar Leo Falk citronerna i två lika stora delar och prässade saften i våra glas. 
<sec/>
Själf drack han den aromatiska drycken utan någon annan tillsats än saften ur två citronhalfvor. Starka drycker voro, såsom jag redan antydt, icke hans starka, sida. 
<sec/>
– Åh! en gudadryck! utbrast detektivchefen, sedan han smuttat ett par gånger på sin blandning ... Under sådana förhållanden är det min själ ingen konst att dricka te! 
<sec/>
Min vän och jag skrattade oförblommeradt åt denna »en skön själs bekännelse.» 
<sec/>
Stadsfiskal Johansson var emellertid ingen träl under gommens njutningar, om han också ej hade några utpräglade betänkligheter mot ett godt glas. 
<sec/>
Efter fem minuter eller så ungefär yttrade han plötsligt och i helt annat tonfall än det förra: 
<sec/>
– Så där, nu är jag människa igen!... Om vi nu skulle börja tala om affärer. 
<sec/>
Han reste sig från stolen, tog ur västfickan en liten nyckel och höll upp den mot Leo Falk, som genast förstod hans mening och gick ut i tamburen, från hvilken han bar en mindre, mässingsbeslagen koffert in i rummet. Den var synbarligen icke tung, äfven frånsedt min väns ovanliga kroppsstyrka, och i sitt yttre företedde den intet ovanligt. 
<sec/>
Leo Falk ställde pjäsen midt på golfvet. Johansson närmade sig, böjde sig ned, stack den lilla nyckeln i låset, och ett par ögonblick senare var locket uppe. 
<sec/>
Min vän och stadsfiskalen började gemensamt sin undersökning. 
<sec/>
Denna var icke särdeles invecklad. Kofferten tycktes till större delen innehålla de olika enskildheterna i en kvinnas utstyrsel: kjolar, underkläder och dylikt – allt af enklaste slag. 
<sec/>
– Hon var tydligen en hederlig kvinna, utlät sig Leo Falk. 
<sec/>
– Hur kan ni påstå det, om jag får vara så näsvis att fråga? genmälde stadsfiskalen. 
<sec/>
– Den franska demimondens underkläder kännetecknas regelbundet genom öfverdrifven elegans, anmärkte min vän helt lugnt. 
<sec/>
– Hm!... Det där är saker som jag inte förstår mig på, muttrade Johansson. 
<sec/>
– Ah! utbrast Leo plötsligt ... Här ha vi kanske det viktigaste. 
<sec/>
Kofferten hade nu blifvit länsad på sitt innehåll af olikartade klädespersedlar, som min vän placerat på en stol bredvid densamma. 
<sec/>
Nederst på bottnen upptäckte vi en med rödt sidenband ombunden brefpacke, som Leo Falk tog upp, i det han yttrade: 
<sec/>
– Här ha vi förhistorien, om jag inte alltför mycket misstager mig! 
<sec/>
Han löste bandet kring brefven, hvarefter vi alla återtogo våra platser. 
<sec/>
En svag doft af violett slog mot oss från de små hvita pappersarken. 
<sec/>
– De tyckas alla ligga i ordningsföljd efter datum, sade Leo, sedan han några ögonblick bläddrat i packen ... Det första är dateradt den 19 oktober 188* och det sista den 1 januari 188*. 
<sec/>
Därefter tystnade han. 
<sec/>
Vi andra, stadsfiskal Johansson och jag, yttrade icke ett ord, under det han stundom temligen flyktigt, stundom med intensiv uppmärksamhet studerade korrespondensen. 
<sec/>
Jag iakttog hela tiden hans ansiktsuttryck. Han var, något som jag tror mig redan förut hafva med tillräcklig tydlighet betonat, herre öfver sig själf i högre grad än de flesta andra människor som jag lärt känna. 
<sec/>
Det oaktadt tyckte jag mig kunna märka att hans minspel nu återspeglade skiftande sinnesrörelser – än upprörd harm, än liflig öfverraskning, än djupt medlidande. 
<sec/>
Det var, tyckte jag, en hel profkarta af olikartade sensationer. 
<sec/>
Då han ändtligen var färdig mod det sista brefvet drog han ett djupt andetag. 
<sec/>
Jag hörde honom mumla: 
<sec/>
– Åh, hvilken fullblodsskurk! 
<sec/>
Därefter fortfor han, i det han vände sig till stadsfiskalen och mig: 
<sec/>
– Det var ungefär så som jag trodde ... Jag hade tänkt mig någonting i den vägen ... 
<sec/>
– Förklara dig! utbrast jag. 
<sec/>
Läsaren torde utan svårighet förstå att min nyfikenhet nu ej kände några gränser. 
<sec/>
– Ja, instämde stadsfiskalen ... Förklara er, min bästa herr Falk. 
<sec/>
Det dröjde rätt länge, ett par tre minuter kanske, innan min vän svarade. 
<sec/>
Han satt försjunken i djupa tankar och stirrade oafvändt framför sig. 
<sec/>
Ändtligen bröt han tystnaden. 
<sec/>
– Jag måste förbereda er på att det blir en temligen lång historia, sade han. 
<sec/>
– Och jag tror mig känna dig tillräckligt för att veta att du inte slösar med orden i onödan, genmälde jag. 
<sec/>
Och stadsfiskalen yttrade med den förbindlighet som så ofta kännetecknade honom både i och utom otrefliga tjänstgöringar: 
<sec/>
– Hvilka egenskaper ni än må ha, min bästa herr Falk., inte är ni talträngd åtminstone ... Den iakttagelsen har jag mer än en gång haft tillfälle att göra, och jag förmodar att jag äfven nu kommer att bekräfta samma faktum ... Det tror jag vi ta och snusa på, tillade han och lät orden omedelbart följas af handling. 
<sec/>
– Allt detta hindrar emellertid inte att historien blir ganska lång, svarade Leo Falk ... Välan då, jag börjar. 
<sec/>
Ja, han började. Och det måste sägas att han icke slutade i brådkastet. 
<sec/>
Jag har bevarat och skall alltid bevara den egendomliga berättelsen i minnet. 
<sec/>
Härnedan följer den fullständig, om ock i ej obetydlig mån koncentrerad. 
<sec/>
Herr Maurice-Henri de Labadie hette en rik godsägare, som på 1880-talet hade stora besittningar i departementet Bouches-du-Rhône, ett af de få franska områden, där man kan tala om någon egentlig folkökning – detta sisnämdasistnämnda blott i förbigående sagdt. 
<sec/>
Hans hustru, en fattig adelsfröken från trakten af Arles, hade skilts hädan från detta jordiska, i det hon gaf lifvet åt en dotter, som i det heliga dopet erhöll namnen Marguerite-Thérèse. Omhuldad af den innerligaste faderskärlek växte lilla Marguerite upp i en härlig omgifning, och på hennes uppfostran sparades inga kostnader. 
<sec/>
Människorna mogna hastigt i det soliga Provence, och vid femton års ålder var Marguerite en strålande skönhet. Lifvets lycka tycktes stå på sin middagshöjd för dessa båda, fadern och dottern. 
<sec/>
Men det är ju ett gammalt och tyvärr alltför ofta bedröfvadt, talesätt att ingen sällhet varar beständigt på denna lilla planet. 
<sec/>
Och det var bestämdt i ödets rådslag att den gamla satsen ännu en gång skulle vinna bekräftelse – ja, en bekräftelse i dubbel måtto. 
<sec/>
Det torde väl vara ett allmänt erkändt axiom att ingen annan än en moder är fullt lämplig att leda en ung flickas andliga utbildning. Vår Marguerite saknade en moder – hon hade ju aldrig lärt känna någon – och hennes mormoder, en alltför blid och efterlåten gammal dam var henne i moders ställe. 
<sec/>
Hon lät snart sin vackra dotterdotter sköta sig själf, och i mån som åren gingo afstod hon från hvarje försök att öfva uppsikt öfver hennes förströelser och umgänge. 
<sec/>
I trots af denna bristande uppsikt föreföll det emellertid den oinvigde som om allt skulle aflöpa väl, som om inga stötestenar skulle uppenbara sig på den unga flickans lefnadsstig. Visserligen var hon af ett blodfullt temperament liksom flertalet provençaler, men en medfödd hjärtats och förståndets adel i förening med de religiösa grundsatser, som mormodern ej försummat att inpränta, afhöllo henne från hvarje obetänksamhet, att nu icke tala om verkliga felsteg. 
<sec/>
Den ena pikanta och skandalösa historien efter den andra berättades oförbehållsamt om traktens unga godsägaredöttrar af frälse eller ofrälse börd. Men den sköna Marguerites rykte var fortfarande utan fläck. Detta ehuru det ingalunda fanns någon brist på kavaljerer. De tvärtom kringsvärmade den unga skönheten, som ju på samma gång var en af departementets allra rikaste arftagerskor. 
<sec/>
Men hon sade ett obevekligt nej åt dem alla. Hon afvaktade »den rätte.» 
<sec/>
Marguerite närmade sig med stora steg sin nittonde födelsedag, utan att »den rätte» ännu kommit inom hennes synkrets. Så trodde hon åtminstone. 
<sec/>
Bland de friare, som presenterade sig, fanns mången som fadern med glädje skulle ha hälsat som måg. Men han var en fördomsfri natur och ville icke lägga band på dotterns fria bestämmanderätt. 
<sec/>
I detta hänseende svek han släktens nedärfda aristokratiska traditioner. Den gode herr de Labadie hade nämligen en viss läggning åt det demokratiska hållet. 
<sec/>
Kort tid efter det Marguerite-Thérèse fyllt sina nitton år uppenbarade sig hennes lifs onde ande. Han kom i skepnaden af en ung man vid namn Gaston de Béchamel. Unga Gastons fader, en pensionerad ämbetsman, som tjänstgjort i ett af ministerierna, hade efter sitt afskedstagande slagit sig till ro på en nyligen ärfd egendom i departementet Bouches-du-Rhône, i den omedelbara närheten af herr de Labadies lilla château. 
<sec/>
Han var i likhet med den sistnämde enkling, och, likheten förstärktes ytterligare genom den omständigheten att äfven han hade endast ett barn, den ofvannämde sonen Gaston. Denne, som strax före familjens nedflyttande till Sydfrankrike aflagt sin juridiska examen, hade för afsikt att ingå på den diplomatiska banan. 
<sec/>
Den af fadern nyligen ärfda förmögenheten satte honom i stånd därtill. Emellertid var det bestämdt att han efter de ansträngande studierna först skulle hvila ut sig ett år. Denna hvila spelade ingen roll i hans karriär, ty han var blott nyss fyllda tjugutvå år gammal. 
<sec/>
Gaston de Béchamel blef som sagdt Marguerite de Labadies onde ande. 
<sec/>
Detta faktum var en af de oförklarliga psykologiska gåtor som så ofta framställas till vår lösning, äfven under lifvets mest alldagliga förhållanden ... 
<sec/>
Leo Falk tystnade plötsligt och smuttade på sitt te. Därefter fortfor han: 
<sec/>
– Jag skall tillsvidare afhålla mig från att tala om den unge mannens inre egenskaper ... De skola inom kort framträda i en belysning, som hvad klarheteaklarheten beträffar, inte lämna något öfrigt att önska ... Och hvad angår hans yttre så fanns och finnes däri ej något som tycktes vara ägnadt att bedåra en ung, förtjusande kvinna. Ansiktet ... men vänta ... 
<sec/>
Han reste sig och gick bort till bokhyllan, där han tog något som genast visade sig vara ett fotografialbum i rödt marokängband. 
<sec/>
– Jag vill sätta herrarna själfva i tillfälle att bedöma monsieur Gaston de Béchamels yttre, sade han, i det han lämnade albumet åt stadsfiskal Johansson. 
<sec/>
Vid dessa ord reste jag mig från min sittplats och gick och ställde mig bakom stadsfiskalen för att titta öfver hans rygg. 
<sec/>
Albumet var ungefär till hälften fylldt med fotografier af manliga och kvinnliga individer – en den brokigaste samling människotyper som jag någonsin skådat: fula och vackra, gamla och unga. 
<sec/>
– Det är mitt lilla förbrytaregalleri, sade Leo Falk med ett skratt ... Det är min käraste förströelse att bläddra genom denna samling, då jag inte har något annat eller nyttigare att ta mig för ... Den uppväcker så många gamla minnen ... Jag skulle kunna säga att den på visst sätt utgör en repetitionskurs i mitt lifs historia: afdelningen nyare och nyaste tiden intill våra dagar ... Men nog med prat nu ... Var god och betrakta sista porträttet i samlingen, herr stadsfiskal. 
<sec/>
Fotografien i fråga visade bilden af en ung man, hvars ansikte verkade i allra högsta grad frånstötande. De utstående kindknotorna, den bakåtdragna hakan, de plirande ögonen., den smala, hoptryckta pannan – alla dessa och många andra företeelser, svårare att beskrifva, gjorde ett ytterst obehagligt intryck på åskådaren. 
<sec/>
– Hm!... Det var mig en förbrytaretyp af fullödigaste kaliber! utlät sig stadsfiskalen. 
<sec/>
Han tillade därefter fundersamt, liksom om han letat i sitt minne: 
<sec/>
– Märkvärdigt!... Den här figuren tycker jag mig ha sett en eller ett par gånger förut ... Ja, det har jag alldeles bestämdt. 
<sec/>
Själf gjorde jag precis samma reflexion som stadsfiskal Johansson,. 
<sec/>
Jag hade mer än en gång, på sista tiden mött den afporträtterade mannen ute på gator och allmänna platser ... Ja, för endast tre eller fyra dagar sedan hade jag observerat honom i sällskap med portugisiske envoyén, den några år efteråt aflidna vikomt Soto-Mayor på »Kung Carls» kafé vid Malmtorgsgatan. 
<sec/>
Och jag erinrade mig nu att han redan vid första anblicken gjort ett obehagligt intryck på mitt nervsystem, ehuru detta i vanliga fall är ganska härdadt. Men samtidigt kom jag äfven ihåg att den serverande Heben – »Kung Carls» kafé var den tiden fräjdadt för sina vackra uppasserskor – bestått honom de vältaligaste ögonkast. 
<sec/>
Uppenbarligen var han, i trots af sitt osympatiska yttre, en första rangens kvinnotjusare – en psykologisk abnormitet af det slag, som Leo Falk ju redan antydt. 
<sec/>
Men jag återgår till min berättelse. 
<sec/>
– Det är mycket troligt, att ni sett honom, herr stadsfiskal, sade Leo ... Men i så fall är det först sedan ett par månader tillbaka ... Längre tid har han nämligen inte tjänstgjort som attaché vid franska legationen. 
<sec/>
Under de sista ögonblicken hade en fråga sväfvat på mina läppar. 
<sec/>
Jag fick emellertid ej tillfälle att framställa densamma. 
<sec/>
Leo Falk tog åter till ordet. 
<sec/>
– Jag sade att den unge Gaston de Béchamel blef mademoiselle Marguerite de Labadies onde ande, och i det yttrandet ligger ingen öfverdrift. Den flickan, hvars skönhet förvärfvat henne så många ståtliga beundrare, blef snart liksom förhäxad af denne vederstygglige fuling. Knappast hade han börjat sitt umgänge i hennes faders hus, förrän hon viljelöst dukade under för hans dämoniska inflytande. 
<sec/>
Flickans hittills slumrande instinkter vaknade plötsligt till lif, och inom kort blef hon ett offer för den hjärtlöse förföraren, som på detta sätt ökade sin långa lista med ännu ett nummer. 
<sec/>
Det dröjde icke länge, innan, de ödesdigra följderna började visa sig. 
<sec/>
Kvinnorna äro i dylika fall mycket skarpsyntare än männen. 
<sec/>
Det var således den gamla mormodern, som i trots af sina klena ögon först gjorde den nedslående upptäckten. 
<sec/>
Uppfylld af grämelse och förtviflan, meddelade hon Marguerites fader hvad som snart icke längre hvarken skulle eller kunde förblifva en hemlighet ... Det behöfves väl knappast sägas, att den gamle hedersmannen blef alldeles utom sig, först af raseri, därefter af sorg. 
<sec/>
Badande i tårar yppade den unga flickan sin förförares namn. 
<sec/>
Herr de Labadie insåg att han måste handla snabbt, om han ville förekomma det värsta. Han lät kalla till sig den unge mannen, som helt cyniskt erkände hvad han kallade »sin lilla escapade.» 
<sec/>
Emellertid hade Gaston – skulle man väl ha trott det? – ingenting emot att utplåna sin bedrift genom äktenskapets heliga sakrament. För det första var han ju medveten om, att han aldrig skulle kunna föra en skönare brud till altaret. Och för det andra var det honom naturligtvis icke obekant, att hans älskarinna och blifvande maka skulle i boet medföra en hemgift som kunde uppskattas i sexsiffriga tal. 
<sec/>
Fransmännen taga alltid det ekonomiska med i räkningen, och i detta hänseende var gunstig herr Gaston de Béchamel icke olik sina landsmän. Han förenade de båda egenskaperna att vara på samma gång libertin och pänningdyrkare. 
<sec/>
– Ett sammanträffande som mera sällan förekommer hos oss germaner, inföll jag, i det jag begagnade mig af en paus i berättelsen. 
<sec/>
– Mycket riktigt anmärkt, genmälde Leo Falk torrt. 
<sec/>
Därefter fortfor han, sedan han druckit en klunk ur sitt teglas: 
<sec/>
– Nå väl, nu tycktes allt vara väl beställdt, och förlofningen mellan unga herr Gaston de Béchamel och fröken Marguerite-Thérèse de Labadie skulle om några dagar eklateras i samband med en storartad festlighet – diner och bal och allt det där, som man så ofta läser om i societetsromanböckerna. 
<sec/>
Men nu kom det förfärliga, det bedöfvande åskslaget – ett åskslag som drabbade otaliga individer mest i Frankrike, dock äfven här och hvar i utlandet ... Detta åskslag var den olycksaliga kopparsyndikats-kraschen, som riktade så många hebreiska och kristna skurkar och störtade så många sträfsamma medborgare i namnlös ruin. 
<sec/>
Gamle herr de Labadie hade godtroget placerat hela sin förmögenhet, halfannan million francs, i detta företag, som sedermera visade sig vara en så otroligt häpnadsväckande svindel att den endast, ehuru visserligen i mycket betydligare grad, öfverträffas af Panama-skandalen, hvilken nu som bäst upprör sinnena i Frankrike och hela den öfriga civiliserade världen. 
<sec/>
Nu kunde det ej längre bli tal om giftermål, ansåg unga herr Gaston de Béchamels värdige fader. Hittills hade denne inkarnerade byråkrat och smulgråt icke gjort några invändningar. Han hade tvärtom visat sig utomordentligt förtjust öfver den tilltänkta förbindelsen och ansett att den förhoppningsfulle sonen omöjligen kunde göra ett bättre parti. 
<sec/>
Men nu hade förhållandena ändrats i ett slag. Hvad som följde kan och bör berättas i korthet, eftersom vi småningom närma oss den tragiska upplösningen af dramat. 
<sec/>
Gaston de Béchamel, som – det vare sagdt till hans heder – syntes ha kommit på bättre tankar och stod fast vid giftermålsplanen, skickades ut på resor för att – såsom hans värde fader uttryckte sig – »lugna sina känslor.» Han stannade utomlands två hela år, besökte olika världsdelar och upplefde, enligt hvad som framgår af denna brefpacke, många spännande äfventyr. I ett af brefven talar han exempelvis om att han en längre tid vistats i Ecuadors bergstrakter, där han tillsamman med indianer flitigt bedrifvit jakt på det lilla, men tack vare sitt pälsverk dyrbara djuret chinchilla. 
<sec/>
Dessa små gnagare fällas på ett ganska originellt sätt. För att ej skada det värdefulla pälsverket använder man som skjutvapen långa blåsrör i stället för vanliga jaktgevär ... Men jag måste be herrarne om ursäkt, jag afviker ju från ämnet, och det var inte min mening, sade Leo Falk småleende ... Allt det där skulle ju på sin höjd kunna intressera en buntmakare eller pälsvaruhandlare. 
<sec/>
Nog af, brefväxlingen fortgick under hela tiden, äfven sedan Gaston de Béchamel återvändt till Europa, där han påbörjade och i olika hufvudstäder fortsatte sin diplomatiska karriär. Det var – något som med all önskvärd tydlighet framgår af brefvens datering – icke så långt mellan förflyttningarna. Monsieur Gaston tycktes nämligen ha en obetvinglig lust att ställa till mer eller mindre uppseendeväckande skandaler, hvart han än kom. 
<sec/>
I förbigående sagdt ser det ut som om han först på det yttersta i dessa dagar börjat stadga sig en smula och, som det heter, »taga sitt förnuft till fånga»... Som ni, herr stadsfiskal och du, min vän, torde veta, får jag höra åtskilligt, men ännu har jag inte hört talas om några »escapader» af välborne herr Gaston de Béchamel här i Stockholm ... 
<sec/>
– Det beror kanske på klimatet, anmärkte stadsfiskalen filosofiskt. 
<sec/>
– Kanske det. 
<sec/>
Vi skrattade båda åt den hederlige polismannens supposition. 
<sec/>
Efter en kort paus fortfor Leo: 
<sec/>
– Detta må tillsvidare vara nog sagdt om herr Gaston de Béchamel ... 
<sec/>
Jag öfvergår nu till hans arma offer, den stackars döda, med hvilken vi alla tre stodo ansikte mot ansikte förliden onsdag. 
<sec/>
Tre eller fyra månader efter sin älskares afresa blef Marguerite de Labadie långt borta i en aflägsen by moder åt ett gossebarn, som emellertid afled några dagar efter födseln. Under tiden hade gamle herr de Labadie nödgats låta sitt vackra château jämte all därtill hörande jordägendom gå under klubban för att förnöja sina obarmhärtiga fordringsägare. Med barnsligt – det var många som sade oförlåtligt – lättsinne hade den gamle ädlingen upptagit stora lån i syfte att förbättra, tillöka och restaurera de pittoreska, men af tidens tand gnagda slottsbyggnaderna. Då den omtalade kraschen kom, ramlade allt i grus och spillror. 
<sec/>
De båda hemlösa, fadern och dottern, styrde nu färden till Paris för att likt så många andra ekonomiskt eller moraliskt skeppsbrutna existenser begrafva sin olycka i en storstads vimmel. Tack vare bemedling af ett par gamla vänner, som ej i likhet med de flesta andra hade svikit, erhöll gubben anställning som tredje sekreterare hos dåvarande landtbruksministern och fick genom en lycklig slump behålla sysslan, äfven sedan ett ministerskifte strax därefter inträffat. 
<sec/>
Genom samma vänners bemedling fick unga Marguerite tillfälle att gifva undervisning på harpa, ett instrument, som hon behandlade med obestridd virtuositet. Men denna inkomst plus faderns aflöning, två tusen francs om året – hvad var väl detta i jämförelse med den förra glansen och härligheten?... Fattigdom ... nöd ... maskeradt elände!! 
<sec/>
Hvad som under hela denna period af pröfningar i någon mån uppehöll modet hos den gamle och hans dotter var ett dokument, om hvars tillvaro alla utom dessa båda och en tredje sväfvade i djupaste okunnighet. Detta dokument var en af Gaston de Béchamel med iakttagande af alla lagliga former utfärdad äktenskapsförbindelse ... 
<sec/>
Alla lagliga former, ja ... utom den att vittnen saknades. 
<sec/>
Det oaktadt skulle knappast ha funnits något tvifvel att hvilken domstol som hälst – åtminstone på franskt territorium – tillerkänt denna handling laga bevisningskraft. 
<sec/>
Hvarken gamle herr de Labadie eller dottern ville emellertid anlita tvångsåtgärder. Likt alla finkänsliga naturer hyste de en panisk afsky för allt som på minsta sätt snuddade vid skandalens råmärken. Bägge kände ännu en lätt förklarlig stolthet öfver sitt gamla namn, öfver sin lysande vapensköld, som endast hade ett fåtal obetydliga fläckar att förete. 
<sec/>
Af den framför oss liggande brefsamlingen framgår otvätydigt att stackars Marguerite ofta påmint sin forne älskare och tillämnade brudgum om det löfte som hon, arma kvinna, för sin del ansåg olösligt bindande. 
<sec/>
Och ännu tydligare ser man att denne samvetslöse ädling, hvars ömma låga uppenbarligen slocknat under de gångna åren, undan för undan gifvit undvikande svar på flickans bevekande böner. För hvar och en som förstår att läsa mellan raderna visar sig denne så kallade ädling i besittning af en skurkaktighet som i vidrighet ej lämnar mycket öfrigt att önska. 
<sec/>
Trots all den barnsliga oskuld, som Marguerite de Labadie åtminstone till själen bibehållit i trots af det felsteg hvilket hon ännu så bittert ångrade – i trots af sin okonstlade tankegång måste hon nödvändigtvis till slut inse, att hennes berättigade förhoppningar tedde sig allt mörkare, att de voro på väg att upplösas i ett förskräckligt intet. Enligt alla tecken att döma har hon sändt den unge diplomaten ett bref, som hållits i skarpare ton än vanligt. 
<sec/>
Vi känna redan innehållet i det korta, kärfva, men på samma gång så betydelsefulla svar som hon erhöll och som jag, tack vare min instinkt, upptäckte i den på bordet liggande volymen. Redan på onsdagens eftermiddag, herr stadsfiskal, tog jag mig friheten att underrätta er därom per telefon. 
<sec/>
Jag hade funnit en ledtråd eller, rättare sagdt, två, om jag inberäknade de båda visitkorten, som voro dolda på samma ovanliga förvaringsställe. Det behöfver väl knappast sägas att jag följde den förstnämda ledtråden så långt som möjligt till slutet. 
<sec/>
Mina bemödanden, som för öfrigt inte voro så öfverdrifvet svåra, kröntes nästan genast med framgång. Detta berodde naturligtvis och väsentligen på den omständigheten att den värde ädlingen likt de flesta brottslingar gjort sig skyldig till en oförsiktighet, som vid första påseendet kunde tyckas ej ha något af vikt att betyda. 
<sec/>
I stället för att helt enkelt skrifva »Gaston», hvilket enda ord ju hade varit fullt lika begripligt för adressaten, åtminstone i det nu föreliggande fallet, var han nog enfaldig, nog oförlåtligt lättsinnig att utsätta tillnamnets initial ... 
<sec/>
Gaston de B.! 
<sec/>
Nå väl, det tillhör min arbetsmetod att ej lämna ur sikte åtskilliga ting som vanligt folk skulle kalla oväsentliga ... Visserligen var den korta, rent af lakoniska skrifvelsen affattad på franska, men på samma gång var den ju i språkligt hänseende så enkel, att den mycket väl kunde ha haft till upphofsman en skolyngling i någon af elementarläroverkens högre klasser eller en någorlunda språkbildad svensk i allmänhet. 
<sec/>
Den lilla partikeln »de» tydde ju på adlig börd, och följaktligen genomsökte jag bokstafven B. i Anreps adelskalender ... Där fanns ingen Gaston de B. – en lucka som jag naturligtvis hade skäl att vänta mig. 
<sec/>
Min nästa källa – äfven den negativ – var Stockholms Adresskalender, där Gaston de B. lyste med sin fullständiga frånvaro. Franska personnamn förekommo visserligen här och hvar, om ock temligen tunnsådda, men inte det som jag sökte. 
<sec/>
Så vände jag mig till prästerskapet i de icke statskyrkliga församlingar som kunde räkna fransmän bland sina medlemmar: Église réformée française och romersk- katolska kyrkan ... Ändtligen! ... På den sistnämda församlingens pastorsexpedition vid Norra Smedjegatan upptäckte jag bland de nyligen införda medlemmarna monsieur Gaston de Béchamel, attaché vid härvarande franska beskickning och anländ till hufvudstaden för ett par månader sedan. 
<sec/>
Jag gjorde mig på vederbörlig tid ett ärende upp på franska legationen för att taga min man i okularbesiktning, och jag lyckades utan svårighet i mitt förehafvande. Franska sändebudet och legationssekreteraren kände jag förut till utseendet. Det ansikte, som var mig obekant, måste följaktligen tillhöra den nyutnämde attachéen, Gaston de Béchamel – han, som nu enligt alla tecken att döma visat sig vara upphofsmannen till illdådet vid Herkulesbacken. 
<sec/>
En kuriös öfverraskning bereddes mig några minuter senare, då jag hade min väg förbi fotografen Selma Jacobsons skyltskåp i hörnet af Hamngatan och Kungsträdgården. I skåpet hängde nämligen bland andra förnäma konterfej äfven ett porträtt af herr Gaston de Béchamel, franska republikens attaché i Stockholm. 
<sec/>
Det mötte inga oöfverstigliga hinder att köpa ett exemplar. Och som herrarna sett har jag redan införlifvat det med mitt lilla förbrytaregalleri. 
<sec/>
– Hvilket bevisar att ni måste känna er säker på er sak, min bästa herr Falk, sade stadsfiskal Johansson, i det han försåg sig med en duktig pris snus. 
<sec/>
– Säker? upprepade min vän ... Ja, om några tvifvel skulle ha funnits, så äro de tillintetgjorda genom dessa bref, för hvilkas hufvudsakliga innehåll jag nyss redogjort. 
<sec/>
Leo Falk tystnade, men tillade efter ett par ögonblick: 
<sec/>
– Delar ni kanske inte min åsikt, herr stadsfiskal? 
<sec/>
Polismannen skrufvade sig på stolen och tycktes fundera. 
<sec/>
– Hm ... det tål att tänka på, sade han slutligen ... Naturligtvis kan det aldrig ett ögonblick falla mig in att bestrida er utomordentliga skicklighet i detektivfacket, visst inte!... Det vore mera än en ohöflighet, det vore en blodig förolämpning ... Allt hvad ni nu sagt är intressant, det kan inte vara tu tal därom ... Det låter mycket bra ... ja, det förefaller till och med plausibelt, och i en kriminalroman skulle det tvifvelsutan göra sig ypperligt ... 
<sec/>
– Bästa herr stadsfiskal ... förlåt att jag afbryter, sade nu Leo ... Men har ni inte mer än en gång gjort den erfarenheten att verkligheten kan öfverträffa alstren af den vildaste fantasi? 
<sec/>
– Hm! svarade herr Johansson och snusade ånyo ... Nog har jag det ... 
<sec/>
– Ett sådant fall är detta, fortfor Leo, var öfvertygad därom ... Och för öfrigt skall det inte dröja länge, innan ni kommit till samma slutsats, tillade han allvarligt. 
<sec/>
– Men om nu den där herr ... herr ... om nu den där fransmannen med det konstiga namnet bevisar sitt alibi? 
<sec/>
Min vän smålog. 
<sec/>
– Om, ja!... Men det kan han inte ... Ni måste ursäkta min anmärkning, bäste herr stadsfiskal, men nu var ni uppriktigt sagdt ohöflig, om det också inte var er mening! ... Er nyss framkastade fråga förutsätter en tanke att jag skulle vara enfaldig! 
<sec/>
– Enfaldig?... Ni?!... Åh, för allt i världen! ... Långt därifrån! stammade stadsfiskal Johansson, synbarligen upprörd. 
<sec/>
– Jo, sade Leo ... Nog skulle jag ha varit enfaldig, om jag inte varit rustad att bemöta en anmärkning sådan som denna: den om fansmannensfransmannens alibi! Det tillstår jag öppet, och jag .... 
<sec/>
Han fick ej tala till punkt. 
<sec/>
En ringning på tamburklockan hindrade honom därifrån. 
<sec/>
Han gick ut och öppnade samt införde en minut senare en individ, hvars utseende var mig fullkomligt obekant, en liten svartmuskig, slätrakad man med sydlänskt utseende och lifliga rörelser. 
<sec/>
– Tillåt mig presentera herr Joseph Dupont, sade Leo Falk ... Herr Dupont innehar den ansvarsfulla befattningen som kammartjänare hos monsieur Gaston de Béchamel, nyutnämd attaché vid härvarande franska beskickning ... 
<sec/>
Sedan han bjudit fransmannen att taga plats, fortfor min vän: 
<sec/>
– Herr Dupont har kanske ett och annat af intresse att berätta för oss ... Det är af denna anledning jag besvärat honom med att komma hit ... 
<sec/>
– Åh, monsieur!... Inte vara något besvär! inföll fransmannen. 
<sec/>
– Han har så att säga gått i arf från den förre attachéen till den nuvarande, upplyste Leo Falk, och eftersom han vistats i Sverige ett par år gör han sig rätt bra förstådd på vårt språk. 
<sec/>
Lilla herr Joseph Dupont sträckte på sig och kände sig uppenbarligen smickrad af denna komplimang, som snart visade sig vara temligen öfverdrifven. 
<sec/>
– Herr stadsfiskal, sade Leo, ni yttrade för ett par minuter sedan något om »alibi», och kanske vår vän herr Dupont har några upplysningar att ge i detta maktpåliggande ämne ... 
<sec/>
– Så mycket bättre! inföll stadsfiskal Johansson med osedvanlig liflighet. 
<sec/>
Leo Falk vände sig nu till den lille fransmannen, som tydligtvis brann af begär att få öppna sin innehållsrika språklåda. 
<sec/>
– Nå väl, herr Dupont, sade min vän, skulle ni således vilja visa oss den vänligheten att så noggrannt som möjligt skildra er husbondes göranden och låtanden från och med, låt oss säga, tisdags middag till och med onsdagens förmiddag? 
<sec/>
– Micke gärna! svarade fransmannen och tog därefter omedelbart till ordet på sin brutna svenska, som han gång efter annan måste interfoliera med franska ord och vändningar, då vårt svenska tungomål vållade honom alltför stora eller oöfvervinneliga svårigheter. 
<sec/>
Af det tonfall, hvari han höll sin redogörelse, gjorde jag den allmänna iakttagelsen att monsieur Joseph Dupont inte hyste öfverdrifvet välvilliga känslor mot sin förnäma husbonde och att han ej hade någon högre åstundan än den att bereda honom obehag, såvida detta på ett eller annat sätt vore möjligt. 
<sec/>
Det blefve alltför svårt och otacksamt att med kammartjänarens egna ord på grymt rådbråkad svenska redogöra för hans vittnesmål. Och dessutom voro de öfverflödiga utvikningarna från det egentliga ämnet alltför många och långa. 
<sec/>
Af detta skäl måste jag nöja mig med en kort sammanfattning af det väsentligaste, i den förhoppningen, att läsaren skulle hålla mig vederbörlig räkning för denna nödtvungna knapphändighet. 
<sec/>
På den förutnämda tisdagen hade Gaston de Béchamel efter vanligheten stigit upp först fram mot tolftiden. Sedan han gjort toalett, läst sina bref och flyktigt genomögnat sin tidning, Le Figaro, hade han liksom alla dagar gått till Grand Hôtel, där han brukade intaga sin frukost i sällskap med ett par andra jämnåriga medlemmar af diplomatiska kåren. 
<sec/>
Bland de bref, som han på förmiddagen mottagit, fanns äfven ett med inbjudning att samma afton klockan half åtta bevista en middag med soaré hos italienska ministern, hvars hustru firade sin födelsedag. 
<sec/>
Af denna anledning hade Joseph Dupont lagt fram högtidsdräkten jämte alla tillbehör till densamma, på det att hans husbonde skulle kunna kläda sig utan tidspillan, då han återvände. Detta gjorde han ungefär klockan sex. Han föreföll mycket nervös och gjorde sin kammartjänare en smula öfverraskad, då han förklarade att han ej ämnade bevista den ofvannämda festliga tillställningen. Dessutom gaf han Dupont ledigt för den återstående delen af aftonen. 
<sec/>
Och nu kom det ojämförligt viktigaste i den långa berättelsen. 
<sec/>
Då Joseph Dupont nästa morgon strax före klockan nio infann sig i sofrummet för att hämta husbondens kläder och skodon till borstning, gjorde han den öfverraskande upptäckten att sängen var orörd, hvilken omständighet å andra sidan tycktes bevisa att herr Gaston de Béchamel ej tillbrakt natten i sin bostad. 
<sec/>
Några minuter senare uppenbarade han sig emellertid i den lilla våningen vid Regeringsgatan. Hans ansikte var blekt och utvakadt samt bar omisskännliga spår af en sömnlös natt. Öfverrocken företedde fläckar, och den tycktes ha blifvit vårdslöst afdammad med händerna. Dessutom saknade den en knapp. 
<sec/>
Då den gode Joseph Dupont hunnit så långt i sin redogörelse, afbröt honom Leo Falk, i det han helt lugnt yttrade: 
<sec/>
– Kanske det var denna? 
<sec/>
Han hade ur västfickan tagit en öfverklädd knapp, som han höll upp. 
<sec/>
– Mon Dieu! Oui! utbrast den lille fransmannen, sedan han fattat knappen och ett ögonblick skärskådat densamma. 
<sec/>
Ingen af oss båda, det vill säga stadsfiskal Johansson och jag själf, fäste sig vid det komiska i kammartjänarens häpnad. 
<sec/>
Våra tankar voro uteslutande riktade på den omständigheten att Leo Falk var i besittning af detta lilla föremål, som måhända ägde stor betydelse. 
<sec/>
Nu skulle man möjligen kunna tycka att den ena öfverklädda knappen i allmänhet icke skiljer sig så i ögonen fallande från den andra, men detta räsonemang kunde härvidlag icke tillämpas. Knappens omhölje bestod nämligen af ljusgrönt siden, enligt kammartjänarens utsago för att harmoniera med öfverrockstyget, som hade samma färg, dock i en något mörkare nyans. 
<sec/>
Kammartjänaren sade sig kunna taga på sin ed att denna knapp tillhörde hans husbondes rock, som för öfrigt var levererad af en första klassens skräddarefirma vid Rue de la Paix i Paris. 
<sec/>
– Jag skall inte längre taga er dyrbara tid i anspråk, min bästa herr Dupont, sade nu Leo Falk förbindligt ... Apropos ... ni har väl ingenting emot att jag behåller den här knappen ett par dagar? 
<sec/>
Joseph Dupont förklarade sig icke ha något däremot, i synnerhet som hans husbonde ägde öfverrockar i mängd och det från hans sida aldrig hade varit tal om att sy i den felande knappen. 
<sec/>
Därefter tog fransmannen afsked med många siratliga bugningar. 
<sec/>
Leo Falk, stadsfiskal Johansson och jag sutto en stund tysta. 
<sec/>
Den förstnämde bröt tystnaden med de halft skämtsamma, halft allvarliga orden: 
<sec/>
– Nå, herr stadsfiskal, hvad behagar ni nu säga om saken? 
<sec/>
– Ännu är det för tidigt att yttra sig, svarade polismannen med tankfull uppsyn ... Jag förmodar att ni ännu inte sagt allt? 
<sec/>
– Naturligtvis inte, genmälde min vän, och det är inte mer än rätt att ni får höra återstoden ... Jag fortsätter därför min egen redogörelse, nu, sedan ni lyssnat till den munvige kammartjänaren. 
<sec/>
Han tände en cigarett, blåste några tjocka moln mot taket och började: 
<sec/>
– Sedan jag aflagt mitt besök på franska legationen och köpt den fotografi, som jag nyss visat, ställde jag mina steg till den goda änkefru Selma Fagerholms etablissemang vid Herkulesbacken. Med vederbörlig tillåtelse af frun och åtföljd af vaktmästaren sträfvade jag uppför alla fyra trapporna ... men inte nog därmed. Jag vet inte om herrarna gjort samma observation som jag, med andra ord om herrarna fäste någon uppmärksamhet vid den korta trätrappa, som befinner sig utanför det af den stackars kvinnan bebodda rummet och som leder till vinden ... Allt nog, vid mitt andra besök tillryggalade jag äfven denna korta distans. Mitt besvär lönades i tillräcklig mån ... Själf är jag åtminstone af den åsikten ... 
<sec/>
– Jaså! inföll stadsfiskal Johansson förnumstigt och snusade. 
<sec/>
– Ja!... Resultaten af mina forskningar voro visserligen inte öfverdrifvet många ... Tvärtom – de bestodo endast i den här knappen ... 
<sec/>
Stadsfiskal Johansson hade i allmänhet ett säfligt skaplynne. Men nu reste han sig ifrigt från stolen och utbrast: 
<sec/>
– Knappen!?... Ni säger att ni hittade knappen däruppe? 
<sec/>
– Ja visst, svarade min vän saktmodigt. Hvar skulle jag annars ha hittat den? ... Om den legat exempelvis på Folkungagatan eller i Perlstickargränd, hade den ju inte haft den ringaste betydelse för mina undersökningar ... Det måste ni väl medgifva, herr stadsfiskal? 
<sec/>
Den gode herr Johansson tycktes för ovanlighetens skull ha tappat koncepterna. 
<sec/>
Det dröjde dryga två minuter innan han svarade, och då yttrade han endast, i det han åter satte sig på sin plats: 
<sec/>
– Vidare! 
<sec/>
– Roligt att kunna väcka ert intresse, sade Leo Falk småskrattande ... Nå väl ... vid ett kort förhör med personalen erfor jag, att det inte är absolut omöjligt för en främmande person att obemärkt smyga sig in i och ut ur hotellet vid Herkulesbacken ... Enligt hvad vaktmästaren ej utan en viss grämelse berättade, hade den sistnämda metoden åtskilliga gånger, trots all vaksamhet hos personalen, praktiserats af individer, som med sitt obetydliga bagage »smitit» från hyran. Således behöfver den inte häller ha erbjudit några omöjligheter för mannen i gröna öfverrocken, i synnerhet som jag i ett snedt mot hotellet liggande mjölkmagasin inhämtade den viktiga upplysningen, att en på nämda sätt utstyrd herre under de senaste dagarna ofta varit synlig utanför och ägnat en omisskännlig uppmärksamhet just åt änkefru Fagerholms hotell. 
<sec/>
Efter en kort paus, under hvilken han tycktes koncentrera hela sin tankeskärpa, fortfor Leo Falk, medan vi lyssnade till honom med alltmera spänd uppmärksamhet: 
<sec/>
– Jag närmar mig nu småningom den slutliga lösningen af detta problem, som från första början tedde sig så olösligt och om hvilket jag själf var nära att misströsta ... Ännu en gång upprepar jag den fråga, som vi alla från början ställde till oss själfva, den fråga som ännu håller publiken och tidningarnas reporters i nyfiken spänning: Från hvilken punkt har mördaren – jag säger med afsikt inte den okände mördaren – träffat sitt olyckliga offer? 
<sec/>
– Ja, från hvilken punkt? instämde jag och stadsfiskalen. 
<sec/>
– Alla de möjligheter, som annars kunnat komma på tal, äro numera, såsom vi veta, otänkbara ... Följaktligen återstår blott en, som är både tänkbar och hvad ännu mera är: bevislig! 
<sec/>
– Hvilken? 
<sec/>
Denna fråga ljöd samtidigt från mig och stadsfiskal Johansson. 
<sec/>
Min vän Leo Falk svarade med ett lugnt småleende: 
<sec/>
– Nyckelhålet. 
<sec/>
– Jag tänkte aldrig på nyckelhålet! utbrast jag helt sanningsenligt. 
<sec/>
– Inte jag häller, bekräftade stadsfiskalen med sin vanliga säflighet. 
<sec/>
Sedan polismannen aflagt denna okonstlade bekännelse, gjorde han två grundliga grepp i sin silfversnusdosa. 
<sec/>
Och efter att ha tillfredsställt näsans kraf citerade han den Tegnérska raden: 
<sec/>
»Att fela mänskligt är, gudomligt att förlåta ...» 
<sec/>
Min vän fortfor: 
<sec/>
– Jag gjorde det inte häller själf, det vill säga inte genast, men det dröjde inte många minuter innan jag trodde mig ha hunnit till klarhet i det, som jag nu anser vara oomkullkastlig visshet ... Det är ju inte obekant för någon af oss att framför ytter- och innersidan af de flesta nyckelhål, åtminstone de af gammaldagstyp, sitter eller, rättare sagdt, hänger en liten pjäs som kallas nyckelklaff eller nyckelregel ... Nå väl, jag lade snart nog märke till att denna nyckelregel saknades på innersidan af hotellrummets dörr ... Genom att skjuta den yttre nyckelregeln åt sidan hade man således utsikt, om ock naturligtvis en skäligen begränsad sådan, inåt rummet – såvida man nu i ett fall som detta egentligen kan tala om utsikt. 
<sec/>
– Inblick vore kanske ett lämpligare ord? föreslog jag. 
<sec/>
– Kanske. Men ordet spelar ju ingen roll härvidlag. 
<sec/>
– Ännu var det emellertid inte slut med mina iakttagelser ... 
<sec/>
– Låt höra! afbröt jag i onödan. 
<sec/>
Så omöjligt var det för mig att lägga band på min nyfikenhet. 
<sec/>
– Lugna dig, kära du, sade Leo Falk med sitt lugna småleende ... Jag lade märke till att mellan nyckelhålet och såret i tinningen kunde dragas en rät linje, som gick i det närmaste parallel med golfvet och taket ... Vidare att nämda nyckelhål, dels ursprungligen, dels genom många års nötning hade ett så stort omfång att man utan svårighet kunde sticka exempelvis en promenadkäpp af den smalare sorten genom dess runda öfverdel. 
<sec/>
– Ah! det tycks börja ljusna! mumlade stadsfiskalen. 
<sec/>
– Åh ja, någorlunda sade Leo Falk i vårdslös ton. 
<sec/>
– Mördaren skulle sâledessåledes ha lossat skottet genom nyckelhålet? frågade jag. 
<sec/>
– Jag har aldrig påstått att något skott blifvit lossadt, svarade Leo kallt. 
<sec/>
– Nej, hör nu ... 
<sec/>
Detta ofullbordade utrop kom från stadsfiskal Johansson. 
<sec/>
Jag såg på polismannen att han var förbryllad. 
<sec/>
Och jag behöfver väl icke tillägga att det samma gällde mig själf. 
<sec/>
Min vän Leo Falk hade synbarligen roligt åt denna vår gemensamma känslostämning. Ja, han lät till och med höra ett lindrigt skratt, ehuru jag för min del ej kunde finna något som var värdt att skratta åt. 
<sec/>
Den gode stadsfiskalen hämtade sig icke i brådkastet från sin häpnad. 
<sec/>
Och han hade icke ens gjort det fullständigt, då han slutligen mera framstammade än tydligt uttalade orden ... 
<sec/>
– Men såret i tinningen ... Det måtte väl så uppenbart som hälst tala om ett skott?... Och så doktorns utsago ... 
<sec/>
Leo Falk svarade kärft, i det han reste sig och vandrade fram och tillbaka: 
<sec/>
– Äfven herrar doktorer kunna misstaga sig, ehuru jag långt ifrån vill påstå att så är fallet i den sak, som nu sysselsätter oss ... Jag märker att jag måste förklara mig tydligare, och det kan ju lika gärna ske först som sist ... 
<sec/>
– Det skulle vara roligt att höra er förklaring, muttrade stadsfiskalen. 
<sec/>
Oberörd af detta ironiska afbrott fortfor min vän Leo: 
<sec/>
– Du, min vän och ni herr stadsfiskal, ha tydligtvis glömt en passus som förekom i min redogörelse för brefvens innehåll, detta fastän jag särskildt lade an på att koncentrera mig så mycket som möjligt och endast medtaga det strängt väsentliga ... 
<sec/>
– Hvilken passus kunde det vara? frågade jag nyfiket. 
<sec/>
Jag smickrade mig med att ha varit en så uppmärksam lyssnare som möjligt. 
<sec/>
– Den om herr Gaston de Béchamels jaktäfventyr i Sydamerika, närmare bestämdt i republiken Ecuadors bergstrakter, svarade Leo ... Den präktige unge mannen talar om att han deltagit i jakter på det lilla, tack vare sin päls mycket värdefulla djuret chinchilla ... Och jag minns mycket väl att jag redogjorde för jaktmetoden ... Jag sade att den lilla gnagaren befordras till de sälla jaktmarkerna med blåsrör ... 
<sec/>
– Ah! 
<sec/>
Detta utrop kom samtidigt från Leo Falks båda åhörare. 
<sec/>
– Jag tror att ett ljus gick upp för herrarna? sade han skämtsamt. 
<sec/>
– Efter hvad du förut räsonerat om nyckelhålet ... började jag. 
<sec/>
Jag fick emellertid ej fortsätta. 
<sec/>
Stadsfiskal Johansson behöfde, sedan den första öfverraskningen lagt sig, starkare skäl för att bli öfvertygad. 
<sec/>
– Allt det där är mycket bra, och det låter nästan plausibelt, inföll han. (Han använde gärna ordet »plausibelt»)... Men den där besten chinchilla är ungefär så stor som en kanin ... Jag minns att jag någon gång sett honom afritad i »Djurens lif» ... Och ni måste väl medge, min bästa herr Falk, att hvad som tar på en liten kanin inte nödvändigt behöfver ta på en vuxen människa ... 
<sec/>
– Nej, det är så tydligt att man kan »ta på det», om jag får uttrycka mig i er egen stil, svarade min vän med humoristisk torrhet i tonfallet ... Apropos, tillade han plötsligt ... Läste ni noggrannt igenom det obduktionsprotokoll, som ni var nog vänlig att skicka mig för en stund sedan, herr stadsfiskal? 
<sec/>
– Nej, jag fick beklagligtvis inte tid, jag hade för tillfället andra uträttningar ... 
<sec/>
– Det var skada, genmälde Leo Falk, i det han vek upp dokumentet som fortfarande låg på bordet ... Här står inte ett ord om att man anträffat någon kula. 
<sec/>
– Det var märkvärdigt! sade polismannen och tog själf protokollet, som han nu började studera med odelad uppmärksamhet. 
<sec/>
Under tiden gick Leo Falk in i det innersta rummet och kom nästan genast tillbaka. 
<sec/>
– Inte alls märkvärdigt, sade han ... Inte alls märkvärdigt, eftersom jag har den så kallade kulan här ... 
<sec/>
Han sträckte fram flata handen, och vi sågo ett hagel af ungefär den storlek som användes vid fågeljakt här i Sverige. 
<sec/>
 – Här ha vi den mördande projektilen, sade han allvarligt ... Den undgick er uppmärksamhet, herr stadsfiskal, men inte min ... Den låg bredvid den döda i sängen, ehuru nästan dold i ett veck på lakanet. 
<sec/>
– Hm! sade stadsfiskalen ... Skjuten ur en bössa skulle den där tingesten utan tvifvel döda en and eller en rapphöna, det vill säga om den träffade på rätt ställe ... Men pustad genom ett blåsrör och på en människa ... Nej, jag ber om ursäkt, min bästa herr Falk, men tillsvidare åtminstone kan jag inte instämma i er åsikt ... hypotes får man väl snarare kalla den ... 
<sec/>
– Kalla den hvad ni vill, svarade min vän torrt ... För det första har jag någon kännedom om det starka lufttryck, som af en uppöfvad individ kan åstadkommas i ett blåsrör, och för det andra är detta inte ett vanligt hagel ... Var god betrakta det närmare ... men handskas varligt med pjäsen ... tryck den inte hårdt mellan fingrarna. 
<sec/>
Stadsfiskal Johansson lydde ofördröjligt denna uppmaning. 
<sec/>
Med fundersam uppsyn vände och vred han på den lilla projektilen. 
<sec/>
Efter några sekunder tycktes han ha gjort en viktig upptäckt: 
<sec/>
Han utbrast nämligen. 
<sec/>
– Den har, ta mig tusan, taggar! ... Ja, det har den verkligen! 
<sec/>
Han lämnade den lilla blykulan åt mig, och jag instämde i hans utsago. 
<sec/>
Den hade taggar, visserligen mycket små, nästan osynliga sådana, men taggar i alla fall. Därom kunde intet tvifvel råda. 
<sec/>
Leo Falk tog nu till ordet. 
<sec/>
– Nå, väl, sade han, nu då herrarna bekräftat detta faktum, vill jag meddela en upplysning som herrarna väl knappast skulle ha inhämtat på egen hand ... Detta hagel är doppadt i det sydamerikanska växtgiftet curare som i de flesta fall åstadkommer så godt som ögonblicklig död, så snart det hunnit i beröring med blodmassan. 
<sec/>
Han tillade lugnt: 
<sec/>
– Så lyder mitt obduktionsprotokoll ... Det är inte utförligt men pålitligt. Om det här i staden finns någon skicklig rättskemist skulle han obetingadt skrifva under mitt utlåtande, så snart han analyserat den här vätskan. 
<sec/>
Han tog ur fickan en liten flaska, hvars innehåll var något grumligt, men för öfrigt nästan färglöst som vatten. 
<sec/>
– Jag har mitt eget lilla laboratorium nere i källaren, fortfor han ... Jag är mycket road af kemiska manipulationer, men efter min hemkomst till Sverige har jag inte dragit någon praktisk nytta af dem förr än nu ... Jag befriade haglet från den mordiska impregneringen, och nu hvilar giftet i denna rektificerade sprit, färdigt att när som hälst särskiljas genom syntetiska åtgärder. 
<sec/>
Stadsfiskal Johansson hade nu inga invändningar att göra. 
<sec/>
Han stirrade oafvändt framför sig och tycktes försjunken i djupa tankar. 
<sec/>
– Mottag min ärligt menade komplimang, herr Falk, sade han slutligen efter en ganska lång tystnad ... Det kan inte längre råda det aflägsnaste tvifvel om att ni lyckats, att ni spridt klarhet öfver det som från första början tycktes vara en olöslig gåta. Men ... 
<sec/>
– Men? 
<sec/>
– Ni förstår nog att jag inte ämnar opponera mig mot de resultat ni kommit till ... Men det finns en omständighet som grämer mig ... 
<sec/>
– Hvilken? 
<sec/>
– Jo, den ledsamma omständigheten att vår raffinerade skurk ... 
<sec/>
– Vänta! afbröt min vän hastigt ... Jag tror mig gissa hvad ni menar ... 
<sec/>
– Låt höra. 
<sec/>
– Ni menar att uslingen, den aristokratiske skurken monsieur Gaston de Béchamel i sin egenskap af diplomat och på grund af den så kallade exterritorialitetsrätten ty värr är oåtkomlig för den svenska rättvisan? 
<sec/>
– Ja, det menar jag verkligen ... Ni tycks då ha reda på allt möjligt, genmälde den hederlige polismannen i ett tonfall af komisk förargelse som aflockade mig och min vän ett stilla löje. 
<sec/>
– Inte allt, men åtskilligt, svarade Leo med sitt vanliga lugn ... Emellertid behöfver ni inte göra oss onödiga bekymmer för den saken ... Den raffinerade banditen drabbas nog i sinom tid af sitt öde ... Det vore onekligen synd att beröfva guillotinen ett sådant objekt. 
<sec/>
Stadsfiskalen nickade instämmande, och jag delade hans åsikt. 
<sec/>
Denna hemlighetsfulla historia har aldrig förr än nu kommit till offentligheten, ehuru alla handlingarna i afskrift förvaras i Stockholmspolisens arkiv. 
<sec/>
Jag vill nu i så sammanträngd form som möjligt redogöra för upplösningen af den trassliga härfva, hvars alla trådar min vän Leo Falk med så otroligt skarpsinne lyckats utreda. 
<sec/>
Åtföljd af mig såsom tolk infann sig stadsfiskal Johansson nästa morgon hos Gaston de Béchamel i hans våning vid Regeringsgatan, medan han ännu låg till sängs. Den på förhand underrättade kammartjänaren gjorde inga invändningar mot att släppa in de båda herrarna. Han tycktes tvärtom i fulla drag njuta af den öfverraskning som tillämnades hans unga husbonde. 
<sec/>
Några minuter senare befann sig denne, som egendomligt nog hvarken gjort motstånd eller protesterat, i den utanför väntande droskan och inom ytterligare en kvarts timme eller så ungefär höll honom rannsakningshäktet i säkert förvar bakom lås och riglar. Rannsakningen fördes i så stor tysthet att aldrig ens en halfdragen andedräkt af densamma kom till tidningarnas kännedom. 
<sec/>
Härvarande franska minister, herr X., hade naturligtvis i vederbörlig ordning underrättats om saken, och sedan han tagit del af de vidlyftiga handlingarna gjorde han inga invändningar mot myndigheternas åtgärder, som han ju måste finna fullt befogade. Han vidhöll endast sin enligt de internationella bestämmelserna rättmätiga fordran att brottslingen efter slutad undersökning skulle fortskaffas till Frankrike för att i sitt eget land dömas med stöd af rannsakningshandlingarna. 
<sec/>
Det skulle blifva allt för vidlyftigt att redogöra för enskildheterna i dessa. 
<sec/>
Den brottslige tillstod allt utan tecken vare sig till ånger eller annan sinnesrörelse, och ett uppräknande af de olika punkterna i hans bekännelse skulle blifva liktydigt med ett upprepande, åtminstone till en stor del, af den föregående historien. 
<sec/>
På femte dagen efter häktningen, då ej mera återstod att inhämta voro alla preliminära åtgärder vidtagna för Gaston de Béchamels fortskaffande till Frankrike. Nästa dag skulle han under bevakning af en detektiv lämna Sverige i en första klassens kupé, på nedgående snälltåget. 
<sec/>
I samma vefva meddelade tidningarna en notis af följande lydelse: 
<sec/>
»Diplomatiska kåren. Herr Gaston de Béchamel, hvilken för helt kort tid sedan inträdde i sin befattning såsom attaché vid härvarande franska beskickning, har på grund af enskilda angelägenheter nödgats afbryta sin karriär samt återvänder i dagarna till Frankrike.» 
<sec/>
Det var allt! 
<sec/>
Icke ett enda ord af sympati. Inga reflexioner. 
<sec/>
– En högeligen diplomatiskt affattad notis! anmärkte Leo Falk, då han samma afton visade mig tidningen ... »Enskilda angelägenheter!» ... Åh ja, det skulle man kunna säga. 
<sec/>
Dagen efter det denna egendomliga notis varit införd 
<sec/>
i tidningarna, var som sagdt den, som var utsedd för Gaston de Béchamels nödtvungna affärd till »La belle France.» 
<sec/>
Den aristokratiske nidingens känslor under denna resa låta sig naturligtvis lättare tänkas än beskrifvas. Visserligen bibehöllo hans anletsdrag sitt kalla, likgiltiga, rent af slöa uttryck, men det fåtal timmar, som sömnens gudomlighet beviljade Gaston de Béchamel, torde ej ha skänkt honom något öfvermått af hvila. Enligt hvad den honom åtföljande och öfvervakande detektivkonstapeln sedermera berättade, tycktes uslingens kortvariga sömn egentligen bestå endast i den vildaste feberyra, och då han ändtligen vaknade upp ur densamma till den skräckinjagande verkligheten, voro ögonen omgifna af blygrå ringar, och hans ansikte dröp af kallsvett. 
<sec/>
Mycket var det ej som utdunstade om den process, som efter brottslingens ankomst till Frankrike väcktes mot förre attachén vid franska republikens beskickning i Sveriges hufvudstad, den välborne herr Gaston de Béchamel. 
<sec/>
Vare sig i följd af påtryckning från de högsta myndigheterna eller tack vare mutor från intresseradt håll – alltnog, de franska tidningarna, så väl de i Paris som de i landsorten, hade ej ett ord att förmäla om den sensationella saken. Och om ej min vän Leo Falk haft sina privata försänkningar i »världens hufvudstad», så skulle han förmodligen ännu ha sväfvat i fullkomlig okunnighet om huru mördaren från Herkulesbacken slutat sina lefnadsdagar. 
<sec/>
Gaston de Béchamels hufvud föll icke under guillotinens knifblad. Frankrikes dåvarande president, en liflig motståndare till dödsstraffet, benådade mördaren på sådant sätt att dödsdomen förvandlades till deportation och lifstids straffarbete i Cayenne. 
<sec/>
Hans fullständiga skillsmässa från tillvaron inträffade först ett par år efteråt, men den blef på visst sätt tragisk. Den forne mördaren föll själf offer för ett mord. Han jämte en af hans olyckskamrater friade båda till en kvinnlig straffånges gunst. Den tillbedda föredrog »ädlingen» med det förnäma namnet, men kort tid innan han med myndigheternas tillstånd skulle blifva hennes äkta man, stryptes han under sömnen af den försmådde friaren. 
<sec/>
Så slutade denna vidrige, olycksbringande skurk sina dagar. 
<chapter/>
<chaptername>HvemVarTjufven</chaptername>

<chaptername>III.</chaptername>

<chaptername>Hvem var tjufven?</chaptername>

<sec/>
Alltsedan den dag i slutet af 1880-talet, då min barndoms- och ungdomsvän, Leo Falk, så oväntadt och till min glada öfverraskning uppenbarade sig i Sveriges hufvudstad, hade han varit, om icke mitt enda, så åtminstone mitt väsentliga umgänge. 
<sec/>
Detta faktum berodde dels på den instinktlika tillgifvenhet som alltifrån första ögonblicket af vår bekantskap förenat oss båda, dels på den omständigheten att hans konversation – förlåt detta banala ord – alltid var så innehållsrik, erbjöd så många och nya synpnnktersynpunkter. 
<sec/>
Sedan någon tid tillbaka hade han tröttnat på det nödtvungna utelifvet och inrättat eget hushåll i den lilla våningen vid Kungsträdgården, hvilken han, tack vare en lycklig slump, kunnat tillöka med ytterligare ett rum och kök. Och det hade blifvit en regelbunden vana att jag hvarje söndag intog min frukost hos Leo Falk. Så äfven nu, då denna berättelse börjar. 
<sec/>
Efter slutad måltid hängåfvo vi oss åt den behagliga njutningen af nikotinen. Vårt räsonemang var tämligen fåordigt, ehuru vi ingalunda saknade samtalsämnen. Det var just vid denna tidpunkt som alla sinnen, både i Stockholm och landsorten, sattes i rörelse genom det afskyvärda och ännu i dag af en viss hemlighetsfullhet omgifna Mörnerska brodermordet. Underrättens utslag hade just i dessa dagar fallit, och man harmades allmänt öfver att skurken ej fick med lifvets förlust sona sitt nästan otänkbart fasansfulla illdåd. 
<sec/>
Innan jag fortsätter bör jag kanske först som sist påpeka att min vän Leo Falk, ehuru hans namn i detta sammanhang, såvidt jag vet, aldrig förut blifvit nämndt, spelade en viktig roll, ja, hufvudrollen, vid den högaristokratiske banditens afslöjande. 
<sec/>
Den söndag, hvarom jag nu talar, bjöd sannerligen icke något så kalladt »söndagsväder». Blåsten hven genom Kungsträdgårdens aflöfvade alléer och piskade rägnet mot den lilla våningens fönsterrutor. 
<sec/>
Den omtyckta promenaden var i dag ytterst glest befolkad. 
<sec/>
Men kontrasten mellan det ruskiga natursceneriet därute och hemtrefnaden därinne öfvade en angenäm verkan på oss båda. 
<sec/>
– Det är väl på förhand öfverenskommet att du stannar kvar öfver middagen? sade min vän efter en lång paus, under hvilken vi suttit och dåsat och bolmat. 
<sec/>
Jag tackade naturligtvis för denna vänliga inbjudning. 
<sec/>
Såsom jag redan förut någon gång antydt var Leo särdeles måttlig i sina lefnadsvanor, men detta hindrade ej att han, så ofta jag var hans gäst, trakterade mig som om jag varit den kinkigaste finsmakare. 
<sec/>
Efter ytterligare en paus, denna gång något kortare, sade Leo plötsligt: 
<sec/>
– Jag har nu inte på ett par veckor haft något att göra, inte haft något inveckladt problem att lösa, och det börjar bli tråkigt i längden ... 
<sec/>
Han tystnade plötsligt, men tillade efter några ögonblick. 
<sec/>
– Och det är så mycket märkvärdigare och oförklarligare just nu! 
<sec/>
Jag vände blicken mot honom med ett frågande uttryck. 
<sec/>
– Hur så? 
<sec/>
– Jag begär inte att du genast skall kunna sätta dig in i min tankegång, svarade min vän med ett lugnt småleende ... Det försiggår sedan någon tid tillbaka mystiska saker i vårt goda Stockholm, fastän tidningarna af helt naturliga skäl inte ha något att nämna därom. 
<sec/>
– De bruka annars vara väl eller åtminstone fort underrättade, invände jag. 
<sec/>
– Ja bevars, medgaf Leo Falk ... Men de historier, som jag nu åsyftar, ligga ty värr inte inom herrar notismeddelares räckvidd. 
<sec/>
– Jaså, säger du det? ... Det var en annan sak ... Men vill du inte vara så vänlig att lätta ditt hjärta och förklara hvad det hela rör sig om? 
<sec/>
– Med största nöje, kära du ... Det hela rör sig om en mängd hemlighetsfulla stölder, som på sista tiden föröfvats i den allra förnämaste societeten eller i den allra rikaste ... hvilket i våra dagar ofta kommer på ett ut ... 
<sec/>
Jag erkände det riktiga i denna filosofiska slutbetraktelse, hvarefter Leo fortfor: 
<sec/>
– För fjorton dagar sedan försvann på hitintills outrannsakadt sätt en med rubiner infattad brosch på en bal hos presidenten Gyllenhjärta ... Det är inte fråga om småsaker, rubinerna äro af utsöktaste slag, värdefullare än diamanter, och representera ett värde som ej kan uppskattas i något femsiffrigt tal ... Två dagar senare, på en dramatisk- musikalisk soaré hos generalkonsuln för Timbuktu, grosshandlaren Isak Silberstein, varsnade grefvinnan Pantzarskiöld, strax innan hon aflägsnade sig från festligheten, att hennes dyrbara briljanterade guldur gjort sig osynligt ... Detta är endast ett par af de mystiska tillgreppen, de som händelsevis kommit till min kännedom ... Som du torde märka rör det sig härvidlag inte om silfverskedar och dylika bagateller. 
<sec/>
– Nej, det är ju riktigt storstadsmässigt, instämde jag villigt. 
<sec/>
Jag hade knappast talat till punkt förr än en ringning hördes på tamburklockan – en nervös ringning, tycktes det mig. 
<sec/>
– Jag undrar just hvem det kan vara som gör visiter i ett sådant hundväder? mumlade Leo Falk. 
<sec/>
Under tiden hade hushållerskan öppnat för den okände besökande. 
<sec/>
Strax därefter sågo vi framför oss en äldre, ståtlig herre i elegant toalett och med distingueradt utseende. Det väl vårdade, lindrigt gråsprängda helskägget var klippt à la Boulanger (denne franska operettgeneral lefde ännu i sin skäggfason); anletsdragen voro finskurna och regelbundna, händerna af den smala, aristokratiska typen. 
<sec/>
Främlingen gjorde en artig bugning och ställde därefter omedelbart orden till min vän, som rest sig omedelbart efter hans inträde. 
<sec/>
– Förlåt, det är ju med herr Falk jag har den äran att tala? 
<sec/>
– Ja, mitt namn är Falk ... Var god och tag plats. 
<sec/>
– Mitt namn är baron Segerstjärna, sade den andre ... Men kanske jag kommer olägligt? afbröt han, i det han kastade en sidoblick på mig. 
<sec/>
– Åh för allt i världen, visst inte, herr baron, svarade Leo. 
<sec/>
Han presenterade mig och tillade: 
<sec/>
– Vi båda äro gamla vänner och ha inga hemligheter för hvarandra ... Ni må gärna tala otvunget, min bästa herr baron. 
<sec/>
Nu först lydde ädlingen min väns uppmaning och tog plats. 
<sec/>
Sedan han funderat några sekunder tog han till ordet. 
<sec/>
– Det är naturligtvis inte min mening att smickra er ... det skulle naturligtvis vara fullkomligt öfverflödigt gentemot en sådan personlighet som ni ... Därför säger jag bara helt kort och godt att jag hört talas om er skicklighet. I annat fall skulle det kanske ha dröjt länge, innan jag fått tillfälle att göra er angenäma bekantskap ... 
<sec/>
– Åh, ni är alltför artig, herr baron, afbröt Leo ... Ni kommer troligtvis med anledning af er förlorade signetring? 
<sec/>
Han yttrade denna fråga med det naturligaste tonfall i världen. 
<sec/>
För en utomstående – och det var ju jag – måste det med nödvändighet förefalla som om ämnet förut varit afhandladt mellan dem båda, det vill säga skriftligen afhandladt, eftersom de först nu gjort hvarandras personliga bekantskap. 
<sec/>
Jag togs emellertid genast ur denna min ursäktliga villfarelse. 
<sec/>
Det vore för litet att säga att den välborne herr baron Segerstjärna blef förvånad eller att han spratt till af öfverraskning. 
<sec/>
Han flög upp från stolen, stirrade på min vän med vidöppa ögon och utbrast: 
<sec/>
– Aldrig i mitt lif har jag hört maken! ... Tillåt mig uttrycka min beundran!... Jag söker verkligen upp er med anledning af min förlorade signetring ... Detta är allenast och uteslutande mitt ärende ... Men hur ni kunde ana detta, det är mig, vid gud, absolut ofattligt. 
<sec/>
Leo Falk smålog. 
<sec/>
– Värre konster har jag väl försökt mig på, svarade han ... Man får ha ögonen öppna i mitt yrke ... »ögon, öron och alla sinnen», för att citera den svenska lillkatekesen. 
<sec/>
Friherre Segerstjärna hade nu lugnat sig och återtagit sin plats. 
<sec/>
– Öronen kunna i detta fall knappast ha varit er till någon tjänst, sade han ... Förlusten inträffade i dag morse vid halftretiden, och jag har mina skäl till det antagandet att ryktet ännu inte kunnat spridas. 
<sec/>
– Jag har häller inte hört något rykte om saken, svarade min vän ... Jag låg tämligen länge i dag, och sedan jag steg upp har jag inte växlat ett ord med andra människor än min gamla hushållerska och min vän som sitter här ... Nej, i det fallet litade jag uteslutande på mitt synsinne och jag tillstår att jag inte behöfde sätta det på öfverdrifvet skarpt prof. 
<sec/>
– Får jag be om en utförligare förklaring, sade friherren och snodde sin ena mustasch, i det han med spänd uppmärksamhet fixerade min vän. 
<sec/>
Jag erkänner villigt att min nyfikenhet var lika stor som friherrens. 
<sec/>
– Gärna, replikerade Leo Falk ... Ni, herr baron, vet lika bra som jag själf att en mängd oförklarliga, rent af mystiska tillgrepp under den allra senaste tiden föröfvats i societeten, i så väl bördsaristokratens som bördsaristokratiens salonger? 
<sec/>
– Nog vet jag det, genmälde den tillfrågade ... De fördömda tidningarna tyckas ännu inte ha fått väderkorn af skandalen, men i de kretsar, där jag dagligen umgås, talar man knappt om annat ... Man kunde nästan tro sig förflyttad tillbaka till salig galérslafven Rocamboles och »Hjärterknektklubbens» dagar. 
<sec/>
– Kanske inte precis, utlät sig min vän småskrattande ... Om jag minns rätt gingo de där gossarna litet grundligare, för att inte säga våldsammare tillväga ... Jag medger emellertid gärna att det ligger något visst »kontinentalt» öfver de stölder som begåtts här under de senaste två eller tre veckorna ... Men nu till saken! ... Hur jag kunde gissa eller, rättare sagdt, veta att ni förlorat er signetring? 
<sec/>
– Ja! 
<sec/>
– Åh, det var enkelt, en riktig barnsak, åtminstone i mitt tycke ... Då man i många år dagligen burit en ring på fingret och plötsligt upphör att bära den, lämnar den i allmänhet för närmaste tiden ett spår efter sig i form af en ljusare hudskiftning rundtom fingret i fråga ... Detta märke varsnade jag så godt som genast på ert vänstra pekfinger ... Den ljusa hudskiftningen är utvidgad på öfre delen af fingret, hvilket tyder på att ringen varit en så kallad klackring ... Jag har under senaste halfåren studerat adelskalendern med en viss grundlighet, det var mig följaktligen inte obekant att ni, herr baron, är den friherrliga ätten Segerstjärnas hufvudman och att ni i er egenskap af sådan och enligt gammal sedvänja måste vara i besittning af det slags – om jag så får uttrycka mig – nobiliserade klackring som kallas signetring ... Uttrycker jag mig tydligt nog? tillade min vän efter denna långa harang. 
<sec/>
Friherre Segerstjärna böjde artigt på hufvudet och svarade: 
<sec/>
– Ja, min bästa herr Falk, er bevisning lämnar i tydlighet ingenting öfrigt att önska ... Det måste jag oförbehållsamt medgifva ... Men jag kunde ju inte tänka mig att den lätta skiftningen i hudfärgen skulle väcka er uppmärksamhet ... i synnerhet som jag själf inte förr än just nu observerat densamma. 
<sec/>
– Det duger inte att förbise något i mitt yrke, svarade Leo Falk okonstladt ... Och får jag nu anhålla att ni redogör för de närmare omständigheterna vid – hm! – förlusten? ... Vi kunna ju kalla den så tillsvidare. 
<sec/>
Friherre Segerstjärna snodde ifrigt sina mustascher. 
<sec/>
Uppenbarligen samlade han tankarna. 
<sec/>
Efter ett par tre minuter tog han ändtligen till ordet och yttrade: 
<sec/>
– De närmare omständigheterna? ... Ja, enligt mitt blygsamma förmenande erbjuda de intet af särskildt maktpåliggande intresse ... Men det skulle möjligen kunna hända att ni, herr Falk, är af en annan åsikt. 
<sec/>
– Ja, det skulle möjligen kunna hända, svarade min vän torrt. 
<sec/>
– Jag har inte mycket att säga, fortfor friherren, men jag vill söka vara så utförlig som möjligt. 
<sec/>
– Inte mig emot, inföll Leo ... Ni inser nog bäst själf, herr baron, hvad som hör till saken eller inte. 
<sec/>
– I alla händelser står det er fritt att censurera mina uttalanden och be mig koncentrera eller komplettera dem ... Nå väl, nu börjar jag ... Öfverstekammarjunkaren von Gripensvan hade i går afton en liten finare middag för herrar bland sina bekanta. Bland de inbjudna var äfven jag ... Den egentliga middagen jämte ty åtföljande kaffedrickning m. m. var slut ungefär klockan half tolf på aftonen, och gästerna, som voro jämt ett dussin till antalet, beslöto sig för att säga tack och adjö och bryta upp. 
<sec/>
I sista ögonblicket – fortfor baron Segerstjärna – föreslog vår värd ett parti whist. Jag och tre andra herrar lydde hans enträgna uppmaning att stanna och spela ett par tre robbertar ... 
<sec/>
– Under den förutsättningen att öfverstekammarjunkaren von Gripensvan själf deltog i partiet fingo herrarna således »femte man», inföll Leo Falk. 
<sec/>
– Nej, doktor Brandin – så heter den herre som skulle ha blifvit femte man – spelar aldrig kort ... Men det roade honom att titta på ... 
<sec/>
– Ursäkta, herr baron, afbröt ännu en gång min vän ... Ni nämde »doktor Brandin» ... Är det möjligen skvadronsläkaren vid Östgöta Kavalleri? 
<sec/>
– Ja, det är just han ... Känner ni honom kanske? 
<sec/>
– Inte det minsta ... Jag tror mig bara vid något tillfälle ha sett namnet i tryck ... För öfrigt är denne äskulap mig fullkomligt obekant, åtminstone personligen ... Men var god och fortsätt. 
<sec/>
– En särdeles angenäm sällskapsmänniska är han, och till på köpet en riktig vildbasare, fastän han med stora steg närmar sig fyrtiotalet ... Skulder har han upp öfver öronen ... men förlåt, nu kommer jag in på afvägar ... Allt det där är ju saker som strängt taget inte höra dit. 
<sec/>
– Nej, kanske inte, yttrade Leo Falk halfhögt med ett egendomligt småleende. 
<sec/>
– De fyra herrarna vid spelbordet voro förutom öfverstekammarjunkaren och jag själf major Heikenflycht vid Härjedalens infanteri och kanslisekreteraren Schagerstedt. 
<sec/>
– Namnen på dessa herrar äro mig bekanta, sade Leo ... Vidare. 
<sec/>
– Whisten gick sin jämna gång, fortfor baronen ... Som vi alla fyra äro jämngoda spelare blefvo vinst och förlust tämligen jämt fördelade ... Och nu kommer jag till något som ni, herr Falk, och er vän förmodligen skola skratta åt ... 
<sec/>
– Åh, det är väl inte så säkert, invände Leo Falk artigt. 
<sec/>
– Jo, nästan. 
<sec/>
– Nå, låt höra i fall! 
<sec/>
– De flesta människor, sade friherre Segerstjärna, ha sin lilla släng af skrock eller vidskepelse eller hur man nu vill kalla det, och hvarför skulle just jag utgöra ett undantag i den stora massan? ... Det finner jag intet skäl för. Välan, min lilla släng af vidskepelse, som är af mycket gammalt datum, består däri att jag aldrig har min signetring på fingret, utan lägger den från mig, så snart jag spelar kort ... Detta skrock har jag för öfrigt mottagit i arf från min salig far ... Det ser ut som om det skulle ligga i blodet ... 
<sec/>
– Återigen ett bevis på den »ärftlighetens lag», som förkunnas af Emile Zola och andra moderna romanförfattare, inföll Leo Falk och drog en smula på munnen. 
<sec/>
Herr baronen tycktes emellertid ej vara upplagd för att taga saken från den humoristiska synpunkten. Han såg nämligen rätt allvarlig ut, då han fortsatte sin afbrutna redogörelse. 
<sec/>
– Vid gårdagens spelparti hos öfverstekammarjunkaren frångick jag inte häller min gamla vana, utan placerade min dyrbara ring bredvid en af ljusstakarna ... Nå väl, vi kunde väl ha spelat en timme eller så ungefär, då bordet af en eller annan orsak kom att vicka. Ljusstakarna voro nära att falla omkull, min ring föll ned på golfvet och rullade ett stycke, utan att jag såg hvarthän ... Vi letade alla en god stund utan resultat och flyttade åtskilliga af möblerna, med undantag af ett stort och tungt bokskåp af mahogni ... 
<sec/>
Friherre Segerstjärna gjorde en kort paus, hvarefter han fortfor: 
<sec/>
– Min vän öfverstekammarjunkaren är passionerad whistspelare, till och med allmänt känd som sådan ... Afbrottet i partiet behagade honom synbarligen inte, och han yttrade otåligt: 
<sec/>
– »Se så! Ringen är naturligtvis i säkert behåll, hvar den nu än ligger, och tjänstfolket kan ju leta rätt på den i morgon bittida ... Låt oss nu fortsätta vårt parti.» 
<sec/>
Därvid blef det. I min egenskap af gäst var jag ju skyldig att visa artighet, men jag erkänner villigt att jag under den återstående tiden var tankspridd och mer än en gång fick uppbära förebråelser af min moitié, då jag gjorde det ena misslyckade utspelet efter det andra med ty åtföljande förlorade trick ... 
<sec/>
– Nå ja, inföll min vän en smula sarkastiskt, om inte poängen var alltför svindlande hög, så betyder väl den förlusten mindre än förlusten af er ring. 
<sec/>
– Ni har fullkomligt rätt, min bästa herr Falk, och jag ber om ursäkt för min mångordighet, som visst inte var afsiktlig, det kan jag försäkra ... 
<sec/>
– Åh, jag ber, genmälde min vän ... Nå, hur gick det sedan? 
<sec/>
Friherren fortsatte: 
<sec/>
– Mitt första bestyr i dag på förmiddagen, sedan jag gjort toalett, var att besöka öfverstekammarjunkaren, som bor vid Vestra Trädgårdsgatan ... Han är så konservativ att han inte lagt sig till med telefon, i motsatt fall hade jag naturligtvis anlitat den utvägen för att skaffa mig visshet i saken. 
<sec/>
Jag träffade min värd från föregående afton uppstigen och påklädd, och jag varsnade genast på hans nedslagna uppsyn att något var på tok. 
<sec/>
– Nå? lydde min första ängsliga och korthuggna fråga. 
<sec/>
– »Ack, kära du, svarade han och undvek min blick, den här historien är både mystisk och oförklarlig ... att nu inte säga obehaglig!» 
<sec/>
– Ni ha således inte hittat ringen? sporde jag med lätt förklarlig ifver. 
<sec/>
– »Nej, sorgligt nog! ... Vi ha flyttat ut hvarenda möbel och tagit upp mattan ... Förgäfves!... Det ser ut som om din ring skulle vara uppslukad i jordens innandömen!» 
<sec/>
Jag hade nu ingenting vidare att göra hos min vän öfverstekammarjunkaren, sedan jag med så bedröfligt resultat uträttat mitt ärende ... Jag ställde ögonblickligen mina steg hit, och det var för öfrigt min vän, som tillrådde mig denna åtgärd. 
<sec/>
– Hm! Jaså! svarade Leo Falk lakoniskt och tände en cigarett. 
<sec/>
– Jag har mer än en gång hört talas om er skicklighet, sade den andre. 
<sec/>
Komplimangen halkade uppenbarligen förbi Leos öron. 
<sec/>
Han satt en god stund försjunken i tankar och yttrade därefter plötsligt: 
<sec/>
– Jaha, jag nekar inte att den här affären synes ganska invecklad ... Förlåt att jag gör en fråga, herr baron ... Har ni inte uteglömt något i er redogörelse för episoden? 
<sec/>
– Uteglömt?... Hur så? ... Det skulle jag knappast förmoda. 
<sec/>
– Jo, ser ni, den minsta skenbara obetydlighet kan vara af betydelse vid en undersökning af detta slag ... Och det var endast af det skälet jag framställde min fråga. 
<sec/>
Baronen tycktes fundera, men skakade efter ett par ögonblick på hufvudet. 
<sec/>
– Nå väl, inföll Leo Falk, jag vill inte begära orimligheter af en person som aldrig befattat sig med dylika ting ... Jag skall försöka hjälpa er på trafven ... Ni sade att sällskapet utgjordes af ...? 
<sec/>
– Öfverstekammarjunkaren, mig själf, major Heijkenflycht, kanslisekreteraren Schagerstedt och doktor Brandin, som emellertid inte deltog i spelet. 
<sec/>
– Och ni fem voro hela tiden ensamma i rummet? fortfor Leo. 
<sec/>
– Ja, såvida jag inte vill räkna Larsson, betjänten, som ett par gånger infann sig på öfverstekammarjunkarens ringning för att servera oss kolsyradt vatten. 
<sec/>
– Nå, där ser ni! Ännu en! inföll min vän lifligt, i det han reste sig. 
<sec/>
– Ja, men Larsson stannade inte längre inne än hvad som precis var nödvändigt, det måste jag för rättvisans skull påpeka, anmärkte baronen. 
<sec/>
– För rättvisans skull? ... Ni menar således att han inte var i rummet, då missödet, eller hvad jag skall kalla det, inträffade? 
<sec/>
– Nej, det var han inte ... Det kommer jag till och med så säkert ihåg att jag skulle kunna ta det på min ed, genmälde den andre. 
<sec/>
– Godt, svarade Leo, då kan väl den frågan, åtminstone tillsvidare, anses vara slutbehandlad ... Nå, och ingen annan person infann sig under den tid som ni, herr baron, var kvar i rummet? 
<sec/>
– Jo, om det nödvändigt skall vara så noga så kan jag ju komplettera mina uppgifter med att frun i huset gjorde en titt intill oss på några minuter ... 
<sec/>
Det var för öfrigt ungefär i samma vefva som missödet med ringen inträffade ... Hon stod ett par minuter bakom sin man och såg på spelet ... För resten hjälpte hon oss att leta. 
<sec/>
– Och frun hade inte deltagit i middagen? 
<sec/>
– Nej, den var uteslutande för herrar ... Hon hade själf jämte åtskilliga andra damer ur societeten varit på en fruntimmerstillställning hos turkiska ministerns gemål. 
<sec/>
– Och tittade in till herrarna endast för att säga god natt? 
<sec/>
– Alldeles riktigt ... Och den lilla episoden spelar naturligtvis ingen roll härvidlag ... Det inser ni, herr Falk, lika bra som jag. 
<sec/>
– Natuligtvis gör jag det ... Men nu gäller det att skaffa rätt på er ring ... Apropos ... är det en dyrbar sten, frånsedt affektionsvärdet? 
<sec/>
– Dyrbar?! utbrast friherre Segerstjärna nästan passioneradt ... Säg hällre att den är unik, enastående i sitt slag! ... Maken kan inte anskaffas!... Den kom i vår familjs ägo i slutet af 1500-talet, under Johan III:s regering ... En af mina förfäder fick den som present af chefen för en ambassad som tatar-khanen på Krim skickat till Sveriges konung. 
<sec/>
– Det här låter ju riktigt intressant, inföll min väuvän ... Och hvad slags sten är det, som kan ha ett så oerhördt värde? ... En rubin kanske? 
<sec/>
– Jag vill visst inte påstå, svarade baronen, att stenen i och för sig hör till de allra dyrbaraste kategorierna, såsom diamanter och rubiner ... Långt därifrån. Det är nämligen en turkos, men hvad som gör den så utomordentligt dyrbar, det är storleken ... Chefen för juvelerarefirman Hallberg sade nyligen att han utan betänkande skulle ge femtiotusen kronor för den. 
<sec/>
– Det vill säga att den är värd dubbelt, inföll Leo Falk. 
<sec/>
– Inte alls omöjligt, sade baron Segerstjärna ... Men hufvudsumman af allt förblir nu att både ring och sten äro spårlöst försvunna. 
<sec/>
– Och att ni på ett eller annat sätt vill förvärfva dem tillbaka. 
<sec/>
– Naturligtvis ... Tror ni att ni kan hjälpa mig, min bästa herr Falk? 
<sec/>
– Ännu är det för tidigt att yttra sig med bestämdhet. 
<sec/>
– Men har ni inte någon förhoppning? ... Om också den aflägsnaste? 
<sec/>
– Hoppet förlorar jag sällan, svarade min vän lugnt ... Det är min och alla människors dyrbaraste skatt, mycket dyrbarare än en turkos ... En tysk filosof – jag tror att det var Immanuel Kant – har någon gång yttrat de sanna orden att utan hoppet och sömnen vore människan den olyckligaste varelse på jorden. 
<sec/>
– Det ligger nog en viss sanning i den sentensen, instämde baron Segerstjärna ... Nå, vågar jag hoppas att ni är så vänlig att ta saken omhand? 
<sec/>
– Det får ni hoppas, herr baron, sade Leo ... Den intresserar mig alltför mycket för att jag skulle kunna svara nej. 
<sec/>
– Jag behöfver väl knappast säga er att er belöning blir fullt tillfredställande, om ni lyckas ... I hvilket fall som hälst skall ert besvär bli rikligt ersatt. 
<sec/>
– Det blir god tid att tala om den saken efteråt, yttrade min vän. 
<sec/>
Baron Segerstjärna reste sig och tog afsked af oss båda. 
<sec/>
Leo Falk följde honom till tamburdörren. 
<sec/>
Då han kom tillbaka lade jag märke till att hans ögon lyste af en osedvanlig glans. Han gnuggade händerna med belåten uppsyn och småskrattade, i det han flere minuter vandrade fram och tillbaka på den mjuka mattan, som dämpade ljudet af hans steg. 
<sec/>
Jag iakttog honom hela tiden med oafvänd och oförställd uppmärksamhet, under afvaktan på att han skulle taga till ordet. 
<sec/>
– Nå, sade han slutligen, det känns skönt att ännu en gång få sig ett inveckladt problem förelagdt! ... Det är så länge sedan någon människa erbjöd mig det nöjet, atatt jag känner uppriktig tacksamhet mot vår ämabla baron ... Apropos – gjorde du ingen särskild iakttagelse beträffande min högaristokratiske gäst. 
<sec/>
– Han föreföll att vara en ovanligt distinguerad och sympatisk personlighet ... Någon annan »särskild» iakttagelse gjorde jag uppriktigt sagdt inte. 
<sec/>
– Och du tyckte inte ... hur skall jag uttrycka mig? ... att han var en smula tillbakadragen – nej, reserverad menar jag? 
<sec/>
– Tvärtom ... Jag tyckte snarare att han pratade mera än hvad som strängt taget var nödvändigt, genmälde jag okonstladt ... Och, tillade jag, hvilken anledning skulle han egentligen ha att vara reserverad? 
<sec/>
– Ja, säg det! 
<sec/>
– Då man anlitar en polisman, och det är ju du, fastän du inte officiellt hör till skrået, bör man enligt mitt blygsamma förmenande vara lika uppriktig och öppenhjärtig som då man vänder sig till en edsvuren läkare. 
<sec/>
– Ditt räsonemang är till punkt och pricka korrekt, instämde Leo Falk ... En detektiv polisman har samma anspråk på oförbehållsamt förtroende som en äskulap ... Och ändå ... 
<sec/>
Han kastade sig i hvilstolen, slöt ögonen och försjönk i tankar. 
<sec/>
I denna ställning förblef han en lång stund orörlig. 
<sec/>
Plötsligt slog han upp ögonen och frågade vårdslöst: 
<sec/>
– Har du möjligen själf bildat dig någon åsikt i saken? 
<sec/>
Jag funderade ett ögonblick. Frågan kom ju så oförberedd. 
<sec/>
– Nej, svarade jag tveksamt ... Jag trodde allra först att den där doktorn ... 
<sec/>
– Skulle ha tillägnat sig dyrbarheten, menar du? ... Nå ja, jag tillstår uppriktigt att jag i början lutade åt samma hypotes ... Och hvem vet? Kanske det är den rätta? 
<sec/>
– Jag känner mig smickrad af att du, om också endast ett ögonblick, hyst samma tanke som jag, svarade jag skämtsamt. 
<sec/>
– Efter det lilla som vår baron berättade om doktor Brandin kunde ju den tanken anses ligga närmare tillhands än någon annan, utlät sig vännen Leo Falk ... Men om du så vill, tillade han i ändradt tonfall, öfvergå vi nu till andra samtalsämnen ... Den här dagen vill jag ägna åt ostörd hvila ... Jag får tillräckligt att tänka på från och med morgondagen ... Då måste jag ha hjärnan klar! 
<sec/>
– Liksom om din hjärna inte alltid skulle vara klar! inföll jag. 
<sec/>
– Mer eller mindre, kära du ... Har du något emot en liten promenad? 
<sec/>
Väderleken hade genom ett oväntadt hastigt omslag förändrats till det bättre. Himlen var högblå och klar, och Kungsträdgårdens aflöfvade grenar rördes knappast af en fläkt. 
<sec/>
Följaktligen begåfvo vi oss ut i det fria och återvände icke förr än Leo Falks hushållerska började duka middagsbordet. 
<sec/>
Vi skildes ganska tidigt på aftonen, utan att ha växlat ett ord i det intressanta samtalsämne som förmiddagen beredt oss. 
<sec/>
Dock betviflar jag att min vän Leo Falk slagit det fullständigt ur sinnet. 
<sec/>
Hans sista ord till mig, då jag stod utanför tamburdörren, lydde nämligen. 
<sec/>
– Bara inte den officiella polisen får tillfälle att blanda sig i saken, så tror jag nästan att allt skall gå bra ... Nå, vi få väl se! 
<sec/>
Jag hade i mitt ämbetsverk en del efterblifvet arbete, som måste undanstökas. Under de närmast följande dagarna fick jag således ej tillfälle att träffa min vän Leo Falk. 
<sec/>
För öfrigt hade han sagt, strax innan vi skildes på den förut omtalade söndagsaftonen, att han skulle låta höra af sig, så snart han hade något nytt att meddela. Då emellertid fem hela dagar förgingo, utan att han gifvit den minsta tillstymmelse till lifstecken från sig, greps jag af en lätt förklarlig, med nyfikenhet blandad otålighet. 
<sec/>
Då jag på veckans allra sista dag vid tretiden slutat mitt arbete styrde jag följaktligen mina steg till det bekanta huset vid Kungsträdgården, som redan varit och en lång tid framåt skulle blifva förenadt med så många lifliga hågkomster. 
<sec/>
Döm om min öfverraskning då hushållerskan, gamla fru Jansson, upplyser mig om att hennes husbonde alltsedan föregående tisdag är bortrest utan att ha sagt när han ämnar komma tillbaka! 
<sec/>
Till yttermera visso lämnar mig gumman ett bref med min väns handstil på utanskriften ... Jag öppnar det genast med nervös oro och läser följande hemlighetsfulla rader: 
<sec/>
»Kära vän! 
<sec/>
Jag kan föreställa mig att du blef förbryllad, då du inte träffade mig hemma, utan i stället fick höra att fågeln flugit ur boet. Emellertid har jag mina goda skäl att tro på hans tämligen snara återkomst – kanske redan om en vecka. Då träffas vi. Apropos – jag mötte dig på Drottninggatan i onsdags, utan att du kände igen mig. Det bevisar att jag inte legat af mig i den ädla maskeringskonsten. 
<sec/>
Au revoir! 
<sec/>
Vännen Leo.» 
<sec/>
Det var allt. 
<sec/>
– Men ... sade jag fundersamt, i det att ett ljus plötsligt tycktes gå upp ... Det låter på det här brefvet, som om herr Falk skulle ha varit hemma någon gång sedan tisdagen ... senast i går? 
<sec/>
– Nej, det har han visst inte, det kan jag försäkra, genmälde fru Jansson ... Men han tycks i alla fall inte vara långt borta ... Det var en betjänt i livré, som kom hit med det här brefvet vid halfniotiden i dag morse och sa’ att det skulle lämnas åt adressaten. 
<sec/>
Jag sade adjö åt gumman och aflägsnade mig, i det jag fortfarande grubblade öfver den oförklarliga mystifikationen. 
<sec/>
Bland otaliga andra frågor gjorde jag mig i synnerhet denna: 
<sec/>
– Hvilken anledning har väl Leo haft att inte skicka brefvet hem till mig, då han ju vet hvar jag bor och då jag dessutom står upptagen i adresskalendern? 
<sec/>
Jag kom till det resultatet att han under alla omständigheter måste ha haft ett eller annat skäl för denna hemlighetsfullhet – han, hvars skaplynne allra minst låg för skämtsamma upptåg. 
<sec/>
Söndagen förflöt utan att jag hörde något af min vän. Likaså måndagen och tisdagen. På onsdagseftermiddagen, sedan jag efter vanligheten dinerat på Hôtel Östergötland och under det jag intog mitt kaffe i schweizeriet, läste jag en så lydande passus i en af lokalens landsortstidningar: 
<sec/>
»Mystiska stölder i societeten. Sedan ett par tre veckor tillbaka går det knappast någon dag utan att man får höra talas om skandaler i hufvudstadens förnäma värld eller den värld, som på mer eller mindre goda skäl vill räkna sig dit. 
<sec/>
På sista tiden har det man och man emellan glunkats om åtskilliga mystiska försvinnanden af värdesaker, sådana som ur, broscher, ringar, juveler etc. etc. vid finare tillställningar bland »the upper ten», som det engelska slagordet lyder. Antalet af dessa hemliga försvinnanden har ökats i så hög grad att 
<sec/>
de ej kunna förklaras, om ej tillgrepp varit med i spelet. 
<sec/>
Men hvem är, eller hvilka äro de skyldiga? 
<sec/>
Det ser ut som om vi skulle få vänta med svaret på denna fråga, ty ännu har man icke hört att de bestulna gjort anmälan hos vederbörande polismyndigheter. Hvem vet – kanske man fruktar alltför obehagliga upptäckter, ifall eländet skulle blottas och i all sin vederstyggliga nakenhet framläggas inför offentligheten!? 
<sec/>
Er korrespondent vågar nu, liksom så ofta förut, med en liten förändring citera den odödlige Shakerpeares ord i Hamlet: 
<sec/>
It is something rotten in the state af Sweden. 
<sec/>
Apropos – det lär finnas en så kallad privatdetektiv i Stockholm. Vore det icke skäl att anlita den mannens bistånd? Jag endast frågar.» 
<sec/>
Så långt den citerade landsortstidningen – »Smålandsposten», om jag minns rätt. 
<sec/>
Under vanliga omständigheter skulle jag ej ha fäst någon vidare uppmärksamhet vid denna harang. Korrespondenten i fråga var nämligen beryktad för sin ovederhäftighet och sin lifliga fantasi. 
<sec/>
Det var för öfrigt han som på sin tid utkolporterade legenden om att Vatikanen ämnade hålla en påflig nuntius i Sveriges hufvudstad. 
<sec/>
Men i trots af allt detta kunde jag ej affärda korrespondensartikeln som en bagatell. Antingen hade brefskrifvaren på ett eller annat sätt och för ovanlighetens skull blifvit väl underrättad, eller också hade hans ökända fantasi denna gång – äfven för ovanlighetens skull – icke spelat honom något spratt af det vanliga slaget. 
<sec/>
Den hufvudsakliga innebörden i »landsortsprofetens» notis var mig ju bekant alltsedan mitt besök föregående söndag hos Leo Falk. Och den högvälborne friherre Segerstjärna hade ju i sin mån bidragit med ett strå till den ymniga stacken. 
<sec/>
Om korrespondenten icke hopkonstruerat sin rafflande historia på fri hand – ur hvilken källa hade han då öst densamma, eftersom den i så påfallande hög grad stämde öfverens med något, som jag visste vara fullkomlig verklighet? 
<sec/>
Skulle den måhända icke ha förverkligats, den af min vän Leo uttalade önskan att »den officiella polisen inte blandade sig i saken?» 
<sec/>
Alldenstund jag ju ej hade något bestämdt att hålla mig till måste jag ännu så länge åtnöja mig med dessa obesvarade frågor, som jag naturligtvis icke ställde till någon annan än mig själf. 
<sec/>
Jag kan försäkra att denna ovisshet var ganska pinsam. Och till slut blef den rent af outhärdlig. 
<sec/>
Då jag efter intaget kaffe och slutad tidningsläsning aflägsnade mig från lokalen, hvem möter jag utanför i Salviigränd, om icke den hedervärde stadsfiskal Johansson, som först vid detta sena klockslag fått ledighet att tillfredsställa magens kraf på fast näring. 
<sec/>
Efter vederbörliga hälsningar och »Hur står det till?» etc. etc. växlade vi som allra hastigast några repliker, men hvarken af stadsfiskalen ord eller minspel framgick ens det minsta, som tydde på att han eller hans underordnade tagit befattning med den sak, som så flitigt sysselsatte mina tankar. 
<sec/>
Innan vi skildes ansåg jag mig – jag vet knappast af hvilket skäl – böra redogöra för min nyss nämda upptäckt i »Smålandsposten». 
<sec/>
Stadsfiskal Johansson log sitt vanliga sarkastiska löje. 
<sec/>
– Dom där tidningsherrarna skrifver så mycken galimatias att hälften kunde vara nog, sade han, i det han tryckte min hand till afsked ... Jag ber om min förbindligaste hälsning till herr Falk, tillade han ... Det är en karl som heter duga, och det är synd att han inte ex officio skall tillhöra facket!... Men kanske arbetar han så mycket bättre, därför att det inte sker å dragande kall och ämbetets vägnar ... För resten behöfver han ju inte knoga för den välsignade brödfödans skull som en annan fattig fan! 
<sec/>
Jag tillät mig ej att uttala några dubier om den hedervärde detektivchefens påstådda fattigdom, ehuru jag och många med mig visste att han inte var så barskrapad. Jag tror mig redan förut ha sagt att jag ytterst ogärna lägger mig i andras affärer. Och jag svek ej häller nu denna sunda lefnadsregel. 
<sec/>
Då jag nästa dag tämligen snart efter middagen kom hem till min bostad vid Kommendörsgatan varsnade jag något hvitt genom glaset på breflådan. Min första tanke var naturligtvis den att Leo Falk ändtligen beslutit att ge lifstecken från sig för att i någon mån lägga sordin på min själsspänning. 
<sec/>
I denna förhoppning sveks jag emellertid grundligt. 
<sec/>
Då jag öppnade kuvertet fann jag endast en bit kartong, hvilken i elegant tryck innehöll en inbjudning till middag med ty åtföljande damtillställning nästa lördag klockan sju hos byråchefen von Ehrenhielm med fru i detta herrskaps våning vid Sturegatan. 
<sec/>
Jag öfverväldigades icke af någon synnerligen stark fröjd vid detta budskap, som säkerligen skulle ha förefallit mången af mina gelikar både ljufligt och gladt. På grund af mina förnäma bekantskaper från skol- och universitetsåren hade jag visserligen ej rönt nämnvärda svårigheter att blifva introducerad i den så kallade »stora världen», men redan på ett tidigt stadium hade jag börjat känna afsmak för alla dessa evigt enahanda middagar och supéer med eller utan dans, tableaux vivants, sällskapsspektakel eller annat sjablonmässigt gyckel. 
<sec/>
Möjligen skulle jag på någon af dessa tillställningar ha planerat »ett godt parti», men dels låg min håg ännu så länge ej åt den äktenskapliga sällhet, som är så mycket omtvistad, och dels hade jag ännu icke haft den förmånen att träffa någon kvinnlig varelse., som jag med handen på hjärtat skulle ha kunnat kalla »mitt hjärtas dam.» Det hade blifvit en vana hos mig att i de flesta fall skicka ett artigt återbud på dylika biljetter och däraf hade följden återigen blifvit att jag alltmera sällan undfägnades med inbjudningar af detta slag. 
<sec/>
Af en märkvärdig slump hade jag emellertid aldrig försummat herrskapet Ehrenhielms tillställningar, men jag tillstår uppriktigt att jag denna gång hade god lust att göra det. Vid närmare eftertanke beslöt jag dock att icke visa mig skyldig till denna oartighet. 
<sec/>
Återbudsbrefvet blef således aldrig afsändt till ort och ställe. 
<sec/>
»Vid närmare eftertanke», sade jag härofvan. 
<sec/>
Ja, jag räsonerade som så att jag på en förnäm tillställning sådan som denna möjligen skulle blifva i tillfälle att uppsnappa en eller annan intressant detalj i det ämne, som så starkt lade beslag på min nyfikenhet. Läsaren förstår tvifvelsutan att jag åsyftar de många mystiska stölderna i societeten, åt hvilka min vän Leo Falk väl nu som bäst ägnade sin odelade uppmärksamhet. 
<sec/>
Och hos byråchefen Ehrenhielm fanns det alltid åtminstone en dragningskraft – spelbord voro iordningställda för de medlemmar af det »otäcka» könet, som icke kände något nöje af att i mer eller mindre graciösa piruetter skutta omkring på ett bonadt golf. 
<sec/>
Det fanns ytterligare ett tredje skäl, och det var afgörande. 
<sec/>
Hvar skulle jag tillbringa lördagsaftonen, då vännen Leo Falk alltjämt lyste med sin frånvaro och kanske skulle fortsätta därmed en längre tid bortåt? Dessa aftnar brukade vi äljes alltid vara tillsamman, men nu funnos uppenbarligen inga utsikter till denna samvaro, som för mig utgjorde ett så oblandadt nöje. 
<sec/>
Följaktligen beslöt jag mig för att antaga bjudningen. 
<sec/>
Då den utsatta tiden närmade sig på lördagseftermiddagen iförde jag mig min högtidsdräkt, som ännu icke lika litet som nu ståtade hvarken med ordnar eller medaljer, och begaf mig gående till bestämmelseorten. Vägen från min bostad vid Kommendörsgatan till byråchefens hus vid Sturegatan var ju expedierad på några minuter, och jag behöfde således hvarken kosta på mig en tarflig droska eller ett gentilare hyrkuskekipage. 
<sec/>
Byråchefen von Ehrenhielms våning strålade i bländande belysning. Utanför det förnäma herrskapshuset hade samlats en packad massa af »underklassens» folk som bekikade de manliga och kvinnliga gästerna, i mån som de stego ur sina ekipage. 
<sec/>
Anmärkningar, stundom präglade af en viss galghumor, stundom af en omisskännlig råhet växlades mellan de talrika åskådarna, som en polisman med saktmodigt våld försökte hålla på afstånd, utan att dock röna egentlig framgång i sina nitiska ansträngningar. 
<sec/>
En replik, som yttrades i samma ögonblick, som jag satte foten på första trappsteget, gjorde på mig ett så lifligt intryck att jag spratt till och ofrivilligt vände mig om. 
<sec/>
En brännvinshes röst utslungade nämligen de besynnerliga orden: 
<sec/>
– Kan just undra hva dom ska strala (stjäla) för någe den här gången! 
<sec/>
Denna fras beledsagades af ett ljudligt hånskratt från några af de kringstående, och till och med ordningsmaktens upprätthållare, som ju själf var ett folkets barn, bröt mot sin värdighet och drog på smilbandet. 
<sec/>
Orden gåfvo mig åtskilligt att tänka på, och jag grubblade öfver dem, medan jag steg uppför den mattbelagda trappan till byråchefens våning. 
<sec/>
Min tankegång var denna: 
<sec/>
– Hvad stadsfiskal Johansson icke vet (eller kanske icke låtsar om), det vet således en god del af Stockholms befolkning ... Landsortskorrespondenten behöfver följaktligonligen icke ha konstruerat sina rafflande uppgifter på rak arm! ... Enligt alla tecken att döma har han åtminstone för en gångs skull haft rena källor att ösa ur ... 
<sec/>
I den rymliga tamburen rådde brådska, och fyra i olika livréer utstyrda betjänter (de tre af dem lånade ur herrskapet von Ehrenhielms umgängeskrets), hjälpte gästerna af med öfverplaggen. Skaran af ordensprydda herrar och eleganta damer (flertalet af de förstnämda bar en eller flera lysande utmärkelser) tågade undan för undan in i gemaken samt hälsade värdinna och värd, hvilka båda logo sina allra förbindligaste leenden. 
<sec/>
Om tio minuter eller så ungefär voro vi alla till ett antal af inemot sextio personer placerade vid det långa bordet, som pryddes af blommor i oändlighet, gnistrande glas och karaffer samt de praktfullaste silfveruppsatser. 
<sec/>
Efter jordärtschockspurén och malvoisier-madeiran var konversationen i full gång. Alldenstund jag ej haft någon dam att konvoyera till, taffeln hade jag tillika med några andra äldre och yngre på samma sätt vanlottade herrar tagit plats vid nedre ändan af bordet, där vi så godt som bildade ett kotteri för oss själfva. 
<sec/>
Min granne till höger var en kammarrättsrevisor von Ehrenhielm, en kusin till vår värd, en originell och lustig herre, som gärna och i allmänhet till de lyssnandes belåtenhet höll målron vid makt. Vi hade i flere år varit bekanta, och han var en bland de få af mina vänner, med hvilka jag någon gång umgicks numera efter min vän Leo Falks återkomst till Sverige. 
<sec/>
Till höger om mig hade jag en mörklagd, reslig man af ungefär trettio års ålder. Hans drag voro finskurna och regelbundna, ögonen svarta och eldiga, mustascherna väl vårdade, läpparna kanske något för fylliga, af den sinnliga typen. Det ursprungliga täta håret började glesna på hjässan, och grå strån skymtade fram här och hvar. 
<sec/>
Mitt första intryck af denne man var att han »lefvat med» åtskilligt här i världen; mitt andra att han borde vara en allra första rangens kvinnotjusare. 
<sec/>
Min vän revisorn hade, innan vi satte oss till bords, presenterat honom som »öfverste Croonbladh ...» – Två o’n och h på slutet, glöm för allt i världen inte det! tillade han torroligt. 
<sec/>
Han, som kallades öfverste, småskrattade och tycktes ej på minsta sätt känna sig förnärmad af revisorns gycklande påpekning. 
<sec/>
Mitt ansiktsuttryck måtte ha röjt någon förvåning,,, då jag hörde en så ung man tituleras öfverste, ty denne senare inföll omedelbart och liksom förklarande: 
<sec/>
– Öfverste i den sydamerikanska republiken Bolivias armé ... Jag lämnade för fem år sedan min tjänst som löjtnant i svenska generalstaben för att söka min lycka eller, med andra ord, »göra karriär» ett tjogtal breddgrader söder om ekvatorn ... Jag tyckte att det gick för långsamt här hemma i fosterlandet. 
<sec/>
– Men där nere tyckes det ha gått så mycket fortare? sade jag. 
<sec/>
– Åh ja! medgaf han med en lätt suck ... Fast nog ångrar jag att jag inte stannade hemma ... Jag borde väl ha varit åtminstone ryttmästare vid det här laget. 
<sec/>
– Förlåt min näsvisa fråga: Guldet lockade kanske lika mycket som äran? 
<sec/>
– Alldeles riktigt ... Kanske till och med ännu mera ... Men i det hänseendet blef jag så grundligt besviken som det gärna är tänkbart. 
<sec/>
Jag afstod från att ytterligare vidröra det grannlaga, ömtåliga ämnet och gaf för den skull konversationen en annan riktning. 
<sec/>
Var det sympati som jag kände för denne ståtlige man? 
<sec/>
Jag vet det icke eller, rättare sagdt, jag visste det icke den gång. Allt nog: han väckte hos mig ett synnerligen lifligt intresse. Till en början hade jag särskildt fäst mig vid hans ovanligt höggradiga nervositet. Men snart glömde jag denna omständighet och lyssnade med nöje till hans skildringar af sina äfventyr, af folket och sedvänjorna där nere i den halft barbariska republiken. 
<sec/>
Då och då stack revisorn emellan med en humoristisk replik, som i sin mån satte krydda på öfverstens innehållsrika berättelse. 
<sec/>
Under tiden gick middagen sin gilla gång. Rätterna voro delikata, vinerna af de förstklassigaste, dyrbaraste och sällsyntaste märken. 
<sec/>
– Min kusins vinkällare är en bland de finfinaste inom Stockholms hank och stör, bättre än hos själfva Stöhr  vid Norrbro ... Ja, den är så fin att själfva Codin skulle slicka sig om öronen, ifall han finge se den ... En sådan régime kan inte Régis Codin föra, om han också aldrig så gärna ville! 
<sec/>
Jag fick ett hostanfall vid de våldsamma vitsarna och tog fram min näsduk ur frackens innerficka. Med näsduken följde en bit papper, om hvars befintlighet på detta ställe jag förut icke haft den aflägsnaste aning. 
<sec/>
Sedan jag begagnat näsduken kastade jag en flyktig blick på papperet, och min uppsyn måste ha förefallit märkvärdig, eftersom den bolivianske öfversten frågade: 
<sec/>
– Huru är det fatt? ... Mår ni inte bra? ... Får jag servera ett glas vatten? 
<sec/>
Jag mådde lika bra som någonsin och afböjde därför restauratören i hufvudstaden. hans tjänstvillighet med ett: »Nej tack, det var ingenting ... Det är redan öfver ...» 
<sec/>
Men hvad jag icke talade om, det var att jag på det lilla papperet läst följande rader, skrifna med en handstil som var mig alltför välbekant: 
<sec/>
»Stanna kvar ända till slutet. Jag lofvar att du inte skall ångra det. 
<sec/>
L. F.» 
<sec/>
På hvilket outgrundligt sätt hade detta korta, men dock så innehållsrika meddelande kunnat bana sig väg till min ficka?! 
<sec/>
Det fanns intet tvifvel om att handstilen var min vän Leo Falks. 
<sec/>
Stod han i hemlig komplott med någon af gästerna? 
<sec/>
Omöjligt! 
<sec/>
Det skulle i så fall ha varit med någondera af de två som sutto i min omedelbara närhet. Omöjligt! Jag skulle nödvändigtvis ha lagt märke till den för ändamålet erforderliga manipulationen, huru flyktigt och taskspelarmässigt den än månde ha utförts. 
<sec/>
Väl var det i sanning att många minuter ej återstodo af middagen. Min plötsliga fåordighet skulle i motsatt fall ej hafva undgått att väcka uppmärksamhet. Jag suckade djupt af lättnad, då en af betjenterna, som utbytt tamburtjänstgöringen mot serveringen vid bordet, hällde i champagne åt mig. 
<sec/>
Strax därefter hörde jag någon knacka mot ett glas, och jag lyssnade med förströdd min till det obligatoriska skåltalet för värdinna och värd. Snart hade alla middagsgäster brutit upp från bordet. Medan en sprittande ouvertyr klingade från balsalen förfogade vi oss in i smårummen för att dricka kaffe. 
<sec/>
Tio eller femton minuter senare började balen med den sedvanliga promenadpolenäsen, ackompagnerad af marschen i »Faust». Jag kände igen det stora flertalet af de par som defilerade förbi mig, medan jag, revisorn Ehrenhielm och några andra icke dansande herrar, stodo i en dörröppning och tittade på härligheten. 
<sec/>
Bland annat lade jag märke till att min sedan ett par veckor tillbaka nyförvärfvade bekante, friherre Segerstjärna förde frun i huset, en ståtlig dam på en fyrtiotre somrar. Sedan detta nummer på dansprogrammet tilländalupit, yttrade revisorn brådskande: 
<sec/>
– Om vi nu skulle försöka åstadkomma en liten vira? 
<sec/>
– Gärna för mig, svarade jag, utan att visa mig särskildt ifrig. 
<sec/>
Det mötte naturligtvis ingen öfverdrifven svårighet att anskaffa tredje man, och snart var partiet börjadt i ett af de inre rummen, där redan åtskilliga andra tillbedjare af »De heliga fyra Konungarna» slagit sig ned och börjat sin hängifna dyrkan. 
<sec/>
Jag skulle narras om jag påstod att spelet skänkte mig något egentligt nöje. Under vanliga omständigheter var jag rätt road af ett viraparti tillsamman med skickliga spelare, om jag också på sista tiden alltmera sällan njutit af denna förströelse. Leo Falk spelade ogärna kort, ehuru han kunde många slags spel om hvilka jag ej hade en aning. 
<sec/>
Därför hade jag ju bort tacka slumpen, som nu beredt mig tillfälle till en förströelse, som var nära att råka i vangömma – detta i synnerhet som jag hade en ovanlig tur och tog hem den ena »tremastaren» efter den andra. 
<sec/>
Hvar femte eller tionde minut genomögnade jag den mystiska pappersbit som jag upptäckt i frackfickan, men som jag nu förpassat till högra byxfickan. 
<sec/>
– Har du spelreglerna upptecknade på den där lappen, käre bror? sade revisorn, då han slutligen ej kunde undgå att lägga märke till mitt besynnerliga förehafvande. 
<sec/>
Jag minns nu icke hvilket svar jag lämnade på denna skämtsamma fråga, men så mycket är säkert att det ej torde ha varit särdeles upplysande. Ungefär samtidigt gick jag hem med solovira i högsta färg, och denna ovanliga kupp riktade samtalsämnet på annat håll. 
<sec/>
– Aldrig har jag sett en automat med sådan bondflax! utbrast revisorn. 
<sec/>
Vare sig nu att mina medspelare blefvo modstulna öfver sin ihärdiga otur eller att de under tiden började känna sig trötta – nog af, efter ungefär halfannan timme föreslogo de att vi skulle sluta. 
<sec/>
Som jag tror mig redan hafva antydt hade jag icke själf kännt mig synnerligen upplagd för den ädla idrotten, hvarför jag mer än gärna gick in på denna proposition. »Goda räkningar göra goda vänner», lyder ett gammalt ordspråk, efter hvilket vi vederbörligen rättade oss. 
<sec/>
Uppgörelsen blef naturligtvis till min fördel. Jag inkasserade icke mindre än tolf kronor, ett resultat som torde kunna räknas bland de allra vackraste efter en enkel femtioöres-vira. 
<sec/>
Vi utbytte nu spelets riskabla nöje mot den vida oskyldigare konversationens – det vill säga att revisor von Ehrenhielm och jag gjorde detta. Tredje mannen i virapartiet aflägsnade sig för att betrakta de dansande paren samt – om lyckan var honom huld – få sig en svängom. 
<sec/>
En af vaktmästarne serverade under tiden förfriskningar liksom förut under aftonens lopp. Sedan jag smuttat på en ny blandning af Carodian Club-whisky och sodavatten förde jag handen till frackens innerficka för att taga fram näsduken och torka mig om läpparna. 
<sec/>
Läsaren torde utan svårighet kunna tänka sig min häpnad, då mina fingrar ännu en gång träffa på en bit papper. 
<sec/>
Jag kunde aflägga den heligaste ed på att detta papper ej funnits på denna plats tjugu eller tjugufem minuter förut. 
<sec/>
Hvilket budskap skulle nu komma till min kännedom? 
<sec/>
För att icke röja mig gick jag ut i ett angränsande rum. Detta gemak visade sig händelsevis vara tomt. 
<sec/>
Sedan jag försiktigt tittat mig omkring åt alla sidor tog jag fram lappen. 
<sec/>
I likhet med den förra var den undertecknad »L. F.» och innehöll orden: 
<sec/>
»Glöm inte att du stannar kvar ända till slutet af tillställningen!» 
<sec/>
Då jag efter en god stund återvände in till revisorn lade han märke till den tankspriddhet som med all önskvärd tydlighet måste ha stått att läsa på mitt ansikte. 
<sec/>
– Det kan inte längre råda en tillstymmelse till tvifvel, utbrast han jovialiskt ... Du går uppenbarligen i giftastankar, min fina, emaljerade vän och broder! ... Får man vara så näsvis att fråga, hvilken af balens sköna drottningar det är som eröfrat ditt kärlekstrånande hjärta? 
<sec/>
Jag gaf ett undvikande svar och försökte slå an samma skämtsamma ton som min interlokutör, dock utan att lyckas. 
<sec/>
Mina tankar voro alltför ifrigt sysselsatta med de båda hemlighetsfulla papperslapparna, och jag brydde ideligen min hjärna med frågan huru de kunde ha lurat sig väg till min ficka. 
<sec/>
Hade min vän Leo någon förtrogen bland de inbjudna gästerna? 
<sec/>
Ja, han måste ha det. På annat sätt kunde frågan omöjligen besvaras. 
<sec/>
Jag erinrar mig i detta ögonblick ej hur det kom sig, men snart hade vi, revisor von Ehrenhielm och jag, glidit in på ett samtalsämne som fängslade vårt gemensamma intresse. Vår värda kusin, som i motsats till mig själf rörde sig temligen mycket i den förnäma societeten, var naturligtvis icke okunnig om de gång efter annan upprepade skandalösa tillgrepp som under sista tiden föröfvats inom densammma. 
<sec/>
– Ja, det är onekligen konstiga historier, sade revisorn fundersamt. 
<sec/>
– Du, som mer än jag frotterar dig med la haute volée, har du aldrig hört några gissningar uttalas? ... Misstänker man inte någon viss person som den skyldige? frågade jag. 
<sec/>
– Den skyldige? upprepade von Ehrenhielm ... Hvarför just maskulinum?... Hvarför inte lika gärna: den skyldiga? 
<sec/>
– Jag medgifver gärna att din distinktion härvidlag kan vara riktig, svarade jag ... Kanske den till och med är det? ... Det låter nästan på dig som om du skulle veta något? tillade jag med spelad vårdslöshet. 
<sec/>
– Veta något? ... Kära du, jag vet ingenting alls ... Min distinktion, som du gillade, framhöll jag egentligen endast för att ha någonting att säga. 
<sec/>
– Jaså! genmälde jag i ett tonfall, som antagligen röjde min svikna förväntan att få höra något nytt. 
<sec/>
– Ingen vet något ... det vill säga ingen utom brottslingen eller brottslingarna, fortfor revisorn ... Och om någon gissar något, så törs han eller hon inte uttala sin gissning ... Åtminstone har jag ännu inte hört så mycket som den aflägsnaste antydning. 
<sec/>
– Man tänker förmodligen att det är betänkliga saker att röra i och att skandalen skulle kunna antaga vidlyftigare dimensioner än någon människa är i stånd att ana? anmärkte jag. 
<sec/>
– Kanske det. 
<sec/>
– Det troligaste är väl att brottslingen i alla fallen varit den samme? 
<sec/>
– Eller den samma ... Ja, nog lutar jag åt den åsikten ... Det vore för förför för hemskt och alltför litet öfverensstämmande med våra idylliska svenska förhållanden, om man nödgades tänka sig ett helt röfvareband som opererade i den stockholmska societeten! 
<sec/>
Revisor von Ehrenhielms harang hade visserligen en skämtsam anstrykning, men på samma gång röjde den en underström af omisskännligt allvar. 
<sec/>
Efter en kort paus tog jag åter upp samtalsämnet. 
<sec/>
– Märkvärkdigt att inte de bestulna anmäla sina förluster hos detektiva polisen! sade jag ... Tycker du inte det samma? 
<sec/>
– Nog tycker jag det, svarade revisorn ... Men det är väl som så att man fruktar en eller annan uppseendeväckande skandal af det slag som du nyss antydde ... Och ser du, min käre bror, tillade med en viss fläkt af ironi den ganska radikalt sinnade revisorn – hvad societeten nu än må sakna, den så kallade solidaritetskänslan håller den i alla fall styft på. Där ha vi ägget. 
<sec/>
– Det kan stundom vara uppoffrande nog att hålla på solidaritetskänslan, anmärkte jag. 
<sec/>
– Ja, i synnerhet när den kostar inemot ett hundratal tusenlappar. 
<sec/>
– Hundratusen kronor? 
<sec/>
– Ja. Jag har gjort en ungefärlig kalkyl, en prohabilitetskalkyl heter det visst på konstspråket, och resultatet af mina undersökningar blef något i den vägen ... A propos – din gode vän Leo Falk, privatdetektiven, tycks vara uppslukad af jorden ... Efter hvad jag hörde för ett par dagar sedan, har en af de bestulne sökt honom upprepade gånger, men utan att träffa honom ... Och det är onekligen konstigt just nu, då han kanske skulle kunna vara till lika stor nytta som vid många föregående tillfällen. 
<sec/>
– Hvem vet? ... Kanske han verkar i det fördolda! svarade jag med komiskt allvar, i det jag lättjefullt sträckte mig på min sittplats. 
<sec/>
– Nå ja, det är ju inte heller otänkbart sade revisorn. Kanske han går midt ibland oss som ett icke rytande lejon och söker hvem han uppsluka månde. 
<sec/>
Jag skrattade åt den bibliska liknelsen och ämnade yttra en anmärkning i samma stil, men förekoms af revisorn, som omedelbart tog till ordet. 
<sec/>
– A propos, sade han ... Min kusin, vår ämable värd, talade i går om för mig att själfva detektivchefen, stadsfiskal Johansson, anmält sig och erbjudit sina tjänster just vid denna aftons festlighet ... Han hade föreslagit att plantera ut ett par detektiver bland gästerna. 
<sec/>
– Nå? 
<sec/>
– Naturligtvis fick han ett bleklagdt, om också artigt, nej ... 
<sec/>
– Jaså! 
<sec/>
– Ser du, vårt goda Stockholm är alltför litet att ett par fullkomligt okända individer, därtill, som jag förmodar, utan salongsvana, skulle kunna försvinna och bli obemärkta i massan. 
<sec/>
– Räsonemanget är nog korrekt, det vill jag långtifrån bestrida. 
<sec/>
Revisor von Ehrenhielm föreslog nu att vi skulle gå och titta på de dansande. Jag hade ingenting emot detta förslag, och vi aflägsnade oss följaktligen från spelrummet. 
<sec/>
Vi hade fördt vårt samtal så lågmäldt att det väl knappast uppfattats af de två andra spelkotterierna som befunno sig därinne och hela tiden fortsatt sin ifriga verksamhet i den nyckfulla gudinnan Fortunas tämpeltjänst. 
<sec/>
Den stora, i klar belysning strålande balsalen företedde en anslående bild af eleganta toaletter, guldsmidda uniformer och kvinnlig fägring. De civila frackarna bidrogo till att gifva ökad relief åt den brokiga taflan. 
<sec/>
Bland de damer som lifligast deltogo i dansen fäste jag särskild uppmärksamhet vid en ståtlig, rent af junonisk företeelse. I trots af att kvinnan med stora steg tycktes närma sig fyrtiotalet, den så kallade kritiska åldern, måste hon obestridt tillerkännas rangen af en strålande skönhet. 
<sec/>
De klassiskt regelbundna dragen, den fint formade näsan, hvilken liksom hos grefvinnan Aurora Köningsmarck var »ett skapelsens mästerstycke», de fylliga, rosenröda, om ett blodfullt temperament skvallrande läpparna, de med en nästan feberaktig glöd blixtrande nattsvarta ögonen, den svällande bysten, de bländhvita skuldrorna, som en Fidias eller en Praxiteles med hänförelse skulle ha valt till modell för någon af sina skönhetsgudinnor i marmor – allt detta och mycket annat utgjorde höjden af fulländning. 
<sec/>
Revisorn måste ha följt riktningen af mina blickar, ty han slog mig lindrigt på axeln och yttrade illparigt; 
<sec/>
– Akta dig, käre bror! ... Du tyckes vara på god väg att bli fångad! 
<sec/>
– Det är väl knappast troligt, svarade jag med låtsad likgiltighet ... Men du vill kanske i alla fall upplysa mig om hvad hon heter, denna härliga varelse? 
<sec/>
– O, du store! ... Vet du inte det? utbrast revisor von Ehrenhielm med ett uttryck af den mest komiska häpnad i sitt godmodiga anlete. 
<sec/>
– Nej, jag nödgas verkligen tillstå min okunnighet, svarade jag. 
<sec/>
– Då vill jag inte sätta din ursäktliga vetgirighet på alltför tålamodsfrestande prof ... Den sköna damen är ingen mer och ingen mindre än öfverstekammarjunkarinnan – hu, ett så långt ord! – 
<sec/>
... född – ja, du måste förlåta mig, men jag vet verkligen inte, hvar hon är född. 
<sec/>
Jag behöfde icke leta i mitt minne för att erinra mig namnet. Det var ju hos öfverstekammarjunkaren som friherre von Segerstjärna förlorat sin signettring med den oskattbara turkosen. 
<sec/>
Det som förundrade mig var att jag aldrig förr än nu sett denna beundransvärda varelse, denna så fullkomliga skönhetstyp. Men vid närmare eftertanke sade jag för mig själf att denna lucka möjligen berodde på den omständigheten att jag så sällan bevistade teaterföreställningar och konserter och att jag ännu mera sällan – något som var mitt eget fel – umgicks i »stora världen». 
<sec/>
Sedan revisorn och jag en stund betraktat de dansande drogo vi oss tillbaka till ett af de inre rummen, där vi fortsatte vår konversation, och där den förstnämde genast förekom mina afsikter. 
<sec/>
Han bragte nämligen samtalsämnet omedelbart på den sköna. 
<sec/>
– Ja, sade han, fru öfverstekammarjunkarinnan väckte åtskillig sensation, då hon för halftannat år sedan för första gången uppenbarade sig i Stockholmssocieteten ... 
<sec/>
– För halftannat år sedan? afbröt jag med någon öfverraskning ... Är hon så ny? ... Då förundrade det mig verkligen inte att jag inte sett henne förr än i afton. 
<sec/>
– Ja, så ny är hon ... Och i början såg det ut som om hon inte skulle bli gammal. 
<sec/>
– Hur så? Förklara dig! sade jag med oförställd nyfikenhet. 
<sec/>
Jag tyckte nämligen att det låg något mystiskt i revisorns tonfall. 
<sec/>
– Det märkvärdiga är, fortfor revisor von Ehrenhielm, att ingen af den gode öfverstekammarjunkarens vänner kan stoltsera öfver att ha varit med på hans bröllop – om det nu skulle ha varit något att stoltsera öfver. 
<sec/>
– Det låter på dig nästan som om nådig öfverstekammarjunkaren skulle ha ingått en förbindelse af det gräsliga slag som kallas mesallians? inföll jag. 
<sec/>
– Du kommer sanningen ganska nära, sade von Ehrenhielm. 
<sec/>
– Och du gör mig ganska nyfiken, kära du ... Sjung ut. 
<sec/>
– Ämnet ligger inte särskildt för min röst, och jag har just inte så mycket att säga. Det tillstår jag utan förbehåll. 
<sec/>
– Du kan ju i alla händelser tala om det lilla du vet, envisades jag. 
<sec/>
– Nå ja, det är naturligtvis inte min mening att i onödan hålla dig på sträckbänken, i synnerhet som jag ser att ämnet i någon mån intresserar dig ... 
<sec/>
– Du uttrycker dig oriktigt ... Det intresserar mig i allra högsta grad! 
<sec/>
– Välan då ... För halftannat år sedan återvände öfverstekammarjunkaren från en utländsk resa, som han företagit på grund af sjuklighet och som räckt ungefär ett år ... I mera än ett decennium hade han varit änkling – visserligen ingen sörjande änkling – utan barn, och hans många vänner och bekanta kunde ej hysa ens den aflägsnaste föreställning om att han på nytt skulle knyta Hymens rosenfärgade bojor. 
<sec/>
– Och han svek deras förväntningar? 
<sec/>
– Ja, det gjorde han. Då han kom tillbaka efter sin långa vistelse i utlandet medförde han en dam, som han presenterade som sin hustru ... Han hade, enligt hvad han själf uppgaf, stiftat hennes bekantskap vid den ryktbara schweiziska bröstkurorten Davos i kantonen Graubünden ... Ja, nu har jag knappast mera att säga. Om jag hade röst kunde jag sjunga, liksom Arvid Öhman i »Konung för en dag: »Det är om henne allt hvad jag vet etc.» 
<sec/>
– Jag förstår dig lika bra, om du också inte sjunger. Men det var, uppriktigt sagdt, inte så öfverdrifvet mycket du hade att berätta. 
<sec/>
– Det erkännes villigt ... Men hvad skall jag egentligen säga ... Du kan väl inte begära att jag skall fantisera hop några vilda sensationshistorier som skandalprässen serverar med så utomordentligt välbehag och på de lösaste grunder? 
<sec/>
– Huru kan du tro mig om något sådant? invände jag med låtsad harm och skrattade åt hans skämtsamma högtidlighet ... Men nog kunde du väl ha varit något utförligare i din berättelse. 
<sec/>
– Utförligare? Huru så? ... När jag ingenting vet? 
<sec/>
– Åh, du bör vålväl åtminstone veta hvilket intryck den nyanlända damen, öfverstekammarjunkarinnan nummer två gjorde, då hon allra först uppenbarade sig i societeten. 
<sec/>
– Såvidt jag vet gjorde hon i allmänhet ett intryck som var skapligt nog ... Och i vår ståndsnivellerande tog man inte alltför stark anstöt af att hon var ofrälse till börden. 
<sec/>
– Och du känner ingenting om hennes lefnadsöden före giftermålet, innan hon blef öfverstekammarjunkarinna och gjorde sitt inträde bland the upper ten? 
<sec/>
– Hon lär vara dotter af en fattig österrikisk underofficer vid något kavalleriregemente ... På tal om kavalleri vill jag i förbigående nämna att hon anses vara en af societetens yppersta ryttarinnor ... 
<sec/>
– Men som likväl inte sätter sig på sina höga hästar? afbröt jag. 
<sec/>
– Jag tackar allra ödmjukast för ordleken ... Synd att jag inte ska’ ha en ettöring på mig att honorera den med ... »Sätter sig på sina höga hästar», sa’ du ... Nå ja, den frågan kan besvaras med både ja och nej ... Så mycket är emellertid säkert att hon inte krusar någon och att hon uppträder så som om hon redan från födelsen skulle ha tillhört de högsta samhällslagren. 
<sec/>
– Och hon har inte i något hänseende »gifvit hugg på sig», som det heter? ... Det går inga fula rykten om henne – verkliga eller uppdiktade? frågade jag. 
<sec/>
Jag kände för den sköna kvinnan ett intresse som var mig fullkomligt oförklarligt, och jag torde ej i dåvarande ögonblick ha gjort någon hemlighet däraf. 
<sec/>
– Du uppträder ju rent af som en rannsakningsdomare! anmärkte revisor von Ehrenhielm småskrattande ... Det är verkligen skada att du inte ägnat dig åt kriminalistens kall! »Om det går några rykten», sa’ du? 
<sec/>
– Ja. 
<sec/>
– Nog glunkas det ett och annat, men jag för min del brukar aldrig fästa mig vid skvaller, hvarken af kvinnliga eller manliga käringar ... 
<sec/>
– Låt höra i alla fall! 
<sec/>
– Jo, det påstås att öfverstekammarjunkarinnan sedan någon tid tillbaka ... 
<sec/>
Revisor von Ehrenhielm häjdade sig plötsligt och lyssnade. 
<sec/>
– Det spelas upp till kotiljong, sade han ... Den måste vi titta på! 
<sec/>
Jag ville icke visa mig alltför enträgen utan gjorde honom sällskap till en af de dörröppningar från hvilka man hade utsikt öfver balsalen. 
<sec/>
Den i rik belysning strålande balsalen företedde onekligen just nu en utomordentligt fängslande anblick, ett sceneri af lif och lefnadslust – kanske en i någon mån konstlad, en med artificiella medel uppdrifven lifsglädje, dock för den utomstående och oinvigde en oförfalskad sådan. 
<sec/>
Den förnäma societeten representerades visserligen af många bland sina utsöktaste skönheter, men priset på spinnsidan togs dock enligt alla de manliga åskådarnes åsikt af den ståtliga öfverstekammarjunkarinnan, som med oförtruten ifver hängaf sig åt dansens berusande nöje. Hon hade under aftonens lopp, enligt hvad jag sedermera fick höra, ej försummat ett enda nummer på programmet. 
<sec/>
Bland kavaljererna på denna distingerande tillställning togs första priset af vår exotiske öfverste, han som passerat de högsta militära graderna i närheten af ekvatorn. 
<sec/>
Öfverste Cronblahd var uppenbarligen alla damernas, de yngres såväl som de äldres, förklarade gunstling – en omständighet som med all önskvärd tydlighet framgick, då man såg de stundom trånande, stundom beundrande blickar, med hvilka han följdes från så många ögonpar. Just nu lät sig fru öfverstekammarjunkarinnan af honom föras i dansens hvirflar. 
<sec/>
Då jag liksom så många andra af gästerna med oförställd beundran lät blicken hvila på det ståtliga paret, trodde jag mig göra en intressant iakttagelse. 
<sec/>
Jag försökte slå bort densamma, dock utan att lyckas. 
<sec/>
Var min iakttagelse verklig, eller berodde den på ett misstag? 
<sec/>
Dessa båda frågor genomkorsade ideligen min hjärna och gåfvo mig ingen ro, icke ens då min vän revisorn och jag återvände till det inre gemak, som vi en kort stund förut hade lämnat. 
<sec/>
Emellertid behöfde jag icke länge sysselsätta mina tankar med spörsmålet. 
<sec/>
Därom drog revisor von Ehrenhielm nog försorg. 
<sec/>
Det var – för att begagna ett utmärkt talesätt – en händelse som såg ut som en tanke. 
<sec/>
Nästan omedelbart efter det att vi slagit oss ned på den svällande divanen tog von Ehrenhielm till ordet och dök så att säga in medias res. 
<sec/>
– Hur var det? sade han ... Jag afbröt visst midt uppe i en mening? ... 
<sec/>
Jag behöfde icke många sekunder för att draga mig till minnes hvad han åsyftade, men innan jag hunnit yttra mig fortfor revisorn: 
<sec/>
– Det var i samma vefva som vi gingo för att titta på kotiljongen ... Samtalet rörde öfverstekammarjunkarinnan ... 
<sec/>
– Alldeles riktigt! inföll jag hastigt ... Jag kommer till och med ordagrannt ihåg början af din afbrutna replik ... Den hade den mystiska lydelsen: »Det påstås att öfverstekammarjunkarinnan sedan någon tid tillbaka ...» Men så fängslades ditt intresse helt oförhappandes af kotiljongen, och liksom salig Dumbom kom du af dig vid ingången. 
<sec/>
– Hvilket inte hindrar att jag kan ta’ tillbaka mina förlorade länder», anmärkte revisor von Ehrenhielm torrt. 
<sec/>
– Gör det kära du! ... Jag behöfver väl knappast säga dig att jag är idel öra! utbrast jag med en liflighet som kom den jovialiske tjänstemannen att dra på munnen. 
<sec/>
– Välan då ... Det påstås, om också ännu så länge bara i hviskningar, att fru öfverstekammarjunkarinnan är nog ultra chic att bestå sig med en älskare. 
<sec/>
– Ah! 
<sec/>
– Det tycks öfverraska dig? ... Nå ja, här i vårt sippa Sverige ... 
<sec/>
Jag lät honom icke fortsätta sin påbörjade harang. 
<sec/>
– Ah! mumlade jag ännu en gång ... Hon har en älskare! 
<sec/>
– Ja ... Åtminstone går det ryktet sedan ett par tre veckor tillbaka ... Och den lycklige dödlige, som fångat den extravanta damens hjärta, skulle vara ingen mer och ingen mindre än ... 
<sec/>
Jag förmådde icke lägga band på mig ... Ännu en gång trotsade jag höflighetens allra enklaste fordringar och inföll brådstörtadt: 
<sec/>
– Öfverste Cronbladh! 
<sec/>
– Jaså, du vet det redan? genmälde revisor von Ehrenhielm med ett uttryck af lindrig förvåning i sin uppsyn ... Nå, då tjänade det till ingenting för mig att ... 
<sec/>
– Ursäkta mig kära du, fortfor jag i något lugnare tonfall ... Jag vet på min ära inte det allra minsta i den här saken, och det är mycket lätt förklarligt, eftersom jag så ytterst sällan råkar någon medlem af de förnäma kretsarna ... 
<sec/>
– Men, svarade revisorn, då inser jag uppriktigt sagdt inte hur du ... 
<sec/>
– Hur jag kunde komma på den tanken att fru öfverstekammarjunkarinnans gynnade tillbedjare heter öfverste Cronbladh menar du antagligen? 
<sec/>
– Ja, i synnerhet som du, enligt hvad du förut låtit påskina, inte alls är personligen bekant med den juroniska damen och först i afton blifvit presenterad för den sydamerikanske krigaren från Ultima Thule. 
<sec/>
– Hva’! ... Jag erkänner att saken måste te sig förunderlig, svarade jag efter en kort fundering ... Den förefaller till och med mig själf märkvärdig ... Du har fullkomligt rätt, då du säger att jag inte personligen känner fru öfverstekammarjnkarinnanöfverstekammarjunkarinnan och först för en stund sedan gjort öfverstens bekantskap – det var ju för öfrigt vid middagsbordet ... 
<sec/>
– Nå, men då ...? 
<sec/>
– Ja, kära du, alltsammans beror på en gissning ... och gissningen härleder sig från mina små iakttagelser alldeles nyss. 
<sec/>
– Iakttagelser?... Alldeles nyss? upprepade revisor von Ehrenhielm. 
<sec/>
Han var synbarligen förbryllad, men jag skrattade naturligtvis icke åt denna känslostämning, som ju på visst sätt hade sin nära tillhands liggande förklaring. 
<sec/>
– Ja, medan vi för några minuter sedan stodo därute och betraktade kotiljongen hade jag knappast öga för någon annan än den sköna öfverstekammarjunkarinnan och hennes kavaljer, som upprepade gånger visade sig vara just vår exotiska öfverste ... 
<sec/>
– Ja, folk har lagt märke till att dessa båda ofta, kanske rent af alltför mycket, dansa med hvarandra, inföll revisor von Ehrenhielm förnumstigt. 
<sec/>
– Det behöfver ju inte vara otroligt att jag misstog mig, fortfor jag, men nog trodde jag mig med temligen stor säkerhet kunna konstatera förekomsten af ett lifligt ögonspråk mellan damen och hennes kavaljer. 
<sec/>
– Inte alls omöjligt, medgaf revisorn och nickade ... Och är din iakttagelse riktig så skulle den ju utgöra ytterligare ett bevis för sanningen i hvad folk pratar ... 
<sec/>
Han tillade därefter vårdslöst med en ryckning på axlarna: 
<sec/>
– För resten är jag inte synnerligen intresserad af skandalhistorier, hvarken från den förnäma världen eller från den så kallade demimonden ... Skulle man ta’ reda på alla sådana finge man väl knappast annat att göra, och det blefve ingen tid öfrig för mera maktpåliggande arbete ... 
<sec/>
Icke för att jag trodde att den gode revisorns arbete var så öfverdrifvet »maktpåliggande», men jag gjorde inga invändningar mot hans reflexion, utan slog in på ett annat ämne – de hemlighetsfulla stölderna i societeten. 
<sec/>
Emellertid blef vårt afhandlande af detta tema icke särdeles långvarigt. Dansmusiken tystnade helt plötsligt, och revisor von Ehrenhielm såg på sin klocka. 
<sec/>
– Aha! sade han ... Det är visst supédags nu ... Så mycket bättre ... Det är inte så utan att jag känner mig en smula sugen ... Lite osaltad kaviar på rostadt bröd och en fingerborg äkta Skiedom-genever ska smaka skönt. 
<sec/>
Det var verkligen »supédags» – klockan fram mot tu på morgonen. Naturligtvis var det inga bastanta saker som serverades, men den verkliga finsmakaren – och af detta släkte funnos många representanter närvarande, till och med den några år senare aflidne doktor Hagdahl – den verklige finsmakaren, säger jag, kunde ej klaga öfver bristande tillfälle att erhålla sitt lystmäte. 
<sec/>
Alla de i Sveriges fauna uppräknade fåglarna, det vill säga de ätbara, förekommo här i kallt skick med olikartade vingeléer. Och den gourmet, som af en gifmild försyn utrustats med skarpblick på detta vanskliga område, skulle ej ha haft så öfverdrifvet svårt att upptäcka ett par tre exemplar af de läckra tvåbeningar som salig friherre Oscar Dickson odlade vid sitt namnkunniga, numera slopade fasaneri på Visingsborg. 
<sec/>
Min vän revisor von Ehrenhielm, som ägde otvetydiga förutsättningar på den kulinariska vetenskapens frodiga gebiet, gjorde mig uppmärksam på de förstklassigaste bland alla dessa delikatesser – ingen nämd, men häller ingen glömd. 
<sec/>
Men ehuru jag ingalunda i allmänhet har något emot ett godt mål och ett konstnärligt dukadt bord, måste jag sanningsenligt erkänna det faktum att alla de goda sakerna ej på mig utöfvade sin sedvanliga dragningskraft. 
<sec/>
För att med pliktskyldig kärleksfullhet och odelad tillgifvenhet uppskatta en gastronomisk högtid sådan som denna och deltaga i densamma med vederbörlig andakt måste den ätande med uteslutande af alla andra funderingar ha sina tankar riktade mot blott ett enda mål – måltiden. Den läsare som orkat följa med mig i min skildring ända hit, skall emellertid utan alltför stor svårighet inse att denna kulinariska andakt var mig omöjlig att, om också med bästa vilja i världen, åstadkomma. 
<sec/>
Mina tankar voro himmelsvidt fjärran från ett utsökt bords ymniga nöjen. De sväfvade åt många olika håll, hufvudsakligen och envisast likväl åt två. 
<sec/>
Jag säger att de sväfvade. Men uttrycket är kanske en smula oriktigt formuleradt. 
<sec/>
De stannade nämligen en god stund i sänder, fattande fast fot dit de sväfvat. 
<sec/>
Först och främst var det naturligtvis dessa båda skriftliga meddelanden, som med så jämförelsevis kort mellanrum och på ett så outrannsakligt hemlighetsfullt sätt kommit mig tillhanda. Deras ursprung var ju så uppenbart som hälst. Båda härledde sig från min vän Leo Falk. 
<sec/>
Detta faktum var ställdt utom allt tvifvel. 
<sec/>
Men hvar fanns han? Enfaldigt spörsmål! Naturligtvis fanns han här. Men under hvilken skyddande förklädnad. 
<sec/>
Ett ögonblick inlät jag mig på en reflexion som jag emellertid vid närmare eftertanke måste slå bort såsom varande icke allenast orimlig, bizarr och löjlig, utan rent af så tokig att den närmade sig det absolut vanvettiga, det ovedersägligt bindgalna. 
<sec/>
Jag ursäktar af allt mitt hjärta läsarens ironiska småleende då han hör min ödmjuka bekännelse: 
<sec/>
Jag misstänkte, om också blott för några sekunder att den svenskfödde bolivianske öfversten var ingen annan än min värderade vän privatdetektiven Leo Falk. Kroppslängden var densamma, men på denna punkt upphörde äfven jämförelsen. Och öfversten var ju ingen myt, eftersom flertalet af gästerna kände honom personligen. 
<sec/>
Min gissning, som närmast kunde likställas med en vild feberfantasi, förpassades därför nästan lika hastigt som den födts, till min upphetsade hjärnas papperskorg. 
<sec/>
Ja, detta var det ena af de två områden, på hvilka mina tankar dväljdes under denna minnesvärda aftontillställning som sent eller aldrig skall utplånas ur min hågkomst. 
<sec/>
Kommer jag så till det andra. 
<sec/>
Förmodligen ha mina ärade läsare och måhända i ännu högre grad mina älskvärda läsarinnor redan fått klart för sig åt hvilket håll jag denna gång syftar. 
<sec/>
Öfverstekammarjunkarinnans härliga gestalt, hennes strålande ögon, hennes blidsköna anletsdrag, hennes lockars ymniga svall, hennes marmorhvita, en den ur hafvet uppstigna Venus Anadyomene värdiga barm, hennes pärlhvita tänder, som voro en skänk af naturen och ej tillverkats i Filadelfia eller på någon annan af löstandsfabrikationens mera bekanta stapelplatser – allt detta, som jag såg, och mycket annat som jag anade, lade fullkomligt beslag på min öfverretade inbillningsförmåga. 
<sec/>
Var jag på väg att bli kär, hopplöst förälskad? 
<sec/>
Bort det! Jag hade gunå’s längesedan vuxit från dylika barnsligheter och var med absolut undergifvenhet beredd på att sluta mina lefnadsdagar såsom mer eller mindre ålderstigen ungkarl. 
<sec/>
Men ändå – denna kvinna öfvade på mig en rent af fascinerande verkan, ehuru det var mig fullkomligt omöjligt att ens tillnärmelsevis redogöra för eller klart uppfatta den egentliga arten af mina förnimmelser. Här är för öfrigt icke rätta platsen att sondera dem, ty det lider mot slutet af min berättelse och jag måste följaktligen fatta mig så kort som möjligt – utan onödigt känslopjunk hålla mig till mera fakta. 
<sec/>
Supén tog ändtligen slut. Jag höll ännu på med min kompott à la Adelsköld, då de sprittande tonerna af Strauss’ odödliga Donauvals trängde in i matsalen samt föranledde det skyndsamma uppbrottet af dansande damer och kavaljerer. Denna gång lämnade gästerna bordet – det hade för öfrigt varit servering vid småbord – i spridd ordning. 
<sec/>
Somliga dröjde sig till och med klarkvar vid drufsafterna. Bland dem befunno sig min jovialiske vän revisor von Ehrenhielm och jag själf. Vi tillbrakte ännu en kvarts timme vid en kvarts karaff utsökt maderia af ett märke som väl skulle ha försvarat sin plats i konungens af Portugal vinkällare. 
<sec/>
Plötsligt ljöd från balsalen ett gällt, genomträngande skri – uppenbarligen en kvinnas. Musikens melodiösa tongångar tystnade med ens, och alla som dröjt sig kvar vid småborden, rusade i väg för att undersöka hvad som var å färde. 
<sec/>
Det behöfver väl knappast sägas att jag, äfvensom min vän revisorn, ögonblickligen följde de andra gästernas exempel. Och jag gjorde nu den stumma frågan: 
<sec/>
– Har ändtligen det utlofvade intressanta gått af stapeln. Är vännen Leo på det klara med sin bebådade öfverraskning? 
<sec/>
Balsalen företedde ett skådespel af den mest obeskrifliga förvirring. En och annan af de äldre damerna hade fallit i vanmakt, och andra voro färdiga att följa exemplet. Den hufvudsakliga uppmärksamheten var emellertid koncentrerad på ett af det stora rummets hörn, och där, i detta hörn, hade flertalet af balgäster grupperat sig i en tät klunga kring en mindre grupp, denna bestående af blott tre personer. 
<sec/>
Med hemskt stirrande ögon och en bild af den mest paniska ångest, den vettskrämdaste förfäran stod öfverstekammarjunkarinnan där, stel som en liflös staty med ena armen lyft mot höjden. Betjänten, som serverat mig under middagen och efteråt, fasthöll den andra med ett säkert, obevekligt grepp. 
<sec/>
Tredje personen i gruppen var en ung, ståtlig herre, en bankir Karfunkelstein af – såsom namnet antyder – judisk extraktion. Hans anletsdrag uttryckte den mest oförställda häpnad, uppblandad med en god dosis förtrytelse. 
<sec/>
– Mitt ärade herrskap ... 
<sec/>
Det var betjänten, som tog till ordet, och läsaren kan utan svårighet tänka sig mina känslor, då jag förnam vännen Leo Falks för mig så välbekanta röst! 
<sec/>
– Mitt ärade herrskap, yttrade den förmente domestiken ... Vågar jag för en kort stund anhålla om er odelade uppmärksamhet? Tillåt först att jag presenterar mig: mitt namn är Leo Falk. 
<sec/>
Ett mummel af häpnad genljöd i balsalen, och alla lyssnade i andlös förbidan medan en läkare, som befann sig bland gästerna, ägnade en afsvimmad äldre dam sina äskulapiska omsorger. 
<sec/>
– Det torde inte vara er obekant, mina damer och herrar, att åtskilliga, såsom det syntes oförklarliga tillgrepp under senaste tiden ägt rum just i den societet som ni själfva tillhöra. Mitt yrke – mitt själfvalda och med kärlek utöfvade kall är spanarens. En särskild anledning – min vän kastade en blick åt baron Segerstjärna som stod på något afstånd – gjorde att jag tog i tu med saken för att om möjligt skaffa klarhet däri. Nu är klarheten vunnen, och ingen behöfver längre hviska: »Tag fast tjufven!» Hon står här, och här, herr Karfunkelstein, har ni tillbaka er dyrbara diamantnål som stals för ett par minuter sedan under tredje reprisen af Donauvalsen, medan ni och nådig fru öfverstekammarjunkarinnan svängde er i dansens berusande hvirflar ... 
<sec/>
Fortsättningen uteblef tills vidare. 
<sec/>
Med doft jämmerrop störtade den sköna öfverstekammarjunkarinnan omkull på det bonade parkettgolfvet. Läkaren, som ändtligen fått lif i den gamla damen, skyndade fram till sin nya patient och böjde sig ned öfver henne . Några korta stönanden, några våldsamma krampryckningar – och balens drottning var död. 
<sec/>
Samtidigt ljöd på något afstånd ett revolverskott. Det tycktes komma från tamburen. Myckat riktigt – där låg öfverste Cronbladh med krossad hjärna. 
<sec/>
Det återstår nu ej många rader att skrifva. Då den så plötsligt af själsskakningar aflidna öfverstekammarjunkarinnans föregåenden noggrannare undersöktes, befanns hon vara en i sitt hemland förut straffad och såsom ytterst durchdrifven ansedd ficktjuf. Den bolivianske öfversten hade samtidigt varit hennes älskare och tjufgömmare. Ännu hade han icke hunnit realisera någon del af det rika bytet. Alltsamman, däribland friherre Segerstjärnas ring, anträffades i hans bostad. Stackars öfverstekammarjunkaren greps af den tragiska upptäckten så djupt att hans förstånd omtöcknades. Han intogs på vårdanstalten »Tufvan», numera Solna sjukhem, där han några månader efteråt drog sin sista suck. 
