<title>TJÄNSTEKVINNANS SON<title>TJÄNSTEKVINNANS SON
<chaptername>JÄSNINGSTIDEN</chaptername>
(1867–1872) 
<chapter/>

<chaptername>Kap. I.</chaptername>

<chaptername>I Förgården.</chaptername>

<chaptername>(1867.)</chaptername>

<sec/>
Ångbåten har passerat Flottsund och Domkyrkan, Gustavianum och Carolina träda fram. 
<sec/>
– Nu börjas den egentliga stenkastningen! utbrister en av kamraterna, begagnande ett uttryck från gatuuppträdena 64. 
<sec/>
Den egentliga! Den glada stämningen efter frukosten och punschen lägger sig; man känner att det är allvar i luften och att striden skall börja. Inga löften om evig vänskap, inga försäkringar om bistånd eller hjälp. Ungdomen har vaknat ur romantikens rus. Man vet att man skall skiljas vid landgången; nya intressen skola skingra flocken som sammanhölls av klassrummet, tävlingsstriden skall bryta band och allt skall vara glömt. Den egentliga Stenkastningen skall börja. 
<sec/>
Johan hyrde tillsammans med vännen Fritz ett rum i Klostergränden. Där var två sängar, två bord, två stolar och ett skåp. Det kostade 30 kronor i termin, alltså femton kronor per man. Middagen hämtades av städerskan för tolv kronor i månaden, eller sex kronor per man. Morgon och afton förtärdes ett glas mjölk och ett smörbröd. Det var allt. Ved köpte man på torget av en bonde för fyra kronor en liten bondfamn. Och så fick Johan en damejeanne med fotogen hemifrån i present, likasom han ock fick skicka sin tvätt till Stockholm. Han hade nu åttio kronor i sin bordslåda och dessa skulle bestrida terminens alla utgifter. 
<sec/>
Det var ett nytt egendomligt samhälle han inträdde i, olikt allt annat. Det var privilegierat som gamla Riddarhuset och hade eget forum. Men det var småstad. Det luktade bondkvarter. Alla professorer voro bönder, ej en enda var stockholmare. Husen och gatorna voro som i Nyköping. Och hit var bildningens huvudkvarter förlagt, genom en inkonsekvens av styrande som helt visst ansågo huvudstäderna vara bildningens stora centra. 
<sec/>
Man var student och som sådan överklass i staden, där borgarne stämplades med det föraktliga namnet brackor. Studenten stod ännu utom och över den borgerliga lagen. Att krossa fönster, bryta ner stängsel, slå polisen, störa gatufrid, ingripa på äganderätt, var tillåtet, ty det straffades icke; i allra värsta fall med en skrapa, sedan gamla Carcer på slottet icke mer begagnades, ja man gjorde till och med sin beväringstjänst i egen privilegierad uniform och för sig själv. Sålunda uppfostrades man systematiskt till aristokrat, ett nytt riddarstånd efter riddarhusets störtande. Det som var brott för brackan var lek och upptåg för studenten. Dessutom var studentgeisten nu högt uppdriven efter sångartåget till Paris, där man gjort lycka och hemma hälsats som återvändande segrare och triumfatorer. 
<sec/>
Han skulle nu läsa på graden, och ägde inte en bok. 
<sec/>
– Första termin skall man orientera sig, hette det. Han gick på nationen. Nationen var en antik kvarleva från landskapsförfattningens tid, ja så antik att de annekterade provinserna Skåne, Halland och Blekinge ej ens voro representerade som nationer. 
<sec/>
Nationen var likasom ett väl ordnat samhälle delad i klasser, icke dock efter merit, utan ålder och vissa misstänkta meriter tillsammans och ännu stod ordet nobilis tryckt efter de adliges namn i katalogen. Det fanns många sätt att göra sig gällande i nationen. Man kunde gå fram på ett adligt namn, på relationer, på släktskap, på pengar, på talang och på djärvhet eller smidighet; det sista allena gick dock icke bra med så pass skeptiska och förståndiga unga män. 
<sec/>
Första nationskvällen gjorde Johan sina rön. Gamla kamrater från Klara skola träffades i mängd, men dem undvek han helst och de honom. Han hade deserterat och sökt en ginväg över privatläroverket under det att de trampat sin stråt genom statens läroverk. De voro alla regelrätta och förkrympta tyckte han. Fritz däremot kastade sig genast in med aristokraterna och lät presentera sig, gjorde bekantskaper med lätthet och fann sig väl. 
<sec/>
När de om natten gingo hem frågade Johan vem den där snobben var som hade sammetsjacka och Benoîtonskragar med målade stigbyglar på. Fritz svarade att det icke var någon snobb och att det var lumpet döma folk efter fina kläder lika lumpet som att döma dem efter dåliga. Johan förstod icke detta med sina underklassbegrepp och vidhöll. Fritz bedyrade att det var en utmärkt hygglig man och han var dessutom senior i nationen. För att retas tillade han den upplysningen att besagde man uttalat sin tillfredsställelse med de nykomnes sätt och utseende: Det var hållning på dem, skulle han ha sagt. Förr sågo stockholmarne ut som gesäller när de kommo hit upp. – Johan blev stucken av meddelandet och kände att något hade kommit emellan dem. Fritz’ far hade varit mjölnardräng, men modren av adlig börd. Han hade ärvt av sin mor vad Johan ärvt av sin. 
<sec/>
Dagarne gingo. Fritz var klädd i frack varje morgon och gick att kura hos sina professorer; han skulle bli jurist. Det var karriär-banan, och juristerna voro de enda som fingo några realkunskaper nyttiga för det offentliga livet, de enda som fingo se in i samhällsorganisationen och känna kontakt med dagslivets handel och vandel. Det var realisterna. 
<sec/>
Johan hade ingen frack, inga böcker, inga bekanta. 
<sec/>
– Låna min frack, sade Fritz. 
<sec/>
– Nej, jag vill inte gå och göra mig till för professorerna, sade Johan. 
<sec/>
– Du är dum, sade Fritz, och det hade han rätt i, ty professorerna lämnade verkligen om ock svävande upplysningar om kurserna. Detta var ett slags högfärd hos Johan att icke ha något annat än sitt arbete att tacka för sin framkomst och vad värre var han ansåg det snöpligt att bli genomskådad som krypare. Skulle icke en gammal professor genast förstå att han kröp för honom? Att han ville begagna honom. Att underordna sig överordnade var nämligen liktydigt med att krypa. Allting var för övrigt svävande. Universitetet, som hägrat likt den fria forskningens högskola var i botten endast examensanstalt, skola, med pensa och förhör, men läxorna måste man fråga kamrater om, ty professorerna ville ej tala om att det var läxor. De höllo föreläsningar för syns skull eller för lönens och utan att ta kollegier (enskilda lektioner) gick icke någon examen. Johan beslöt att gå på föreläsningar, som icke kostade något. Han gick upp på Gustavianum att höra filosofiens historia. På de tre kvart föreläsningen räckte, genomgick professorn inledningen till Aristoteles Etik. Med tre timmars föreläsning i veckan skulle han sålunda behöva fyratio år för att gå igenom filosofiens historia. Fyratio år, tänkte Johan, det är för långt för mig, och så gick han inte dit mer. På samma sätt överallt. En adjunkt läste Shakespeares Henrik VIII och tolkade samt kommenterade den på engelska, för en publik av fem personer. Johan var med några gånger, men märkte att det skulle draga ut tio år innan Henrik VIII tog slut. 
<sec/>
Nu började det emellertid ljusna opp för honom vad examensfordringarne gällde. Det första var att skriva en kria på latin offentligt. Alltså mera latin ändå. Det tog emot. Han hade utsett till huvudämnen Estetik och Levande Språk. Men estetiken innefattade Arkitekturens, Skulpturens, Måleriets, Litteraturens historia och därtill de estetiska systemen. Det var ju nog för ett liv att genomtränga bara det. Levande språken voro Franska, Tyska, Engelska, Italienska och Spanska samt komparativ Lingvistik. Var skulle han få böcker till detta? Och kollegier hade han ej råd att ta! Han grep sig emellertid an med Estetiken. Hade fått veta att man kunde låna böcker på nationen, och så lånade han de delar av Atterboms Siare och Skalder som händelsevis funnos inne. De handlade tyvärr endast om Swedenborg och innehöllo Thorilds brev. 
<sec/>
– Ja men det här skulle man väl i Herrans namn ej kunna utantill? 
<sec/>
Det kunde ingen svara på. Swedenborg tyckte han var fjoskig och Thorilds brev till Per Tham på Dagsnäs angick honom inte. 
<sec/>
Swedenborg och Thomas Thorild voro två yverborna svenskar, vilka i enslighetens land gripits av den sjukan grössenwahn som enslighet medför och som i Sverige just genom dess isolerade läge och på en vidsträckt yta utplanterade lilla folkmängd, är ganska vanlig, och ofta brutit ut: i Gustav Adolfs Kejsarplaner, Karl X:s Europeiska stormaktsidéer, Karl XII:s Attilaprojekt, Rudbecks Atlantica-mani, sist i Swedenborgs och Thorilds himlastorm- och världsbrandsfantasier. De voro tokiga tyckte Johan och slängde dem. Och sådant skulle man läsa. 
<sec/>
Han började reflektera över sin ställning. Vad skulle han göra i Uppsala? Ta graden på sex år med 80 kronor. Och sedan? Han tänkte aldrig längre i sänder. Inga framtidsplaner, inga äregirigare drömmar än att bli magister. Lagerkrans, doktorsfrack och sedan läsa kakes i Jakobs skola till döddar. Nej, det tänkte han inte han skulle vilja! 
<sec/>
Terminen gick och det led till jul. Pengarne smälte sakta, men säkert i bordslådan. Och sedan. Studentkonditionernas tid var på upphällningen sedan järnvägarne lättat samfärdseln mellan landet och städerna där skolor och gymnasier voro förlagda. Det här företaget var vansinnigt och när inga mer böcker funnos började han driva omkring till kamrater. Han uppsökte olycksbröder. Träffade två som spelat schack hela termin och ej ägde mer än en psalmbok som en mor stuckit i en koffert. De gjorde sig också den frågan: vad fan ska man här att göra? Examen kom inte till en och man måste leta upp alla de hemliga gångarna, muta dörrvaktarne med kollegiipengar, krypa genom hål, göra skuld för böcker, visa sig på föreläsningar, åh det var så mycket, så mycket! 
<sec/>
För att fylla ut tiden lärde han sig blåsa B-kornett i nationssextetten, därtill intalad av Fritz som trakterade tenorbasun. Men övningarne hemma på oregelbundna tider började väcka split i hushållet. Han spelade även bräde, men Fritz hatade spelet och nu vandrade Johan med brädspelslådan omkring till bekanta och spelade hos dem. Det var tillräckligt idiotiskt, lika idiotiskt som att läsa Swedenborg, fann han. 
<sec/>
– Varför läser du inte? frågade Fritz rätt ofta. 
<sec/>
– Jag har inga böcker, svarade Johan. 
<sec/>
Det var verkligen ett skäl. 
<sec/>
Friheten, den fanns åtminstone, friheten från klockslag och bevakning, men den kändes tryckande. Om det hade funnits magistrar och skolböcker hade det varit bättre och mången ung man skulle ej ha gått förlorad. Friheten kändes bara som ett tomrum, omöjligt att utfyllas, för dem som ej hade pengar att bryta sig in i universitetslivets arbete. Den tvungna lättjan var odräglig och hade det ej varit för hedern skulle Johan vänt om. 
<sec/>
Krogar hade han ej råd besöka. Birstugor slank han med på och såg grymma saker. Ungdomen stod i kö, satt på bord, byråer och drack öl för att vänta sin tur. En gång såg han en kvinna som fyllt femti år taga emot ynglingar, och en annan gång en äkta man som vände sig åt väggen medan hustrun tog emot och studenter sutto på sängkanten och höllo ljuset. De andra många som ej kunde komma därtill uttömde sin mannakraft på våldsdåd. Några hade t. ex. en natt tagit en femtonalnars bjälke och försökte med den demolera ett trähus. Det var komplett ursinne. De många som nu jämra sig över de prostituerades hårda öde tro att nöden och förförelsen äro de enda motiven. Johan fann däremot under sin långa ungkarlspraktik under vilken han kom i beröring med väl hundra glädjeflickor aldrig en enda som var sentimental eller ville ändra bana. De hade valt den av smak, trivdes bra och voro alla glada. De voro nästan alla tjänsteflickor som lämnat sina platser, emedan de hade tråkigt; och förföraren talade de aldrig om annat än i egenskap av den förste, och någon skulle ju vara den förste. Att de skulle besiktigas tyckte de ej om, men beväringen besiktigas också. Huru mycket mer berättigad var då ej sanitetsåtgärden med kvinnorna som alstrat sjukdomen, vilket männen ej gjort. Allmänt och öppet numera beklagade man sig över den genom fantasier störda nattsömnen och den förlorade kraften ersattes med punsch och toddy. Han levde ytterst nyktert. Till middan dracks endast vatten och när han och Fritz om söndan togo var sin halvbutelj öl blevo de halvrusiga och dröjde vid bordet berättande varandra för hundrade gången gemensamma äventyr från skoltiden. 
<sec/>
En liten händelse av ovanlig beskaffenhet kom emellertid att rikta hans erfarenhet på ett område som är nästan hermetiskt slutet och som det är på tiden att öppna för att få frågan utredd. En morgon i början av terminen kom ett visitkort till Johan och Fritz från Gästgivargården med inbjudning att besöka vännen von X, legationssekreterare vid X:ska ambassaden i Stockholm. 
<sec/>
– Är han här? sade Fritz. Då blir det en fin middag. 
<sec/>
– Ja minns du inte att han lovade söka oss när han kom till Uppsala? 
<sec/>
– Ah det trodde jag han glömt bort! 
<sec/>
Med den fina bekantskapens stiftande hängde så ihop. 
<sec/>
På sommaren efter studentexamen hade Johan jämte sitt kotteri varit på Hasselbacken. Där hade de blivit presenterade för legationssekreteraren X som slagit sig ner hos dem. Det var en äldre man med simmiga ögon men med ett mycket gemytligt nedlåtande sätt. Han drack duskål med gossarne, av vilka några kände honom sedan soaréer hos kammarherrn. Man drack mer än man tålde och herr v. X skulle till staden. Han tog en droska och Johan med Fritz följde med. På vägen iklädde sig Herr v. X en studentmössa som han bytte till sig, under allmän uppmärksamhet från folket på gatan. Under vägen säger v. X. 
<sec/>
– Nu ska ni komma opp med mig och dricka ett glas champagne. 
<sec/>
Johan tackar, men Fritz blinkar med ögonen och säger nej. 
<sec/>
– Vi skola bort på en bjudning, säger han, och måste hem och kläda oss först. 
<sec/>
Johan gör ögon, men Fritz trampar honom på foten. 
<sec/>
– Var bor ni då, skall jag föra er hem, säger v. X. 
<sec/>
– Vid Brunkeberg numro 11, ljuger Fritz. 
<sec/>
Johan begrep ingenting. – Droskan stannar vid Brunkeberg, och Fritz drar kamraten in i portgången. 
<sec/>
– Vad är det här för slag? frågar Johan. 
<sec/>
– Äh, det är ett gammalt svin, säger Fritz, och jag ville bli av med honom. 
<sec/>
Johan tyckte det var mystiskt, men saken föll i glömska. Nu revs den opp igen. De gingo till hotellet och träffade där en kamrat av gamla gardet som också var inbjuden. Nå! De åkte till Uppsala högar där deras namn ännu stå skrivna i boken till en tvetydig erinran om ett något illa valt sällskap. Kamraterna äro döda, den fina herren landsförvisad efter vad man påstår, och Johan ensam är vid litet liv. 
<sec/>
Man återvände till staden och middagen gavs i ett inre rum på Gästis. Champagnen lades på is och det bästa som fanns rekvirerades. Vid champagnen hölls tal: politiska av ynglingarne, men den gamle herren log och meddelade indiskretioner som han påstod från Kabinettsmysterierna. Det var rart att få notiser i första hand och rikshemligheter. Herr v. X ville nu stänga till dörren åt källarsalen, men detta förbjudes. Studenter komma in och äta med sneglande blickar sina halvportioner. Nu är man berusad och har kommit in på kapitlet om evig vänskap, besök hos vännen när man kommer till utlandet o. s.v. Så omfamnas man och blir kysst på kinden efter det lands påstådda sed varifrån Herr X är hemma. 
<sec/>
Så bryter man upp och går till Flustret att dricka kaffe. Herr v. X vill sitta inne, men pojkarne vilja visa sin fina bekantskap och sitta ute. Det blir vid det. Men nu skockas adliga ynglingar omkring deras bord, hälsa bekant men skämtsamt på v. X och skratta åt hans sällskap. 
<sec/>
– Vad fan skratta de åt? säger Johan. 
<sec/>
– Vi ä fulla naturligtvis. 
<sec/>
Det blev afton och v. X skall resa hem med tåget. Kamraterna följa till station. Fritz och Johan stanna på perrongen, men en annan följer med in i vagongen. Därpå kommer han ut baklänges och smäller dörren igen med ett »dra åt helvete!» 
<sec/>
– Ett sånt as, han ville kyssa mig på mun! säger han ännu darrande och tar kamraterna med sig bort genom folkhopen. 
<sec/>
– Vad var det? 
<sec/>
– Det var hans sed, föreslog Fritz. 
<sec/>
– Nej, det var en djävel, säger den andre. 
<sec/>
– Har han drivit med oss? frågar Johan. Det var därför de skrattade på Flustret. 
<sec/>
Man kom icke till något resultat, men man kände sig bedragen och otillfredsställd. – Vad var detta nu? Det var historien om »den gamle herrn» som varje yngling väl någon gång kommit ut för, och Johan erinrade sig sedan att han i Klockargården i Vidala hört berättas en mystisk historia om en gosse som fick guldklocka och så mycket pengar han ville av en »gammal herre». Varför? Det visste ej sagesmannen. 
<sec/>
Terminen kröp fram, olidligt sakta, resultatlöst, försoffande. Johan kände att hit kunde han som underklass ha knogat sig fram men icke vidare. Det var nu en ekonomisk fråga som kom hans planer att stranda. Eller var han trött på detta ensidiga hjärnliv utan muskelarbete? Små erfarenheter som han bort vara beredd på gjorde också sitt att förbittra honom. En dag kom Fritz hem i deras kammare med en ung greve. Fritz presenterade herrarne, och greven sökte erinra sig om ej de varit kamrater i Klara skola. Johan ville minnas något sådant. De gamla vännerna och knäkamraterna titulerade varandra herr greven och herrn. Nog mindes Johan huru han och den unga greven lekt i en tobakslada vid Sabbatsberg och huru Johan vid ett tillfälle profeterat att »om några år, kära du, så känna vi inte varann mer»; varemot greven protesterat livligt och känt sig sårad. Varför observerade Johan just detta fall och icke så många andra, då det ju var en naturlig sak att man växte ifrån varandra då man icke umgicks på långa tider? Därför att han kände slavblodet koka vid ädlingens åsyn. Man har trott att det är rasskillnaden som alstrat detta hat. Men så lär det ej vara, ty underklassens starkare ras skulle då känna sig över bördsadelns svagare. Det är väl helt enkelt klasshat. Greven i fråga var en blek, mager yngling, med mycket simpla drag, gänglig, utan hållning; var mycket fattig och såg svulten ut. Han hade ett gott förstånd, var flitig och alls icke övermodig. Presenterades senare i livet ännu en gång för Johan och befanns vara en hygglig, human man som gjort en anspråkslös och stilla ämbetsmannabana under svårigheter som liknade Johans. Varför skulle han då hata honom? Och då logo de tillsammans åt sin ungdoms oförstånd. De kunde le då, ty Johan var vid tillfället vad man kallar »uppe» eljes skulle åtminstone icke Johan ha lett. »Stig upp du, så får jag sätta mig» har man mera elakt än upplysande formulerat underklassens strävan i våra dagar. Men man har misstagit sig. Förr slets man för att knuffa sig upp till de andra; nu vill man ha ner de andra för att slippa göra sig omak att kravla upp, där intet upp finnes. – »Maka åt dig du, så få vi sitta båda», skulle det nu rättvisligen heta. Man har sagt att de som nu äro uppe, ha kommit dit av nödvändighet och skulle sitta där under alla förhållanden; att tävlan är fri; att var och en kan komma sig upp; och att samma kapplöpning skulle börja om igen under nya förhållanden. – Gott, låtom oss då börja om kapplöpningen, men kom hit och ställ dig här nere där jag står, säger underklassen, så få vi se! Du har nu försprång med privilegier och kapital; och så skola vi vägas med vagnsele eller engelsk ridsadel efter nyare tiders fordringar. Att du har kommit före, det beror på att du fuskat! Löpningen är därför förklarad ogiltig, och vi börja om igen; såvida vi icke komma överens om att lägga bort löpning såsom varande en antikverad sport från flydda tider! 
<sec/>
Fritz hade en annan synpunkt på saken. Han ville icke bita dem i rocken de däruppe, utan han ville annoblera sig, och stiga upp till dem, likna dem. Han började läspa, och gjorde eleganta gester med handen, hälsade som en minister och gjorde kast med huvudet som om han haft räntor. Men han aktade sig för att bli löjlig och ironiserade sig själv och sin strävan. Nu var fallet att de aristokrater han ville likna, hade enkla, säkra okonstlade maner, somliga mycket borgerliga, och att Fritz arbetade efter en gammal teatermodell, som icke fanns mer. Han blev därför också i livet icke vad han väntat, oaktat han länge dvaldes i slottsrum hos sina vänner om sommaren, och han slutade på en rätt blygsam post i ett kollegium. Han mottogs som student i gästrummet, men längre kom han ej, och häradshövdingen blev ej presenterad i de salonger där studenten gått in opresenterad. 
<sec/>
Emellertid började verkningarne av det olikartade umgänget att visa sig. Först köld, sedan fiendskap. Det bröt ut en natt vid ett spelbord. – Fritz hade en dag mot slutet av terminen sagt åt Johan. 
<sec/>
– Du skall icke umgås med sådana där tunguser som du gör! 
<sec/>
– Vad är det för fel på dem? 
<sec/>
– Inget fel, men du kan hellre följa med mig till mina vänner. 
<sec/>
– Vi trivas ej tillsammans! 
<sec/>
– De trivas med dig, men de tro att du är högfärdig! 
<sec/>
– Jag? 
<sec/>
– Ja, för att visa du ej är det så följ med på punsch i kväll. 
<sec/>
Johan följde motsträvigt. Det var säkra, solida juristämnen som spelade kort. Det var först préférence. Man diskuterade poängen och Johan lyckades få ner den till minimum, ehuru herrarne gjorde sura miner. Därpå föreslogs knack. Johan sade att han aldrig spelade knack. 
<sec/>
– Är det princip? frågade man. 
<sec/>
– Ja, svarade han. 
<sec/>
– När antog du den principen? frågade Fritz giftigt. 
<sec/>
– Nu! 
<sec/>
– Nyss? Här? 
<sec/>
– Ja, nyss, här! svarade Johan. 
<sec/>
Det växlades ett hätskt ögonkast och det var slut. De gingo hem tysta; lade sig tysta; stego upp tysta. De åto middag i fem veckor vid samma bord, tysta och de talade aldrig mer. Klyftan hade öppnat sig, vänskapen var slut, umgänget var slut, ingenting fanns mer kvar av rapport mellan dem. Huru det kom sig? Deras så motsatta naturer hade väl i fem år sammanhållits av vanan, klassrummet, intresset, attraherats av gemensamma minnen, nederlag, segrar. Det var en kompromiss mellan eld och vatten som måste upphöra och kunde upphöra när som helst och huru hastigt som helst. Den kreverade nu också som ett skott; maskerna föllo och man blev icke, utan man upptäckte helt enkelt att man var född fiender, det vill säga två olika danade naturer ville gå åt var sitt håll. Man gjorde icke upp kontot med ett gräl och otidiga beskyllningar, man gjorde slut utan att tänka därpå. Det gick av sig själv. Det var en hemsk tystnad ibland vid middagsbordet, där händerna korsades och blickarna undveko varann; stundom rörde sig Fritz läppar likasom de ville tala, men struphuvudet arbetade icke. Vad skulle man säga? Det fanns ingenting att säga annat än att med tystnaden ange oss emellan finns ingenting mer. 
<sec/>
Och ändock fanns det där! Ibland kunde Fritz komma hem på aftonen munter och synbarligen i avsikt att säga: kom med ut och ruska opp dig gamle vän, men så stannade han mitt på golvet, isad av Johans köld, och så gick han ut igen. Ibland kom det åt Johan, som led av brytningen, att han ville säga åt vännen: så dumma vi ä! – Men så frös han ihop vid åsynen av dennes världsmannasätt. De hade nött ut vänskapen genom att bo tillsammans. De kunde varann utantill, kände varandras hemligheter och svagheter, visste vad den andra skulle svara på repliken. Det var slut! Vad mer? 
<sec/>
Det var en eländig försoffningens tid som nu följde. Lösryckt ur skolans samliv, där han suttit som en del i en maskin och fungerat i samarbete med de andra, upphörde han att leva lämnad åt sig själv. Utan böcker, tidningar eller umgänge blev han tom; ty hjärnan producerar mycket litet, kanske intet och för att kombinera måste den ha material utifrån. Det kom ingenting utifrån, kanalerna voro täppta, vägarne avskurna och hans själ svalt. Ibland tog han Fritz böcker och såg i. Bland dem hittade han för första gången Geijers historia. Geijer var ett stort namn och var endast känd genom Kolargossen och Sista Kämpen, Vikingen och flera dåliga poem. Nu skulle han träffa historieskrivaren. Han läste Gustav Vasa. Han förvånade sig över att icke finna varken en stor synpunkt eller några vidare nya upplysningar. Och stilen, som man då talade om var alldaglig. Det liknade ett minnestal denna korta historia om en så långlivad konungs regering, och knapphändig var den också som en riktig lärobok. Tryckt med fin stil utan noter hade nydanarkungens regering utgjort en liten broschyr. Han frågade också en dag kamraterna vad de tyckte om Geijer: 
<sec/>
– Den är djävlig, svarade de. 
<sec/>
Det var allmänna meningen den tiden, då inga jubilar- eller statyhänsyn hindrade var man att uttala sin mening. 
<sec/>
Så tittade han i grundlagarne. – Husch! Det var hemskt att behöva läsa sådant där! Genom hem och kristendom hade Johan fått en sådan ovilja för allt som rörde allmänna intressen, och genom att oupphörligt höra de gamla satserna att ungdomen ej skulle befatta sig med politik, det vill säga allmänt väl, och genom Kristendomens individualism med dess eviga grävande i jaget och dess lyten var han konsekvent bliven egoist. »När var och en sin syssla sköter etc.» var ju den kristna egoistmoralens första bud. Därför läste han icke heller tidningar, och brydde sig icke om vem som styrde eller huru det styrdes, vad som tilldrog sig ute i världen, huru folkens öden gestaltade sig, eller vad tidens stora andar tänkte. Därföre föll det honom aldrig in att gå på nationens möten där allmänna angelägenheter avhandlades. Det sköter de nog om menade han. Och han var icke ensam om den meningen, så att nationssammankomsterna leddes av några raska karlar, vilka kanske oriktigt ansågos som egoister, vilka ville begagna det allmänna för enskilt intresse. Han som lät det lilla samhällets angelägenheter gå vind för våg var väl större egoist sysslande med sin själs enskilda angelägenheter, ehuru till hans ursäkt och många landsmäns må framdragas, att han var blyg. Men denna blyghet skulle skolan genom övning i offentligt uppträdande och talarelektioner ha avhjälpt. I blygheten låg dock även feghet: fruktan för motsägelse, löje, och mest för att anses fräck, att vilja sticka sig opp, och varje ung man, som stack sig upp stukades genast till, ty här var åldersaristokrati i hög grad. 
<sec/>
När kammaren blev kvav gick han utanför staden. Men det förfärliga landskapet med dess ändlösa leråkrar gjorde honom trist. Han var icke slättbo, utan hade sina rötter i Stockholmstraktens kuperade och av vattendrag livade natur. Han led av Upplandslandskapet och hade ett slags hemlängtan till sitt, i så hög grad att när han om julen kom hem och fick se Brunnsvikens småleende strandkonturer blev han rörd ända till sentimentalitet och hans öga vilade i betraktandet av Hagaparkens mjuka lövskogslinjer tills han kände huru själen likasom stämdes i ton igen efter att länge ha varit oharmonisk. Så beroende var hans nervliv av dess omgivande medium. 
<sec/>
Såsom ett mindre stadssamhälle borde småstaden Uppsala ha tilltalat honom mer än storstaden, vilken han hatade. Hade småstaden varit verkligen en utvecklad form av landbyn med bibehållande av landets enkla medel för hälsa och trevnad med fragment av landskapet mellan husen, så hade den varit att föredraga. Nu är småstaden en tarvlig, anspråksfull kopia av storstadens misstag, därför är småstaden så vidrig. Allting var också småstadsaktigt. Det oupphörliga påminnandet om ens nation. 
<sec/>
– »Mitt namn är Pettersson, Östgöte.» 
<sec/>
– »Jag heter Andersson, Smålänning.» 
<sec/>
Och så rangsjuka mellan nationerna. Stockholmarne ansågo sig vara högst och avundades och föraktades därför av »bönderna». Vad var högst? Det var mycken strid om det. Att ha frambragt stora män ansågo värmlänningarne som hade Geijers porträtt i sin sal, och smålänningarne som hade Tegnér och Linné. Stockholmarne som bara hade Professor Bergfalk och Bellman, kallades »rännstensungar». Det var ju icke kvickt, i synnerhet när det kom från en kalmarit, som också därför tillbakafrågades om man icke hade rännstenar än i Kalmar. Och kalmariterna hade brutit sig ut ur Smålands Nation och hade en dubblett för sig. Valet av Studentkårens ordförande gav särskilt tillfälle till bygdpatriotismens utveckling av sina resurser. Även professorernas befordringskiv med tidningsartiklar och pamfletter hade något skråköpingsaktigt i sig, och universitetets kansler som satt i Stockholm avgjorde dock i sista hand vem som skulle nämnas till lärostolen. Det talades också om besynnerliga utnämningar. De förbigångne soulagerades stundom på ett mindre lämpligt sätt såsom då t. ex. en förbigången kapacitet, bestämd till Elis Malmströms efterträdare, och docent i Estetik gjordes till kommerseråd och nordstjärneriddare. 
<sec/>
Universitetet i Uppsala 1867 hade icke en enda framstående lärare som höjde sig över hopen. Några voro gamla och rent av förfallna toddygubbar. Andra voro unga oprövade dilettanter som kommit fram genom sina fruar eller småtalanger. Den enda som åtnjöt ett visst anseende var Svedelius. Mera dock för sitt humana, godmodiga sätt och de anekdoter han framkallat, än för sitt snille. Hans lärda verksamhet inskränkte sig till att göra läroböcker och åminnelsetal båda i en kärv, yversvensk ton utan att vara strängt vetenskapliga eller angiva självständig forskning. 
<sec/>
I stort taget var allt som förelästes hämtat från utlandet, mest från Tyskland. Läroböckerna voro i de flesta ämnen författade på tyska eller franska. Engelska däremot mycket litet, ty det kunde man ej. Själva professorn i Litteraturhistorien kunde ej engelska uttalet och han började därför sina föreläsningar med ursäkt för uttalet. Att han kände språket behövde han ej förklara då man kände hans översättningar från engelska poesier. Men varför lärde han sig ej uttalet? frågade sig studenterna. De flesta gradualavhandlingar voro endast dåliga kompilationsarbeten från tyskan och fall av rena översättningar med åtföljande skandal förekommo. Detta var nu icke något utmärkande för epoken, ty en svensk bildning gives lika litet som en belgisk, en schweizisk eller en ungersk, oaktat det finns en Linné och en Berzelius, båda utan svenska efterföljare. 
<sec/>
Johan led av brist på företagsamhet. Skolan hade satt honom arbetet i händerna, Universitetet lämnade allt åt honom själv. Modlösheten och trögheten grepo honom och han fattade nu, pinad av tanken på vad som skulle följa efter denna termins utgång, det beslutet att söka en anställning och ett bröd. Han hade hört av en kamrat att man kunde bli folkskolelärare på landet utan vidare examen och att man kunde leva på en sådan plats. Nu var det Johans dröm att få leva på landet. Han hade en medfödd ovilja mot staden, ehuru född i en huvudstad. Han kunde aldrig anpassas för livet utan ljus och luft, aldrig trivas på dessa gator och torg som voro likasom gjorda för torgföring av de yttre tecken som angåvo stigande eller fallande på den orimliga sociala skalan, där bisaker såsom kläder och sätt att vara betydde så mycket. Han hade kulturfientlighet i blodet, kunde aldrig komma ifrån att känna sig som en naturprodukt som ej ville lösas från det organiska sambandet med jorden. Han var en vild växt som förgäves med sina rötter letade efter en kappe jord mellan gatstenarne, ett djur som längtade efter skogen. 
<sec/>
Det finns en fisk som klättrar i trän och ålen kan gå på land upp i ärtåkern, men båda vända alltid åter till vattnet. Hönsen äro sedan så lång tid tillbaka domesticerade att urfädren hunnit dö ut, men ändå behåller fågeln sin vana att sova på en pinne. Det är tjäderns och orrens nattkvist. Gässen bli oroliga om hösten, ty deras blod minnes att det är flyttningstiden. Bättre är det icke ställt med anpassningen! Strävar alltid tillbaka. Så är det också med människan. Nordbon har icke, med bibehållande av kulturvanor, kunnat avpassa sig för nordligt klimat, därför är lungsot en nordlig sjukdom. Magen, nerverna, hjärnan, huden kunde lämpa sig, men lungorna icke. Eskimån däremot som är en sydlänning han avpassade sig för isen, men måste uppge kulturen. Och nordbons längtan till södern; vad är den, om icke en strävan att komma åter till sin första miljö i ett soligare land, till Ganges stränder där vaggan stod. Och barnets ovilja mot köttätning, lystnad efter frukter, håg att klättra, idel baksträvan! Därför är kulturen: att leva i en evig spänning, en evig kamp mot återgång. Genom uppfostran dras uret opp, men är fjädern icke stark nog så springer den och hela maskineriet snurrar opp, tillbaka igen, tills vila inträder. Med ökad kultur blir spänningen allt större, och vansinnets statistiska tablåer visa allt flera siffror i kolumnen. Man kan ej sträva mot kulturströmmen, men man kan rädda sig på land. Socialismen som nu kommer och vill fira ner överklassen med dess värdelösa »högre» som lockar till strävan uppåt är en rörelse i tillbakagående sund riktning. Spänningen skall ju minskas när trycket uppåt minskas. Men därmed skall en stor del lyxkultur avskaffas. I vissa inre trakter av Tyska Schweiz har redan relativ vila infunnit sig. Där finns nämligen ingen orolig jäktan uppåt efter äreställen och utmärkelser, emedan sådana saknas. En millionär bor i en större stuga och skrattar åt den snörda utstyrda stadsbon, skrattar gott och icke avundsamt bittert, ty han vet att han skulle kunna köpa kontant dessa grannlåter om han ville. Men han vill icke, ty hans grannar värdera icke lyx. Mänskorna kunna sålunda bli lyckligare om jakten upphör vara så hetsig, och de komma att bli det, ty lyckan är väl huvudsakligen frid. Mindre arbete och mindre lyx. Det är icke järnvägarne som klandras utan övermåttet av järnvägsanläggningar, och i det Arkadiska Schweiz har man redan ruinerat trakter med järnvägar, ty ingenting finns att frakta på dem och passagerarne gå till fots. Ja man räknar än i dag väglängder efter gångväg. 
<sec/>
– Det är åtta timmar till Zürich, säger man. 
<sec/>
– Åtta det är inte möjligt. 
<sec/>
– Jo, det är säkert! 
<sec/>
– På järnvägen? 
<sec/>
– Jaså, på banan? Det är väl bara en och en halv! 
<sec/>
I Sverige finns redan en bana som regelbundet för tre passagerare i sina tre klasser: brukspatron, förvaltaren och bokhållaren. Vi få väl se när man börjar stänga stationer av brist på kol när gruvstrejkerna höjt prisen, och av brist på konduktörer när lönerna stigit, och av brist på frakter, när havra och trä ej mer kan föras ut, då järnet redan är för dyrt att begagna banan utan måste söka de gamla vattenvägarne. 
<sec/>
Icke hjälper predikan mot kulturen, det vet man nog, men om man observerat tidens rörelser skall man se att en återgång till naturen är under evolution, och går redan under det av Turgenev införda ordet förenkling: (simplifikation). Det är evolutionisternas misstag att i allt som befinner sig i evolution eller rörelse se ett framsteg till mänsklighetens lycka, ty de se ej att en sjukdom också utvecklar sig framåt mot kris, tillfrisknande eller död. 
<sec/>
Vilket löst påhäng är icke kulturen; drick en ädling drucken och han skall bli en vilde; släpp ett barn utan uppfostran i skogen, (antaget att det kan föda sig där) och det skall icke tala ens. Av en bondpojke, som anses stå så lågt, kan man (i samma generation alltså) göra en vetenskapsman, en minister, en ärkebiskop, en artist. Duger ej där tala om arv, ty bonden, fadren, som stannat på en ståndpunkt, som anses låg, kunde ju ej ta blodarv från odlade hjärnor. Och snillens barn ärva vanligen ingenting annat än utbrända hjärnor, stundom en teknik i fadrens yrke mest dock inhämtad genom dagligt umgänge med fadren. 
<sec/>
Staden är eldstaden som slukar levande bränsle från landet för att kunna hålla det nuvarande samhällsmaskineriet i gång, det är sant, men det bränslet blir för dyrt i längden och därför skall maskinen stanna. Det blivande samhället skall icke behöva den maskinen för att kunna arbeta eller också skall det gå med bränslebesparande. Men att sluta från det nuvarande samhällets behov till det kommandes, det är felslut. 
<sec/>
Det nuvarande samhället är en naturprodukt, må vara, men en oorganisk, det blivande samhället skall först bli en organisk produkt, alltså en högre, emedan det icke skall lösgöra mänskan från första grundvillkoren för en organisk tillvaro. Det skall bli samma skillnad som mellan stengatan och ängen. 
<sec/>
Ynglingens drömmar gingo ofta utom konstsamhället ut i naturen. Det förra var gjort med mänskohands våld på naturlagarne, ty man kan göra våld på en växt genom att bleka den under en blomkruka, därvid frambringande en för mänskan matnyttig sallatsväxt, men fördärvande växten såsom växt med dess förmåga att leva sunt och fortplanta sig. Kulturmänskan är en sådan växt genom konstblekning gjord nyttig för det blekta samhället, men osäll och osund som individ. Skall då blekningen pågå för att det ruttna samhället skall bestå? Skall individen leva osäll för att uppehålla ett osunt samhälle? Och kan samhället vara friskt när individerna äro sjuka? Individen, en enskild, får väl icke begära att samhället skall offras för dess skull, men individerna eller flertalet har rättighet att fordra ändringar i samhällsskicket för dess välbefinnande, ty samhället det är ju de själva! 
<sec/>
På landet med dess enklare förhållanden trodde han sig kunna trivas i en obemärkt ställning utan att känna sig ha sjunkit eller stigit ner, i staden ej, ty där funnos oupphörliga påminnelser om höjden och fallet. Att stiga ner godvilligt är icke påkostande, om åskådarne blott kunna övertygas att det är godvilligt, men att falla är bittert helst ett fall alltid hälsas med applåder av de nedanför stående. Stigningen eller att sträva uppåt, förbättra sin ställning är bliven en samhällsdrift och ynglingen drevs av den ehuru han icke alltid insåg att uppåt var högre. 
<sec/>
Han ville emellertid nu ha ett resultat, ett liv i verksamhet och med bröd. Han såg igenom de många annonserna om folkskollärarplatser i Posttidningen. Där funnos med 300 kronor, 600 kronor, boställe, kobete och trädgård. Han sökte den ena efter den andra, men fick intet svar. 
<sec/>
När så terminen var slut och de åttio kronorna förtärda, reste han hem, utan att veta vart han skulle vända sig i världen, vad han skulle bli, vad han skulle leva av. Han hade tittat in i förgården och sett att där icke var rum för honom. 
<chapter/>

<chaptername>Kap. II.</chaptername>

<chaptername>Där nere och där oppe.</chaptername>

<chaptername>(1867–68.)</chaptername>

<sec/>
– Är du fullärd nu? Med sådana och dylika frågor hälsades han ironiskt vid hemkomsten. 
<sec/>
Fadren tog saken mera allvarsamt och försökte kasta upp planer, utan att lyckas få fram någon. Johan var student, det var ett faktum, men vad mer? 
<sec/>
Nu var det vinter, så att icke ens vita mössan kunde skänka honom någon förmildrande glans eller familjen någon ära. Någon har trott att krigen skulle upphöra av brist på officerare om man tog bort uniformen; säkert är att studenter icke skulle bli så många om man ej hade det utvärtes tecknet. I Paris där ej sådant brukas försvinna studenterna i hopen och ingen gör affär av dem under det i Berlin de tränga fram som ett privilegierat stånd bredvid officerarne. Därför är också Tyskland ett doktorsland och Frankrike ett medborgarland. 
<sec/>
Fadren såg nu följden av att ha uppdragit en odugling för samhället, som icke orkade grava, men kanske ej skämdes att tigga. Världen stod ynglingen öppen att svälta i, gå under i. 
<sec/>
Hans planer på folkskolan tyckte fadren ej om. Så litet resultat av så mycket arbete. Och hans äregiriga drömmar skulle också lida av ett sådant neråtgående. Folkskolelärare, det var ju som sergeant; underklass utan hopp om stigande, och det skulle stigas, så länge alla andra stego; och det skall stigas tills man bryter halsen av sig så länge klass- och rangsamhället finns till. Han hade icke fått studentexamen för kunskapernas skull utan för att bli överklass, och nu stod han lika fullt i begrepp att bli underklass. 
<sec/>
Det blev pinsamt hemma, ty Johan kände sig äta nådebröd, när julen var över, och han icke längre kunde anses vara hemma på julbesök. 
<sec/>
En dag möter han händelsevis på gatan en bekant lärare vid ett läroverk som han icke träffat på länge. De talade om framtiden och vännen föreslog Stockholms folkskola såsom ett bra levebröd under det man läste på graden, ty där hade man ett tusen kronor i lön och var ledig klockan ett på dagen. Var som helst utom i Stockholm, menade Johan. – Ah, det var flera studenter än han inne vid folkskolan. – Var det? Nå då hade man ju olyckskamrater! – Ja, och en hade gått ifrån Nya Elementarskolan där han var lärare. 
<sec/>
Johan gick upp och anmälde sig och blev antagen med nio hundra kronor i lön. Fadren gillade beslutet sedan han fått höra att gradläsningen kunde befordras därigenom och Johan lovade att inackordera sig hemma. 
<sec/>
Klockan halv åtta gick han en vintermorgon från Norrtullsgatan ner till Klara. Alldeles som han gjort vid åtta års ålder. Samma gator, samma Klara klockor. Och i nedersta klassen. Det var en bakläxa på elva år! Lika rädd, ja räddare, att komma för sent, inträdde han i den stora klassen där han jämte två lärarinnor skulle läsa med över ett hundra barn. Och där sutto de nu samma barn från Jakob, men i en yngre upplaga. Fula, förkrympta, bleka, svultna, sjukliga och med nedslagna miner, grova kläder och tunga skor. Lidandet, mest kanske lidandet av att känna det andra hade det bättre och att de alltid skulle ha det så, ty så trodde man då, har tryckt på underklassens ansikte detta hopplösa, pinade drag som icke den religiösa resignationen eller hoppet om himlen kan utplåna, och som likt det onda samvetet gör att överklassen flyr dem, bygger sina hus utom staden och låter fattigvården taga personlig beröring med dessa utkastade. 
<sec/>
Psalmen sjöngs, fader vår lästes; allt var sig likt, intet hade gått framåt utom att bänkarne voro utbytta mot stolar och bord och att rummet var ljust och luftigt. Han måste knäppa hop händerna och sjunga med i psalmen. Det var genast våld på samvetsfriheten. 
<sec/>
Bönen var slut och överläraren eller rektorn kom ner. Han tog Johan något faderligt. Det var en förman alltså. Instruktioner och råd meddelades. Denna klass var den sämsta och magistern skulle vara sträng. Och så förde Johan in sin klass i ett enskilt rum att där börja sin lektion. Rummet liknade på ett hår förberedande i Klara skola och där stod den förfärliga stolen med trappstegen som liknade en schavott och var rödbetsad som om den vore besmord med blod. Och så fick han en pekpinne i handen, med vilken han omväxlande skulle knacka och slåss. – Han skulle slåss. Han bestiger schavotten. Han var blyg för dessa trettio barnansikten, gossars och flickors, som spejande sökte läsa i hans ansikte om han var kitslig. 
<sec/>
– Vad har ni till läxa? frågade han. 
<sec/>
– Första budet! skrek hela klassen. 
<sec/>
– Nej, bara en får svara. Du som sitter högst. Vad heter du? 
<sec/>
– Hallberg, skrek hela klassen. 
<sec/>
– Nej, bara en skall svara, och den jag frågar. 
<sec/>
Barnen fnissade 
<sec/>
– Den där var inte farlig, menade de. 
<sec/>
– Nå hur lyder första budet? frågade Johan den som satt högst. 
<sec/>
– Du skall inga andra gudar hava för mig! 
<sec/>
Nå det kunde han alltså. 
<sec/>
– Vad är det? frågade han ånyo med försök att lägga så liten tonvikt på det som möjligt. Nå det gick också. Därpå frågade han femton barn detsamma, och en kvart var gången. Johan tyckte det här var idiotiskt. Vad skulle han nu göra. Tala om Gud vad han visste. Men på forskningens dåvarande ståndpunkt hade man stannat vid det blygsamma resultat: att man icke visste något om Gud. Johan var teist och trodde nog ännu på en personlig gud, men något närmare kunde han icke upplysa om. Helst hade han velat angripa Kristi Gudom, men då hade han blivit avskedad. Det blev en paus. Hemskt tyst, under det han tänkte över sin falska ställning och det fåniga i undervisningen. Om han nu med ens fått säga att man icke visste något om Gud så hade hela kakesen och bibliskan varit överflödiga. Att de icke fingo stjäla, det visste de, och att de icke fingo ljuga också. Vad så tjaggla om det där. Han fick en besatt lust att vara vänlig mot barnen och ta dem som medbrottslingar. 
<sec/>
– Nå, vad ska vi göra nu? sade han. 
<sec/>
Hela klassen tittade den ena på den andra och fnissade. – Den där magistern var livad, tänkte de. 
<sec/>
– Vad brukar magistern göra när han förhört läxan? frågade han den högsta. 
<sec/>
– Hm, han brukar förklara, svarade denne och ett par till. 
<sec/>
Ja nog kunde Johan förklara Gudsbegreppets uppkomst och historia, men det fick han ju inte. 
<sec/>
– Ni får vara lediga, sa han, men ni får inte skrika. 
<sec/>
Barnen tittade på honom och han på dem. De logo mot varandra. 
<sec/>
– Tycker inte ni också att det här är idiotiskt? hade han på läpparne, men det tog ingen konkretare form än i löjet. 
<sec/>
Men Johan blev snart allvarsam när han såg att de skrattade ut honom. Den här metoden går inte tänkte han. Och så äskade han ljud och började durka igenom budet en gång till, så att alla fått sig en fråga. Klockan lyckades verkligen efter oerhörda ansträngningar bli nio, och lektionen var slut. 
<sec/>
Nu samlades klassens tre avdelningar igen i den stora salen för att bereda sig till att gå ut på gården och hämta luft. Beredas är just ordet, ty en så enkel akt som att gå ut på gården fordrade en lång förberedelse. En noggrann beskrivning skulle uppta ett tryckark och möjligen bli räknad till de moderna karikatyrerna; vi få nöja oss med en antydan. 
<sec/>
Först skulle alla de ett hundra barnen sitta orörliga, absolut orörliga, och tysta, absolut tysta, på sina stolar som om de skulle fotograferas. Hela samlingen erbjöd i ett ögonblick från katedern skådespelet av en grå matta med ljusa mönster på, men i nästa rörde någon på huvudet; effekten var förstörd och offret fick stiga ur sin bänk och ställas vid väggen. Ensemblen var nu störd och det fordrades ännu en mängd knackningar innan de 200 armarne lågo parallellt på bordskivan, de 100 huvudena sutto i rät vinkel mot nyckelbenen. När lugnet återinträtt något så när, började en ny knackning, som fordrade det absoluta. Men i samma ögonblick det absoluta skulle inträda tröttnade någon muskel, slappades någon nerv, släppte någon sena. Åter upplösning, stryk, skrik och nytt arbete på det absoluta. Det slutade vanligen med att lärarinnan (lärarne drevo icke det absoluta) måste blunda och låtsas att det var absolut. Nu inträdde det viktiga ögonblicket då de hundra på en given knack skulle få stiga upp från sina platser för att stå på golvet, men ingenting vidare. Detta var ett kinkigt moment, ty nu ramlade griffeltavlor och skramlade linjaler. Ja, då fick man sitta igen. Och så satt man igen, och fick ta om exercisen med att sitta absolut stilla. Hade man verkligen råkat komma upp på bena, så började marschen ut i avdelningar, men på tå, absolut. Eljes fick man vända om och sitta igen, och stå igen o.s.v. o.s.v. Åh! Man skulle gå på tå, med träbottnade skor, med våta stövlor, med becksömskängor. Detta var ett stort missgrepp, ty det vande ungdomen att smyga, och gav hela deras uppträdande något kattaktigt, lömskt. Ute på gården skulle nu läraren ställa de drickande i en rät linje framför vattenledningsröret som befann sig vid ingången och samtidigt inspektera avträdena som voro belägna i andra ändan av den långa gården samt dessutom anordna lekar och övervaka lekarna mitt på gården. Därpå ställdes barnen upp igen och marscherade in. Kommo de ej tyst så fingo de gå ut igen. Åh! 
<sec/>
Och så börjades en ny lektion. Det var innanläsning i en patriotisk läsebok, vars syfte huvudsakligen tycktes gå ut på att inplanta vördnad för överklassen och Sverige såsom varande det bästa landet i Europa, ehuruväl detsamma i klimatiskt och ekonomiskt är ett av de sämsta, ehuruväl dess kultur är lånad utifrån och alla dess konungar av utländsk börd. Sådana läror vågade man ej bjuda överklassens barn på i Klara och Lyceum, men i Jakob hade man kurage att låta de fattiga barnen sjunga en patriotisk sång om Hertigen av Östergötland i vilken sång förekom en strof till flottans manskap, lovande segrar i önskade bataljer. Segern var given ty, så sjöngs det: »Oss Prins Oskar för an» eller dylikt. Emellertid började innanläsningen. Men strax i början av lektionen kommer inspektören in. Johan vill avbryta, men förmannen ger en vink att lektionen skall pågå. Barnen som förlorat respekten efter kakestimman äro ouppmärksamma. Johan kältar, men utan framgång. Då träder inspektören fram med en rotting; tar boken av magistern och håller ett litet tal. Denna avdelning är den sämsta och nu skall magistern få se hur man skall behandla dem. Den övning som nu följde tycktes ha till huvudändamål att framkalla absolut uppmärksamhet. Det absoluta tycktes vara målet som skulle vinnas vid dessa dresseringar av mänskobarn i relationernas ofullkomliga värld. 
<sec/>
Den läsande avbröts och ett namn i högen ropades upp för att fortsätta läsningen. Att följa med och vara uppmärksam antogs vara den lättaste sak av den gamle man som säkerligen ofta erfarit huru tankarne springa sin väg under det ögonen irra över en sida i en bok. Den ouppmärksamma drogs fram vid håret eller kläderna och piskades med rottingen tills han rullade på golvet under tjut. Magistern ålades att begagna rottingen flitigt; och inspektören gick. Här återstod intet annat än att följa metoden eller avgå; det senare ingick icke i Johans planer, och därför stannade han. Han höll ett tal till barnen och refererade till inspektören. 
<sec/>
– Nu vet ni, sade han, huru ni skola uppföra er för att slippa stryk. Den som ådrar sig stryk har vållat det själv. Skyll inte på mig sen. Här ligger rottingen, där är plikten; uppfyll plikten eljes kommer rottingen – utan mitt förvållande. 
<sec/>
Det var ganska listigt sagt, men var ändock obarmhärtigt, ty det skulle först ha utrönts huruvida barnen kunde uppfylla plikten. Det kunde de ej, ty de voro de livligaste och därför de minst uppmärksamma. Alltså rottingen gick hela dan. Nödrop, ångesten tecknad i de oskyldiges ansikten. Det var gruvligt. Att vara uppmärksam faller icke under viljans maktområde, och därför var allt detta straffande idel tortyr. Johan kände det orimliga i sin roll, men han hade ju sin plikt bakom sig. Ibland tröttnade han, och lät allt gå vind för våg, men då kommo kamrater, lärare och lärarinnor och föreställde honom vänligt. Ibland fann han alltsammans så befängt att han måste le med barnen under det rottingen gick. Båda parterna insågo att de arbetade på det omöjliga och det onödiga. 
<sec/>
Ibsen som icke tror på bördsadeln eller penningadeln, har nyligen uttalat sin tro på industriarbetaren såsom den nya adeln. Varför skall det nödvändigt vara adel? Om det nu ger anledning till urartning att icke arbeta alls med kroppen, så urartar man kanske lättare genom för mycket kroppsarbete och nöd. Alla dessa barn som hade kroppsarbetare till föräldrar sågo sjukare, svagare, oförståndigare ut än överklassens barn han sett. En och annan muskel kunde vara starkare utvecklad, ett skulderblad, en hand, en fot, men blodet såg dåligt ut där det lyste igenom den bleka huden. Många hade stora huvuden som tycktes uppsvällda av vatten, öron och näsa runno, händerna voro förfrusna. Stadsarbetarnes yrkessjukdomar tycktes ha ärvts ned: här såg man i miniatyr gasarbetarens genom svavelångor fördärvade lungor och blod, smedens skuldror och utvikta fötter, målarens av fernissor och giftiga färger atrofierade hjärna, sotarens skrofelartade utslag, bokbindarens inklämda bröst; här hörde man ekot av metallarbetarens och asfaltfabrikantens hosta, luktade tapettryckarens gifter, observerade urmakarens närsynthet i nya upplagor. I sanning, detta var icke någon ras som ägde framtiden eller som framtiden kunde bygga på, och föröka sig i längden kan den ej heller, ty arbetarnes led rekryteras oupphörligt från landet. 
<sec/>
Vid 2-tiden var salen först utrymd, ty det tog nära en timme med knackningar och stryk att komma ut ur rummet på gatan. Det mest opraktiska var att den stora massan barn truppvis marscherade ut i tamburen att ta på kläderna och sedan marscherade in i salen igen i stället för att få gå direkt hem. Utkommen på gatan frågade han sig: är detta den berömda uppfostran man med så stora uppoffringar givit underklassen? Fråga månde han, och man svarade: kan det gå på annat sätt? Nej, måste han svara. Är det meningen att uppfostra en slavisk underklass som alltid är färdig lyda, så piska dem med rotting, är det meningen att uppdraga en proletär som icke får fordra något av livet, så ljug dem en himmel. Säg åt dessa att undervisningen är orimlig, låt dem få kritisera, låt dem få sin vilja i en punkt och vi gå mot samhällets upplösning. Men samhället är ju byggt på en lydig, plikttrogen underklass; alltså förtryck dem från början, tag viljan ur dem, tag förnuftet från dem och lär dem att icke hoppas men vara nöjda! Det var nog system i galenskapen det där! Men det fanns i folkskolemetoden vad undervisningen beträffade både gott och ont. Gott: att åskådningsmateriel införts, ett arv från den redan 1827 avlidne Pestalozzi, lärjungen till Rousseau, ont: att de i folkskolan inträdande studenterna infört vetenskaperi. Det gick sålunda numera icke an att helt enkelt kunna multiplikationstabellen, man skulle förstå den. Man skulle förstå bråk. Förstå? Och ändock kan icke en ingenjör efter att ha genomgått tekniska högskolan förklara varför ett bråk kan förkortas med tre när siffrornas summa kan divideras med tre. Skulle det sålunda icke gå an att sjömän begagna logaritmtabellerna fastän de ej kunna »räkna ut» logaritmerna? Detta att icke bygga på det redan gjorda utan göra om varje grundläggning torde nog vara en lyx i den myckna läsningen i skolorna. 
<sec/>
Nu invänder någon att Johan skulle ha reformerat sig själv först som lärare innan han ville reformera undervisningen. Men han fick ju icke, ty han var ett viljelöst redskap i inspektörens, reglementets och skolrådets händer. De bästa lärarne, det vill säga de som frampinade de sämsta (härvidlag bästa) resultaten voro de obildade lärarne som kommo från seminarium. De hade ingen tvivel om metoden, ingen hjärtnupenhet mot barnen, och för dem hade barnen mest respekt. En stor grov karl, som kommit från vagnmakaryrket hade de långa pojkarne under sina händer fullkomligt. Det skulle alltså hos underklassen ligga mera verklig vördnad eller fruktan för jämlikar än för överklassen. Rättaren och verkmästaren lära ha mer respekt med sig än inspektoren och mästaren. Vadan detta? Ser underklassen att den kan få mer deltagande av den som icke lidit dess lidanden och icke kan frukta att komma ner bland dem, och att dessa därför äro mera medgörliga? Eller inser den att den ur deras led komna förmannen förstår deras sak bättre och därför förtjänar mer aktning? 
<sec/>
Även lärarinnorna hade mer respekt med sig än lärarne. De voro pedantiska, fordrade det absoluta, och voro icke alls ömsinta, snarare grymma. De praktiserade hellre det raffinerade handplaggstraffet och ådagalade därvid ett oförstånd som ett ytligt studium av fysiologi bort undanröja. När barnet genom reflexrörelse drog undan fingrarne straffades det ytterligare för att det ej höll fingrarne stilla. Likasom man kunde avhålla sig från att blinka när det blåser damm mot ögat. Lärarinnorna hade den fördelen att de visste lagom litet av läroämnena och icke plågades av några tvivel. Att de hade mindre lön än lärarne var osanning. De hade i allmänhet mer, och när de med en tarvlig lärarinneexamen hade mer än studenterna, var detta orättvist. De favoriserades dessutom, betraktades som underverk när de voro förtjänstfulla och erhöllo stipendier att resa utrikes. 
<sec/>
Som kamrater voro de snälla och hjälpsamma, om man bara var artig och undfallande och lät dem hålla tömmarne. Någon kurtis syntes icke spår av och männen sågo dem också i allt annat än vinnande situationer och från sidor som kvinnor eljes icke bruka visa det andra könet, nämligen som profosser. De förde anteckningar om allt, preparerade sig på läxorna, voro småaktiga och nöjda, samt genomskådade icke. Det var en mycket passande sysselsättning för dem under dåvarande förhållanden. 
<sec/>
När Johan var riktigt led på att slåss och icke rådde på någon eller var förtvivlad över alltsammans, skickade han in subjektet till en lärarinna som med nöje åtog sig den otäcka rollen av bödel. 
<sec/>
Vad det är som gör den lämpliga läraren är väl icke utrett. Somliga verka genom sitt lugn, andra genom sina nervösa tag, somliga tycktes magnetisera barnen, andra slog dem, andra åter verkade genom sin ålder, sitt manliga yttre, och fruntimmerna verkade som fruntimmer, det vill säga genom halvglömd tradition om ett förgånget matriarkat eller modersvälde. 
<sec/>
Johan var olämplig. Han såg för ung ut och var ju bara aderton år; tvivlade på metoden och alltsammans; var lekfull och pojkaktig i en vrå av sitt allvarliga inre och hade dessutom alltsammans som en bisyssla, ty nu var han väl äregirig och ville fram, vart, visste han ej. 
<sec/>
Dessutom var han aristokrat som hans samtida. Genom uppfostran hade hans vanor förfinats, hans sinnen förfinats eller urartat om man vill; han fördrog sålunda svårligen dålig lukt, fula föremål, vanställda kroppar, oskönt uttal, trasiga kläder. Livet hade ju ändå givit honom mycket, och dessa dagliga påminnelser om eländet plågade honom, såsom ett ont medvetande. Han skulle ha kunnat varit en av dem därnere om hans mor gift sig med en av hennes stånd. 
<sec/>
Han var högfärdig skulle en bodbetjänt som blivit upphöjd till tidningsredaktör ha sagt, samme redaktör som skröt med att han var nöjd med sin lott glömmande att han kunde väl vara nöjd han som stigit upp ur sin ringaktade ställning. Han var högfärdig, skulle en skomakarmästare säga, som heldre gått i sjön än han nedstigit igen till gesäll. Johan var högfärdig, därom är intet tvivel, lika högfärdig som mäster skomakare, kanske icke så fullt ändock, då han stigit ner från student till folkskolelärare. Men detta var icke någon dygd utan en nödvändighet och han skröt icke heller med sitt steg eller ville ge sig sken av att vara någon s. k. folkvän. Över sympati och antipati kan man ej råda och allt pock nerifrån på kärlek och uppoffring från överklassens sida är idealism. Underklassen är offrad för överklassen, men min själ den offrat sig godvilligt. Den har rätt att ta igen sina rättigheter, men det skall den göra själv. Ingen lämnar sin ställning godvilligt därför bör underklassen ej vänta på att kungar eller överklass skola gå. Ryck ner dem! men alla på en gång! Vill en upplyst överklass hjälpa dem därtill så kunna de gärna vara tacksamma, helst en sådan handräckning alltid åtföljes av beskyllning för orena motiv. Underklassen skulle därför icke vara så nosgrann om sina hjälpares motiv: handlingens resultat blir alltid detsamma för dem. Detta tyckes den högsta överklassen ha insett och därför anser den alltid en överklass som voterar med underklassen som en förrädare. Han är en förrädare mot sin klass, det är sant, men det borde underklassen hålla honom räkning för. 
<sec/>
Johan var icke aristokrat så att han begagnade ordet pack, eller föraktade de fattige. Han kände sig genom modren i för nära släktskap med dem, men han var främmande för dem. Det var klassuppfostrans fel, och det felet kan tagas bort för framtiden om folkskolan blev omreformerad med medborgerliga kunskapers införande på programmet och den blev obligatorisk för alla, utan friköpning, såsom beväringsskolan redan är. Då vore ju icke mer någon skam att bli folkskolelärare såsom nu är, faktiskt är, då det till och med kan begagnas såsom en tillvitelse eller skymf att man varit det. Så vore den sorgen över, varav synes att reformerna av lagarne skola gå före, så bli vi reformerade själva sedan. 
<sec/>
För att nu hålla sig oppe högg han fast på sin framtids arbete. Nu kunde han köpa böcker, och han köpte dem. Med sin italienska grammatika som han läste mellan timmarne på skolgården tyckte han sig likasom hålla sig oppe. Han var nog ärlig att icke dikta in någon ideal kunskapstörst, eller några högre strävanden för mänsklighetens väl under dessa bemödanden att kravla sig upp, och om han också stundom var nertryckt till förtvivlan inbillade han sig icke få träffa några beskedliga professorer i himlen. Han läste på graden, det var saken. 
<sec/>
Men den klena dieten i Uppsala, sexkronors-middagarne, mjölken och brödet hade tagit kraften ur honom och han var nu i ungdomens njutningslystna tid. Hemma var tråkigt och aftnarne satt han på kaféet eller källaren där han träffade vänner. De starka dryckerna gåvo honom kraft, och han sov gott efter dem. Detta begär efter alkohol tyckes regelbundet uppträda i varje ynglings manbarhetsålder. Han likasom hela släktet är ju fött av drinkare, led från led från urminnes hedentid då öl och mjöd begagnades, huru skulle icke begäret ha blivit behov? Hos honom var det ett behov vars undertryckande åtföljdes av nedsättning i krafter. Och undras må om icke absolutismen kan medföra samma vådor som upphörandet av giftets begagnande för arsenikätaren. Troligen kommer den eljes lovvärda rörelsen att sluta med måttlighet, vilket vore en verklig dygd och icke ett kraftprov med åtföljande skryt och egenrättfärdighet. 
<sec/>
Han började nu också kläda sig fint, han som hittills blott slitit avlagda kläder. Lönen tycktes honom orimligt stor och antog i hans förstorande fantasi oerhörda proportioner med den påföljd att han snart hade skuld. Skuld, som växte och växte och aldrig kunde betalas, blev hans livs gnagande gam, hans drömmars föremål, hans nöjes malört. Vilken sangviniskhet, vilket kolossalt självbedrägeri låg ej bakom detta, att göra skuld. Vad hoppades han? Ta graden? Och sedan? Få bli lärare med 750 kronors lön. Mindre än han hade nu. 
<sec/>
Det var icke mindre pinsamt själva detta att ackommodera sin hjärna efter barnens fattningsgåvor; det var också att sänka sig till yngres och oförståndigares nivå, att skruva ner hammaren så att den träffade städet, varav maskinen skadades. 
<sec/>
Verklig behållning gav däremot iakttagelserna i barnens hem, dit hans tjänstgöring kallade honom om söndagarne. Det fanns en gosse som var den svåraste av alla. Han var smutsig och dåligt klädd; var okammad; flinade beständigt; kunde tillåta sig att stinka frivilligt och bullersamt; kunde aldrig sina läxor, och fick alltid stryk. Han hade ett för stort huvud med glosögon som vindade och rullade oupphörligt. Johan måste söka hans föräldrar och höra orsaken till hans oregelbundna skolgång och oordentliga beteende. Han vandrade därför av till Apelbergsgatan där föräldrarne höllo krog. Fadren var ute på arbete, men modren stod innanför disken. Krogen var mörk och stinkande, fylld av karlar som sågo hotande på den inträdande herrn, vilken troligen togs för en civil polis. Han sade sitt ärende åt modren och fick komma in bakom disken i kammaren. Han behövde bara se rummet och dess belägenhet för att förstå. Modren bannade sonen och ursäktade honom omväxlande, och det senare kunde hon göra. Barnet brukade »slicka glasen»; det var lösningen och det var nog. Vad skulle göras åt det? Ändra bostad, ge honom bättre föda, en bonne som övervakade honom, och så vidare. Ekonomiska frågor alltsammans! 
<sec/>
Så kom han ner i Klara fattighus som var utrymt av de gamla fattighjonen och upplåtet provisoriskt under bostadsbristen. I en stor sal lågo och stodo väl ett dussin familjer som delat golvet med kritstreck. Där stod en snickare med sin hyvelbänk, där satt en skomakare med sitt bord och runt om krälade barn och kvinnor på båda sidor om kritstrecket som var för smalt att dölja vad som brukar döljas. Vad kunde han göra åt det? Avge rapport om en känd sak, utdela vedpolletter och anvisningar på mat och kläder. 
<sec/>
Så träffade han på den stolta fattigdomen oppe i Kungsholmsbergen. Där blev han utvisad. 
<sec/>
– Behöver gudskelov ännu inte anlita ordningsman. – Vi står oss gott! 
<sec/>
– Jaså, ja men då ska ni icke låta ert barn gå i trasiga skor i vintern. 
<sec/>
Dörren smälldes igen. 
<sec/>
– Det rör inte herrn! 
<sec/>
Ibland var det hemska syner. Sjukt barn, rummet uppfyllt av koksens svavelångor, alla hostande, från mormodren ner till den aldra yngsta. Vad kunde han göra åt det? Känna sig illa till mods och fly! Annat botemedel än fattigvård fanns ej den tiden, och litteraturen som skildrade eländet hade bara beklaganden; något hopp visste man ej om. Därför hade man ej annat att göra än beklaga, hjälpa för stunden, och fly, för att icke bli förtvivlad. 
<sec/>
Dessa sysselsättningar lågo som ett tyngande moln över honom, och han förlorade lusten att läsa. Här var något galet, det kände han, men det kunde ju inte bli bättre, sade alla tidningar och böcker, och mänskorna med. Det skulle väl så vara. Kravla sig opp stod ju var man fritt. Kravla du med! 
<sec/>
Emellertid läste han om eftermiddagarne och kompletterade de levande språken med Italienskan. Han hade nu fått reda på att man skulle kunna explicera Boccaccios Decamerone. Det var en underlig examensbok tyckte han. Den innehöll ju ganska direkta uppmaningar till osedlighet och gjorde narr av män som bedragits av sina hustrur. Men den var måttligt rolig. Den hade även andra sidor han kände av litteraturhistorien: ty den var en oppositionsbok mot medeltidens munkliv skriven mot slutet av medeltiden och den gjorde narr av äktenskapet. Boccaccio synes ha först genomskådat den äkta mannens löjliga ställning såsom familjeförsörjare och tvivelaktig barnafader sedan kvinnan fann för gott att kasta arbetet på mannen och göra honom ensam ansvarig för alla hennes barn. Det är sålunda en satir på det kostliga patriarkatet som kvinnan funnit fördelaktigt utbyta mot det mera rationella och ursprungliga matriarkatet, väljande den förmånligare ställningen såsom den skenbart underkuvade, som icke förbehöll sig andra medborgerliga rättigheter än chefsplatserna såsom kejsarinna, drottning, abbedissa, moder och madonna. 
<sec/>
Emellertid gav denna franka behandling av könshistorier likasom sanktion åt driften och nu sådde han sin vildhavra åt alla kanter. Han hade vanligen samtidigt tre lågor vid liv. En stor, helig, ren, som han kallade, på avstånd, med giftermålsplaner i bakgrunden, alltså en äkta säng, men ren. Därpå en liten kurtis med en värdshusflicka, och så hela den stora friskaran, blonda, bruna, rödhåriga, svarta. Det såg ut som renheten i känslan skulle växa i proportion med svårigheten, men även med bildningsgraden. En ursinnig kärlek kan väl knappast uppstå utan mellan personer av samma klass. Även kärleken har blivit en klass-sak, ehuru den ytterst har samma mål. Han hade i ett års tid underhållit en förbindelse med en flicka på Stallmästargården. Som han alltid behandlade fruntimmer med en viss aktning och ej blev brutal förrän situationen var mogen, började flickan fatta tycke och syntes tro på allvarliga syften, ehuru han aldrig antydde dylikt eller gav några löften. Hon beviljade alla favörer utom den sista. Det var ett enerverande liv och Johan beklagade sig för en vän. 
<sec/>
– Du är för blyg, sade vännen. Djärva karlar tycka flickorna om. 
<sec/>
– Ja, men jag är inte blyg, bedyrade Johan. 
<sec/>
– Ja, men du var det i början. Man skall genast visa sina avsikter. 
<sec/>
Det var verkligen för sent. Detta var en iakttagelse som han sedan ofta fann bekräftad. När icke något hopp till äktenskap fanns, då var det lätt, eljes icke. Två år spillde han på denna böjelse, utan resultat. Ibland tycktes det vara nära. Han fick nattliga möten, fick gå ut genom fönster på brandstegar, slåss med bandhundar, riva sönder kläderna på plank, utan att vinna annat än halva gunster. Det slutade med gråt och böner. 
<sec/>
– Jag tycker om dig för mycket! sade hon. 
<sec/>
Vad ville det säga? Eller var hon rädd för följderna helt enkelt? Det fick han aldrig klart. 
<sec/>
Terminen gick och det led mot våren. Johans närmaste umgänge var en lärare vid Slöjdskolan som var poet och bevandrad i litteraturen samt musikalisk. De gjorde sina promenader till Stallmästargården, talade om vitterhet och åto sexa. När Johan skötte sin kurtis spelade magistern på pianot. Stundom roade sig denne att skriva roliga vers till flickorna. Det var Johans vurm att kunna skriva vers, men han kunde icke. Det skulle vara medfött och komma med ens såsom omvändelsen. Han var tydligen icke kallad. Huru gärna skulle han icke velat vara det och huru kände han sig icke som en av naturen vanlottad, en lytt! 
<sec/>
En afton då Johan satt och pratade med flickan, sade hon helt tvärt till honom. 
<sec/>
– Det är min namnsdag om fredag; du ska väl skriva några vers till mig då? 
<sec/>
– Ja, sa Johan, det ska jag göra. 
<sec/>
När han sedan råkade magistern talade han om sitt förhastade löfte. 
<sec/>
– Jag ska skriva åt dig, sa han. 
<sec/>
Och dagen efter lämnade han ett poem fint renskrivet och i Johans namn författat. Det var genomskinligt oanständigt och lustigt. Och det avsändes på namnsdagens morgon. 
<sec/>
Om aftonen samma dag kommo de båda magistrarne ner för att äta sexa och gratulera. Flickan syntes ej på en stund, ty hon hade servering. Det dukades åt herrarne och de började äta. 
<sec/>
Så syntes flickan i dörren och vinkade åt Johan. Hon såg nästan allvarsam ut. Johan steg upp och följde henne en trappa upp. 
<sec/>
– Har du skrivit de där verserna? frågade hon. 
<sec/>
– Nej, sade Johan. 
<sec/>
– Ja, jag kunde tro det! Mamselln vid skänken sa att hon läst dem för två år sen, när den där magistern skrev dem till gamla Majken, som var en dålig flicka. Fy Johan! 
<sec/>
Han tog sin mössa och skulle störta ut, men flickan slog armarne om honom och ville hålla honom kvar, ty hon såg att han var likblek och utom sig. Men han slet sig lös och sprang ut i Bellevueparken. Han sprang in i skogen lämnande den banade vägen. Buskarnes kvistar slogo honom i ansiktet, stenar rullade om hans fötter och skrämda fåglar flögo upp. Han hade blivit alldeles vild av skammen, och sökte av instinkt skogen att gömma sig. Det är ett eget fenomen: att springa till skogs är högsta utbrottet av förtvivlan innan människan tänker gå i sjön. Skogen är det näst sista, och sjön det allra sista. Man berättar om en berömd författare, som suttit lugn och stor i tjugo års popularitet, men vid en plötslig vändning i sitt författeri, överfölls av impopularitet och störtades från sin höjd. Han blev som slagen av åskan, råkade i raseri och blygsel och gick utom stan för att söka skogen, där han upphämtades. Skogen är barbariets urhem och plogens fiende alltså kulturens. När nu en kulturmänniska i hast avklädes sin kulturhärlighet, sitt så konstigt hopvävda rykte, blir hon i ett ögonblick barbar, eller vildbråd. Så löst hänger kulturhabiten på kroppen. När en människa blir galen börjar hon med att kasta av sig kläderna. Vad skulle då galenskap vara? En återgång? Ja de finnas som anse djuret vara vansinnigt. 
<sec/>
Det var afton när Johan gick till skogs. Inne i ett snår lade han sig på ett stort rullstensblock. Han skämdes, det var huvudintrycket. En känslig mänska är mycket strängare mot sig själv än andra tror. Han var obarmhärtig och han gisslade sig. Han hade för det första velat lysa i lånta fjädrar, alltså ljugit; för det andra kränkt en oskyldig flicka i hennes dygd. 
<sec/>
I den första anklagelsepunkten ingick även en annan, mycket ömtålig, den om hans vanförhet som poetisk intelligens. Han ville mer än han kunde. Han var missnöjd med sin ställning som natur och samhälle anvisat honom. Ja, men (nu började självförsvaret sedan blodet lugnats av aftonsvalkan), ja, men man uppmanades ju alltid i skolan att sträva uppåt, man talade ju med beröm om uppåtsträvande naturer, och därmed förklarade man ju missnöjet med den tillfälliga ställningen berättigat. Ja, men (här kom gisslet) han hade ju velat gå fram med fusk. Med fusk! Ingen appell. Han blygdes. Avklädd, avslöjad utan återtåg. Med fusk, falskhet, bedrägeri! Så var det. 
<sec/>
Den äldsta Japanbeskrivaren berättar om en japansk flicka som bokstavligen dött av blygsel därför att en naturlig olycka hände henne i ett sällskap. Man kan alltså dö av blygsel. Som gammal kristen var han mest rädd för att ha fel och som samhällsmänniska fruktade han att felen skulle synas. Fel hade man, det visste man, men det ansågs ju cyniskt att erkänna dem, ty samhället ville alltid synas vara bättre än det var. Men ibland fordrade samhället att man skulle bekänna om man ville ha förlåtelse, men det var bara svek, ty samhället ville ha bekännelsen för att få nöjet straffa, och samhället var mycket svekfullt. Han hade genast bekänt, blivit straffad, men ändå kände han sig som en missdådare. 
<sec/>
Den andra punkten om flickan var också svår. Hon hade sålunda älskat honom rent och han hade endast velat äga henne. Så rått, så gement. Hur kunde han vara så simpel att tro det ej en värdshusflicka kunde älska oskyldigt. Hans egen mor hade ju varit i samma ställning som den här flickan. Han hade kränkt henne. Skäms! Skäms! 
<sec/>
Nu hörde han hojt i parken och hörde sitt namn ropas. Flickans röst och magisterns ekade mellan träden, men han svarade ej. – Ett ögonblick föll hela hans straffredskap honom ur händerna och han blev nykter, och tänkte som så: Jag går fram, vi fortsätta sexan och tar Riken och dricker ett glas med henne; så är det över. Men nej! Han var för högt uppe och man kunde icke stiga ner med ens. 
<sec/>
Så tystnade ropen. Han låg bedövad kvar och malde om och om på sina dubbla brott. Han hade ljugit och han hade kränkt hennes känslor. Mörkret föll. Det prasslade ibland i buskarne och han spratt till, svettades av ångest. Och så gick han fram och satte sig på en bänk. Där satt han tills det dagades. Han frös och var ruskig. Steg upp och gick hemåt. Nu var han klar i huvet och tänkte. Så dumt hela den här historien. Det var ju icke min avsikt att hon skulle tro mig vara författaren och jag var ju beredd att låta henne veta sammanhanget. Det var ju snarare ett skämt. Och hennes känslor, hm, så rena ha vi just inte varit när jag gått ut genom hennes fönster. Bah! Den fans magistern som lurat honom också. Men det var detsamma! 
<sec/>
När han kom hem på sin kammare, låg magistern och sov i Johans säng. Han ville stiga upp, men Johan sa nej. Han ville ännu en gång flagellera sig. Och med en cigarrlåda under huvet och en skarpskyttekappa över sig lade han sig ner på bara golvet. Om morgonen när de vaknade frågade Johan med darrande stämma: 
<sec/>
– Nå, hur tog hon det? 
<sec/>
– Ah, hon skrattade, och så drack vi puback och så var det över! Hon tyckte verserna va festliga! 
<sec/>
– Hon skrattade!! – Var hon inte ond? 
<sec/>
– Inte alls! 
<sec/>
– Qch ändå spelade hon så dygdig mot mig! 
<sec/>
– Ja, du har alltid tagit henne för sentimentalt. Den där långa Hornberg sa häromdan att det inte var så fint med Rikens dygd. Han hade tagit henne ... 
<sec/>
– Va? Hornberg? 
<sec/>
– Jaja! Inte något farligt, men i alla fall. Du vet hon har varit hos vildkattorna förut, och där så ... 
<sec/>
Johan ville inte höra mer. Och denna bagatell hade rivit upp honom en hel fasans natt! Han skämdes fråga om de inte varit oroliga för honom. Men efter som de druckit punsch och skrattat, så var det väl icke så allvarsamt! Inte en gång oroliga för hans liv! Han klädde sig och gick ner till skolan. 
<sec/>
Kristendomens egoistiska självkritik hade vant honom att syssla med sitt jag, kela med det, pyssla om det, som en kär andra person. Och väl omhuldat växte jaget och såg alltjämt inåt i stället för att se utåt på världen. Det blev en intressant personlig bekantskap, en vän, som skulle smickras men även höra sanningen och korrigeras. Det var tidssjukan satt i system av Fichte som såg allt vara i jaget och genom jaget, utan vilket verkligheten ej fanns till. Det var formeln för romantiken och den subjektiva idealismen. »Jag stod på stranden under kungaborgen», »Jag bor i bergets salar», »Jag liten gosse vaktar vid grind», »Jag minns den ljuva tiden», gingo alla på samma ton. Var den så högfärdig denna Ichheit. Var icke skaldens jag blygsammare än tidningsmannens kungliga Vi. Våra dagars realism har också sett ett återtagande av detta blygsamma jag, med underförstått för min ringa del. Samtidigt har den naturvetenskapliga filosofien utbytt så synes mig, mot så är det. Är det verkligen så? Ja då ha vi gjort ett framsteg mot sanningen, det vill säga upptäckandet av verkliga förhållandet; är det icke så, då ha vi Gud nåde oss en ny teologi på halsen. 
<sec/>
Detta försjunkande i jaget eller den nya kultursjukan som nu skrives om har väl varit konstant hos alla människor som icke arbetat med kroppen. Hjärnan är endast ett impulsens organ för musklerna. När nu hjärnans impulser hos kulturmänniskan icke får agera på musklerna, aldrig ge ut sin kraft, så uppstår en rubbning i jämvikten, liknande den av otillfredsställd könsdrift. Hjärnan får drömmar, överfylld av safter som ej få komma ut i muskelverksamhet, kastar den ut dem ofrivilligt, i system, i tankekombinationer, i målare-, skulptörs- och skaldehallucinationer. Blir intet avlopp så kan det bli stockning, våldsamma eruptioner, depression vilket slutar med vansinne. Skolan som är en sådan preliminärklass till dårhuset måste tillgripa gymnastiken som korrektiv, men med vilken framgång. Det fanns intet sammanhang mellan läsningens hjärnverksamhet och gymnastikens muskelverksamhet, som ju endast lydde en annans vilja genom kommandoordet. 
<sec/>
Alla studerande ynglingar få sådana stigningar åt hjärnan. Att dessa av instinkt ofta gå ut på samhällets förbättring eller försköning är en lycka, men bättre skulle det gå om jämvikten återställdes och en sund själ fick dväljas i en sund kropp. Man har sökt botemedlet i kroppsarbetets införande i skolorna nu. Bättre vore väl att lägga första undervisningen till hemmet, göra skolan till en medborgarskola, och sedan låta var och en sköta sig själv. För övrigt kommer underklassens emancipation att nödga kulturmänskorna till något kroppsarbete som nu förrättas av husslavarne, och då blir det väl jämvikt. Att intelligensen ej skall lida därpå kan man finna då man ser att de starkaste av tidens andar haft åtminstone sysslor, således daglig beröring med verkligheten, såsom Mill, ämbetsmannen, Spencer, civilingenjören, Edison, telegraftjänstemannen. 
<sec/>
Studenttiden såsom varande den mest osunda emedan den icke är disciplinerad, är också den farligaste. Hjärnan skall ta in, ta in oupphörligt, men aldrig ge ifrån sig, icke en gång i intelligent produktion samtidigt med att hela muskelsystemet ligger obrukat. 
<sec/>
Hos Johan vid denna tid tycktes en överproduktion i tankar och fantasi ha varit för handen. Och det mekaniska i evigt samma kretsar, med stående frågor och svar anordnade skolarbetet gav intet avlopp. Det ökade tvärtom hans fonder av iakttagelser på barnen och lärarne. Där lågo materialsamlingar av erfarenheter, iakttagelser, anmärkningar, kritik, tankar, i en oordnad massa och jäste. Han sökte därför sällskap för att få tala ut. Men när det icke räckte och han ej fann någon som alltid ville eller kunde vara resonansbotten, så tog han sig för att deklamera. 
<sec/>
Det var på högsta modet omkring 1860-talets utgång att deklamera. I familjerna läste man högt Kungarne på Salamis; på konserter som då höllos i mängd, av skarpskyttar i synnerhet, deklamerades. Och nästan alltid samma stycken. Asatiden, Vintergatan, Sehlstedt och så vidare. Deklamationen höll på att bli vad kvartettsången varit: ett avlopp för all den entusiasm, den hoppfulla glädje som följt med väckelsen av 65. Som svensken icke är talare född eller uppövad blev han sångare och deklamatör, kanske även därför att hans brist på originalitet måste söka det färdiggjorda uttrycket. Exekutör men icke kompositör. Samma brist på ett eget visade sig även i ungkarlslivet där anekdotberättandet blomstrade. Detta dåliga och tråkiga tidsfördriv har blivit bortlagt sedan man fått samtals- och diskussionsämnen ur dagens nyväckta frågor. 
<sec/>
En dag kom Johan upp till sin vän elementarläraren där han träffade samman med andra unga lärare. När samtalet började tyna tog vännen fram Schiller som då utkommit i en ny gottköpsupplaga och som mest köptes för det goda prisets skull. Han slog upp Die Räuber och man läste. Johan fick Karl Moors roll. Första scenen av första akten gick på mellan Den gamle Moor och Franz. Så kom scen två. Johan läste: »Jag äcklas av detta bläcksuddande sekel, då jag läser i min Plutark om stora män. – (Spiegelberg: Du ska läsa Josephus.) Prometheus gnista har slocknat och därför tillgriper man nu nikteldar från teatern som inte duga till att tända en pipa tobak med. Där kravla de nu som råttor på Herkules klubba och studera sig hjärnan ur skallen för att få veta vad han hade något för slags i taskorna. En fransysk Abbé docerar att Alexander var en harfot; en lungsiktig professor läser ett kollegium om kraften med en flaska salmiaksspiritus under näsan. Karlar som svimma när de gjort en pojke skriblera om Hannibals taktik, pojkar som inte äro torra bakom öronen fiska fraser ur slaget vid Cannae och grina över Scipios seger då de ska explicera den.» 
<sec/>
Johan kände icke Die Räuber och hade aldrig sett Rövarbandet. Han läste först tankspritt, men under det han läste började han livas. Det var nya toner. Hans dunkla drömmar omsatta i ord; hans revolterande kritik i tryck. Det fanns sålunda en annan, och en stor berömd författare som känt samma äckel för hela skol- och universitetsbildningen och som heldre velat vara en Robinson eller en stråtrövare än låta inskriva sig i denna armé som kallades samhället. Han läste vidare; rösten darrade, det hettade om kinderna, och bröstet arbetade tungt. 
<sec/>
»Där bomma de för den sunda naturen med vidriga konventioner, ha icke hjärta att dricka ett glas emedan de måste dricka skål (Gesundheit, även hälsa), kyssa fötterna på skoputsaren för att han skall göra dem påminta hos Hans Nåd, och hunsa den stackars satan som de icke frukta. Förguda varandra för ett middagsmål och skulle förgifta varandra för en madrass som gick för högt på auktionen; fördöma Saducéern som icke nog flitigt går i kyrkan, och beräkna sin Judasränta på altaret, falla på knä för att få visa släpet, och hålla ögonen på prästen för att se hur hans peruk sitter!» 
<sec/>
Där stod allt att läsa, allt! 
<sec/>
– Och detta är Schiller? utbrast han. Den Schiller som skrivit den eländiga historien om Trettioåriga kriget och den tama teaterpjäsen Wallenstein, som man läst i skolan! Ja, det var samme man. 
<sec/>
Här var upproret predikat; uppror mot lagar, samhälle, seder, religion. Det var revolutionen 1781, alltså 8 år före den stora revolutionen. Det var anarkistprogrammet hundra år före sin tid, och Karl Moor var nihilisten. Dramat utkom med ett lejon på titeln och med motto In Tyrannos. Författaren då (1781) tjugotvåårig måste fly. Idén med stycket var sålunda otvivelaktig. Där fanns även ett annat motto ur Hippokrates, som visar avsikten lika tydlig: Vad som ej kan botas med läkemedel botas med järn, vad som ej botas med järn, botas med eld. 
<sec/>
Är det tydligt nog. Men så stod där ett företal, i vilket författaren ber om ursäkt och återtar. Han förnekar all delaktighet i Franz’ sofismer, förklarar sig ha velat straffa lasten i Karl. Och så säger han om religionen så här: »Även är det nu högsta modet, att låta sin kvickhet spela på religionen (såsom Voltaire och Friedrich der Grosse) så att man knappt mer kan gå för ett snille om man icke låter sin gudlösa satir tumla omkring på dess heligaste sanningar. ... Jag hoppas att jag icke skaffat religionen och den sanna moralen någon dålig upprättelse då jag överlämnar dessa överdådiga bibelföraktare i mina skändligaste rövares personer åt världens avsky.» 
<sec/>
Var nu Schiller sann när han skrev dramat och falsk när han skrev förordet? Lika sann vid båda tillfällena ty mänskan är en dubbelgångare och uppträder ömsevis som naturmänniska och samhällsmänska. Vid skrivbordet, i ensamheten när de tysta bokstäverna skrevos ner på papperet, synes Schiller liksom andra helst unga författare ha arbetat under inflytande av naturdrifternas blinda spel, utan hänsyn till mänskors dom, utan tanke på publik eller lagar och författningar. Täckelset lyftes ett ögonblick, och samhällssveket genomskådas i hela dess vidd; nattens tystnad, då arbetet, särskilt hos ungdomen, bedrives, påminner ej om det bullrande konstfullt hopsatta livet därute, mörkret höljer dessa stenhögar i vilka illa anpassade djur slagit sig ner. Så kommer morgonen, dagsljuset, gatubullret, mänskorna, vännerna, poliserna, klockslagen och siaren bävar för sina tankar. Opinionen höjer sitt skrik, tidningarne slå larm, vännerna troppa av, det blir ödsligt omkring en och en omotståndlig fasa slår angriparen av samhället. 
<sec/>
– Vill du icke vara med oss, säger samhället, så gå ut, ut i skogen. Är du ett illa avpassat djur eller en vilde så deportera vi dig till så lågt stående samhällen där du passar. 
<sec/>
Och samhället på dess ståndpunkt har rätt och får gunås rätt. Men det kommande samhället firar upprorsmakaren, individen, som satt i rörelse en förbättring av samhället och upprorsmakaren får rätt långt efter sin död. 
<sec/>
I varje vaken ynglings liv inträder ett ögonblick, just vid övergången från familjen till samhället, då hela det konstiga kulturlivet äcklar honom och han bryter ut. Sitter han då kvar i samhället så är han snart undertryckt av alla dessa känslornas och brödets förenade stukningar och han blir trött, blir bländad, troppar av och överlämnar åt andra ynglingar att fortsätta. Denna oförvillade blick på sakerna, detta utbrott av sund natur som av naturnödvändighet måste finnas hos den okrympte unge mannen och som sedan av samhället grumlas och stävjas, har blivit stämplad med ett namn som skulle förringa värdet av ynglingens goda avsikter: Man kallar det nu Vårflod och vill därmed säga att det icke var annat än en barnsjukdom som skulle gå över, en saftstigning som framkallade blodstockning och yrsel. Vem vet om icke den unge såg rätt innan samhället stack ut ögonen på honom. Och varför sedan håna den bländade? 
<sec/>
Schiller måste krypa in i staten och taga brödplatser för att leva. Äta hertigars nådebröd till och med. Därför blev hans författeri ett stadigt nergående om också ej ur estetisk eller underordnad synpunkt. Men sitt tyrannhat kan han ändock ej överge. Det slår nu ner på Filip II av Spanien, Doria av Genua, Gessler av Österrike, men därför upphöra slagen att verka. Schillers opposition, som börjar mot hela samhället riktar sig sedan mot monarkien allena. Och han slutar också sin bana med ett råd till en Världsförbättrare (likvisst sedan han sett den stora revolutionen efterföljas av reaktion): 
<sec/>
»Nur für Regen und Thau und fürs Wohl der Menschengeschlechter Lass du den Himmel, Freund, sorgen, wie gestern so heut.» 
<sec/>
Himmeln, den olycksaliga gamla himmeln skulle sörja för det, lika bra som förut! 
<sec/>
När den ålderdomssvage Voltaire åter upptog Gud till nåder, varför skyller man ej då på yrsel? Och varför tillmäter man ej hans ord från en livskraftig period mera betydelse. 
<sec/>
Liksom man endast en gång gör sin beväringstjänst och vid 21 år, så gjorde Schiller sin. Hur många ha inte skolkat? 
<sec/>
Johan var icke så noga med företalet och det där, eller såg han det ej; han tog Karl Moor på orden; och han klädde sig i Karl Moor, ty den passade honom. Han imiterade honom ej, ty han var så lik honom att han ej behövde efterapa. Lika uppstudsig, lika vacklande, lika oklar, och alltid färdig att vid alarm gå och lämna sig i rättvisans händer. 
<sec/>
Ledan vid alltsammans ökades och han tog sig till att uppkasta planer för flykt ut ur det ordnade samhället. En gång hade han funnit på att han skulle resa till Algier och gå in i främlingslegionen. Det vore skönt, menade han att få leva i öknen, i tält, skjuta på halvvilda folkstammar och kanske bli skjuten. Denna oro och leda härrörde icke av undertryckt könsliv, ty nu nekade han icke sina drifter något. Det var nog Vårfloden som kom och strök ner alla dammar och pålverk som skola och hem rest upp. 
<sec/>
Men omständigheterna infunno sig i rätta stunden att åter försona honom för en tid med förhållandena. Han blev genom rekommendation av en vän erbjuden plats som informator för två flickor i ett rikt och bildat hus. Barnen skulle uppfostras efter nya frisinnade metoder och varken gå i flickpension eller ha guvernanter. Det var ett viktigt kall och Johan kände sig ej vuxen, dessutom, invände han, en folkskolelärare? Vet man att jag är det? 
<sec/>
– Ja visst. 
<sec/>
– Och ändå? 
<sec/>
– Man är liberal där i huset! 
<sec/>
Vad man var liberal den tiden! Nu tog ett nytt dubbelliv vid. Från folkskolans straffanstalt med tvångskakes och bibliska, med fattigdom, elände och grymhet, gick han klockan 1 till sitt matställe, kastade i sig middan på en kvart och var klockan 2 på sin plats. Det var den tiden det grannaste huset i Stockholm med portvakt, pompejanska uppgångar och målade farstufönster. I ett vackert stort ljust hörnrum med blommor, fågelburar, akvarier skulle han nu ge lektion med två välklädda, tvättade och kammade flickor, som kommo glada och mätta till undervisningen. Och här skulle han få ge ut sina egna tankar. Kakesen var bannlyst och man skulle endast läsa innantill valda berättelser ur bibliska historien med upplysta förklaringar om ideal-människans liv och läror, ty barnen skulle ej få konfirmeras utan uppdragas till nya människor. Och nu lästes Schiller och svärmades för Wilhelm Tell och det lilla lyckliga landet »der Freiheit Land», och man tog ut musten ur Shakespeares råheter som ännu icke stämplades som osedlighet. Hans sunda könsliv gjorde att han kunde tala öppet och frankt om de ömtåliga ställena i Shakespeares Caesar och svara på de friska barnens vetgiriga frågor om könslivets hemligheter hos djur och växter när de läste naturvetenskap. Han lärde ut allt vad han visste, talade mera än han förhörde, och gav hopp om ett bättre blivande och fick själv. 
<sec/>
Här såg han in i en samhällsklass som han ej kände: den bildade och rike mannens. Han fann där frisinthet och mod och begär att vara sann. Därnere i folkskolan var man feg, konservativ och osann. Skulle månne barnens föräldrar, även om skolrådet tillstyrkte det, vilja ha bort religionen ur skolan? Troligen ej. Skulle sålunda upplysningen komma uppifrån? Säkerligen; icke aldra högst uppifrån, utan från de sanningsökande vetenskapsmännens republik. Han kände också att man måste sitta däruppe för att bli hörd. Alltså: streta ditupp, eller ryck ner bildningen och kasta ut gnistorna bland alla. Det fordrades ekonomiskt oberoende att vara frisinnad, en ställning för att ens ord skulle gälla, alltså aristokrati även där. 
<sec/>
Det fanns den tiden en grupp unga läkare, vetenskapsmän, litteratörer och riksdagsmän som bildade en liberal liga utan att konstituera sig som sällskap. De höllo populära föreläsningar, lovade att icke mottaga ordnar, gjorde sammansvärjningar mot statskyrkan och skrevo i tidningar. Bland namnen märktes: Axel Key, Nordenskiöld, Christian Lovén, Harald Wieselgren, Hedlund, Viktor Rydberg, Meijerberg, Jolin och flera onämnda, vilka verkade för sig i det stilla, utan större buller, med några undantag dock. Efter reaktionen 1872 bleknade de av, tröttnade och kunde icke ingå i något parti, vilket icke heller var gott, då lantmannapartiet redan började korrumperas genom årligt Stockholmsliv och hovbesök. De höra nu alla till det moderata eller förnämitetsliberala partiet där de icke övergått till de likgiltiga och trötta, vilket kunde vara ganska naturligt efter så många års gagnlöst kiv om ingenting. 
<sec/>
Genom sina disciplars familj kom Johan i ytlig beröring med denna grupp och fick åtminstone se dem på nära håll och höra dem tala under middagar och supéer. Ibland, tänkte han, att de voro männen som skulle göra’t genom att »upplysa först och reformera sedan». Här träffade han även inspektören för folkskolorna och förvånade sig att finna honom bland de liberala. Men denne hade ju skolrådet över sig och var så gott som maktlös. Vid en glad middag då Johan blivit djärv, tog han mod till sig och ville tala förstånd vid inspektören. Här, tänkte han, kunna vi väl vara augurer och le tillsammans och ett gott champagnelöje åt alltsammans. Men förmannen ville inte le, utan bad honom uppskjuta samtalet tills de träffades i skolan. Nej, det ville inte Johan, ty i skolan bar man, båda två andra ansikten, och därför talade man nu om »annat». 
<sec/>
Både Johan och inspektören hade reformerat sig själva, men icke fingo de därför reformera andra; det var bara spektakel av den som lovat det. 
<sec/>
Skulderna växte och arbetet ökades. Klockan åtta till ett i folkskolan; äta middag och gå till lektionen på en halv timme; komma fram med andan i halsen och matfeber som hotade gå över till sömn; läsa till klockan fyra; så gå till Norrtullsgatan och ge lektioner; återvända på kvällen till flickorna och så läsa på sin examen in på natten efter tio timmars lektioner. Det var överansträngning. Lärjungen tycker sitt arbete vara tungt, men det är att vara vagn, då läraren får vara häst. Det är bestämt tyngre än att stå vid en skruv eller en kran på en maskin, och dock lika enformigt. Den av arbete och störd matro bedövade hjärnan måste irriteras upp, krafterna ersättas och han valde det närmaste och bästa: gå in på ett kafé, dricka ett glas, sitta en stund. Och det var gott att det fanns sådana rekreationsställen, där unga män kunde träffas utan familjens polisuppsikt, där familjefäder kunde vila sig en stund och vid en tidning eller ett gott samspråk få tala om »annat». 
<sec/>
På sommaren som följde flyttade han ut till en sommarkoloni på Djurgården. Där läste han med flickorna ett par timmar och med en hel svärm annan ungdom ett par. Det var ett rikhaltigt umgänge och omväxlande. Kolonien var delad i tre läger: det lärda, det estetiska och det borgerliga. Johan tillhörde alla tre. Man har sagt att ensamheten är skadlig för karaktärens utveckling (till automat) och man har sagt att stort umgänge är skadligt för karaktärens utveckling. Allting kan sägas och vara sant; det beror på synpunkterna. Men för en själs utveckling till rikt fritt liv är mycket umgänge nödvändigt. Ju flera människor man ser och talar vid, dess flera synpunkter, dess flera erfarenheter vinner man. Varje mänska har alltid ett korn som är hennes originalitet, varje individ har sin historia. Johan trivdes lika gott med alla. Han talade lärda saker med de lärda, konst och litteratur med de estetiska, sjöng kvartetter och dansade med ungdomen, läste läxor med barnen, och botaniserade, seglade, rodde och simmade med dem. Men när han varit ute i vimlet en tid drog han sig tillbaka i ensamheten på en dag eller ett par och smälte sina intryck. De som hade riktigt hjärtligt roligt det var borgarena. De kommo från sitt arbete i staden, skakade av sig mödan och lekte om aftonen. Gamla grosshandlare kastade ring, dansade, lekte lekar, sjöngo som barn. De lärda och estetiska sutto på stolar, talade om sitt arbete, redos av sina tankar som av maran, och syntes aldrig rätt lyckliga. De kunde icke befria sig från tankarnes tyranni. Borgarena hade också bibehållit en liten grön täppa i sina sinnen som varken vinningslystnaden, spekulationen eller konkurrensen kunnat svedja av. Det fanns ett känsligt och hjärtligt moment kvar hos dem, som Johan skulle velat kalla natur. De kunde skratta som tokar, skrika som vildar och vid tillfällen lätt råka i rörelse. De gräto över en väns olycka eller död, begagnade famntag i förtjusningens stunder och kunde falla i hänryckning över en vacker solnedgång. Professorerna sutto på stolar och sågo icke landskapet för glasögonens skull; deras blickar voro riktade inåt och deras känslor syntes aldrig. Deras tal gick fram som syllogismer, efter formler, deras skratt var bittert, och med all deras lärdom tycktes de vara marionetter. Är det nu en högsta ståndpunkt? Är det icke en brist att ha lagt ett helt område av själslivet i ödesmål. 
<sec/>
Det tredje lägret blev dock Johan mest intim med. Det var en liten klick bestående av en läkares familj och dess umgänge. Där sjöng den berömde tenoren W. vid ackompanjemang av professor M.; där spelade och sjöng kompositören J.; där talade den gamle professor P. om sina Romfärder med målarne av gamla stammen. Här fanns känsloliv i rikt mått, men estetiskt. Man njöt av solnedgången, men man analyserade ljusverkan och slagskuggorna, talade om linjer och valörer. Grosshandlarnes mera bullrande nöjen funnos störande och deras lek oestetisk. För konsten, den sköna leken svärmade man här. Johan trivdes väl bland dessa älskvärda mänskor några timmar, men när han från villan bredvid hörde kvartettsång och dansmusik längtade han ditner. Där var bestämt roligare. 
<sec/>
På ensamma stunder läste han och gjorde nu först riktig bekantskap med Byron. Don Juan som han kände förut hade han funnit bara lättsinnig. Den handlade icke om något, och naturbeskrivningarne voro odrägligt långa. Det var bara äventyr eller anekdoter tyckte han. I Manfred återknöt han bekantskapen med Karl Moor i en annan dräkt. Manfred var icke mänskohatare; han hatade mera sitt jag och gick ut på Alperna för att fly sig själv, men återfann sig alltid med sitt brott vid sidan, ty Johan fattade genast den tanken att Manfred stått i brottsligt förhållande till sin syster. Nu tros att Byron låtit påskina detta brott som ej lär existerat, därför att han ville göra sig intressant. Att vara intressant som romantikerna, till vad pris som helst, skulle nu översättas med differentiera sig, alltså gå utanpå och över de andra, den eviga strävan att gå över. Nu ansågs brott vara tecken på kraft och därför ville man ha ett brott att skryta med, men ett ostraffat brott. Inte med polis eller straffarbete. Det låg väl också något av opposition mot lag och moral i detta att stoltsera med lagbrott. 
<sec/>
Manfred tilltalade Johan såsom missnöjd med himlen och himlastyrelsen. När Manfred säger fy över mänskorna, så är det väl över samhället, men samhället var ej upptäckt än. Icke voro dessa: Rousseau och Byron och de andra missnöjda mänskohatare. Det är gammal kristendom att fordra det man skall älska mänskorna. Om man sade att man intresserade sig för dem vore det både blygsammare och sannare. Att frukta mänskor kan den nog göra som i kampen blivit överlistad eller undansatt, men att hata dem kan väl ingen, då ju var och en känner sig solidarisk med mänskligheten och vet att umgänge är livets största njutning. Byron var en ande som väcktes förr än de andra och som teoretiskt måste hata den samtida folkstocken, men som likafullt stred och led för allas deras väl. 
<sec/>
När Johan såg att poemet var skrivet på orimmad vers började han översätta det, men kom icke långt, förrän han upptäckte ånyo att han icke kunde skriva vers. Han var icke kallad. 
<sec/>
Svårmodig stundom, yster emellanåt, erfor han ibland ett omotståndligt begär att i ruset släcka tankens brinnande eld, och få hjärnan att stanna i dess lopp. Blyg, kände han sig stundom driven att träda fram, att göra sig, få åhörare, uppträda. När han druckit mycket ville han deklamera. Stora saker, högtidliga. Men mitt i stycket när extasen var som störst, hörde han sin egen röst, blev blyg, rädd, fann sig löjlig och slog plötsligt om, satte ner tonen och föll in i det komiska, slutande med en grimas. Han hade patos men för en stund; så kom självkritiken och han skrattade åt sina uppdrivna känslor. Romantiken låg i blodet men det nyktra verklighetssinnet var på väg att vakna. 
<sec/>
Även anfall av nycker och självplågeri följde honom. Sålunda uteblev han från en middagsbjudning och låg på sitt rum och svalt till aftonen. Han skyllde på att han försovit sig. 
<sec/>
Sommaren nalkades sitt slut och han motsåg höstterminens början i folkskolan med leda och fruktan. Nu hade han varit inne i kretsar där fattigdomen aldrig stuckit in sitt härjade ansikte, nu hade han smakat bildningens lockande vin och han hade förlorat lusten att bli nykter. 
<sec/>
Hans svårmod tilltog och han drog sig undan för sig själv, försvann från umgänget. Men en afton knackade det på hans dörr; den gamle läkaren, som varit hans intimaste umgänge, och som bott i samma villa steg in. 
<sec/>
– Hur är det med humöret? frågade han, och slog sig ner som en gammal faderlig vän. 
<sec/>
Johan ville icke bekänna. Hur skulle han våga säga att han var missnöjd med sin ställning, erkänna att han var äregirig och ville fram i världen. – Men doktorn hade sett och förstått allt det där. 
<sec/>
– Ni skall bli läkare, sade han. Det är en verksamhet som anstår er och som skall sätta er i beröring med livet. Ni har en livlig fantasi som ni måste hålla reda på, eljes går det illa. Ni har ju lust för yrket? Icke sant? Har jag gissat rätt? 
<sec/>
Det var rätt gissat. Genom umgänge på avstånd med dessa nya profeter, som efterträtt prästerståndet och biktfäderna, hade Johan i deras praktiska kunskaper om mänskolivet vant sig att se höjden av mänsklig visdom. Att bli en vis som förstod livets gåtor, det var nu för stunden hans dröm. För stunden, ty han ville egentligen icke in på någon bana, där han skulle inordnas i samhället, icke av fruktan för arbete, ty han arbetade med raseri och led av sysslolöshet, men av leda för att bli inskriven. Han ville icke bli inskriven i samhällets kår, bli ett nummer, ett kugghjul, en skruvmutter. Han kunde icke tämjas. Han ville stå utanför och betrakta, lära, och förkunna. Läkarens bana var i viss mening fri. Han var icke ämbetsman, hade inga förmän, intet tjänsterum, inga klockslag. Detta var ju tämligen lockande och Johan lockades. Men, huru skulle detta tillgå? Åtta års kurs! Jo, det hade den vänlige mannen uttänkt. 
<sec/>
– Bo hos oss i stan och läs läxor med mina gossar. 
<sec/>
Nå det var ju ren affär, en kondition, och ingen förödmjukande välgörenhet. – Men skolan? Lämna sin plats? 
<sec/>
– Det är inte er plats, avklippte doktorn. Var och en skall verka efter sina gåvor, och era gåvor kunna icke verka i folkskolan där ni skall förhöra skolrådets läxor. 
<sec/>
Det tyckte Johan var reson, men han var så inbiten av munkläran att han kände ett stygn i hjärtat. Han ville så gärna därifrån, men ett slags plikt, underlig skyldighetskänsla höll honom kvar. Att misstänkas för ärelystnad, en så mänsklig drift, kom honom att blygas. Och hans plats, pigans son, den var ju anvisad honom därnere. Men fadren hade ju dragit honom upp, bokstavligen dragit honom hitupp, varför skulle han då ner och rota därnere? 
<sec/>
Han kämpade en kort blodig strid, antog med tacksamhet anbudet, och tog avsked från skolan. 
<chapter/>

<chaptername>Kap. III.</chaptername>

<chaptername>Läkaren.</chaptername>

<chaptername>(1868.)</chaptername>

<sec/>
Det var hos de hemlöse, hos israeliter han nu fick sitt nya hem. Här slog genast emot honom en ny luft. Ingen påminnelse om kristendom eller plågeri, varken mot sig själv eller andra. Inga bordsböner, ingen kyrkogång, ingen kakes. Vad vilja de som tro på kristendomens betydelse i utvecklingen säga om ett folk, som levat fram 2 tusen år av världshistorien utan kristendom; och höjt sig till samma kulturgrad som de andra så att de kunnat ingå i det kristna samhället nästan fullständigt. Skulle möjligen europeiska »världshistorien» kunnat umbära kristendom, kyrkomöten, påvar, inkvisition, trettioåriga kriget och Luther? Skulle icke möjligen kristendomen varit helt enkelt en humaniseringsperiod som inträffade nödvändigt och endast samtidigt med kyrkans uppkomst, oberoende av den samma? Och kunde icke kyrkan ha varit ett av världshistoriens och utvecklingens många missbildningar. Muhammedanen och buddaisten kunna ju vara lika humana som de kristne oaktat de förra endast träffa de kristne vid sådana tillfällen där humanitet icke får vara med: nämligen i krigstid. 
<sec/>
Här var gott att vara menade Johan, det var frigjorda människor, som hämtat ur alla länders kultur det bästa utan att ha varit nödsakade taga det dåliga med. Här mötte han för första gången fläktar utifrån. Man hade rest mycket, hade släktingar i utlandet, talade alla språk och mottog utlänningar i huset. Alla landets små och stora angelägenheter bedömdes och belystes med originalen i utlandet, varigenom man vandes att få en större synkrets och en rätt värdemätare på det fosterländska. 
<sec/>
Det patriarkaliska styrelsesättet inom familjen hade icke tagit form av familjetyranni, tvärtom, barnen behandlade föräldrarne mera som jämlikar och föräldrarne voro ömma utan att vara småaktiga. Ute i en ovänlig världsdel, omgivna av halva fiender sökte medlemmarne skydd hos varandra och höllo ihop. Utan fädernesland, något som är ansett vara så svårt, medför fördelen av att intelligensen alltid hålles vid vigör. Oupphörlig vaksamhet, beständigt iakttagande, nya och rika erfarenheter erbjudes den vandrande, under det den stilla sittande blir trög och litar på andra. 
<sec/>
Israels barn hava en egen undantagsställning i socialt avseende. De hava glömt Messiaslöftet och tro ej på det. I Europas flesta länder hava de måst stanna som medelklass. Att bli underklass var dem nog förvägrat ehuru icke i den utsträckning man vanligen tror. Att bli överklass likaså. Därför känna de sig aldrig befryndade med underklassen, och icke heller med överklassen. De äro aristokrater till vanor och böjelser, men ha samma intresse som underklassen: nämligen att lyfta ner stenen däruppe som ligger och trycker. Men de frukta proletären, ty han är religiöst fördummad och han älskar ej de rike. Därför fly Abrahams barn hellre uppåt än de söka sympati neråt. Vid denna tid, 1868, började frågan om judarnes utsträckta rättigheter att diskuteras, och alla liberala röstade för. Det var en avdankningsförklaring av kristendomen. Dop, vigsel, konfirmation, kyrka, allt var förklarat obehövligt för att vara medborgare i ett kristet samhälle. Det är sådana skenbart små reformer som verka på staten liksom droppen på klippan. 
<sec/>
Det rådde därföre en glad stämning i familjen där sönernas framtid därigenom öppnades ljusare än fadrens varit, vilkens akademiska bana en gång hämmats av lagstiftningen. 
<sec/>
Det fördes ett frikostigt bord i huset; allt var av bästa vara och rikligt. Tjänarne hushållade och hade fria händer i allt; behandlades aldrig som tjänare. Huspigan var läserska, men det fick hon vara så mycket hon ville. Hon hade ett gott och humoristiskt lynne och skämtade, ologiskt nog, med den i huset rådande glada hedendomen. Ingen skämtade däremot med hennes tro. Johan själv behandlades såsom förtrogen, vän och barn ömsom, och han bodde tillsammans med gossarne. Tjänstgöringen var lindrig. Man fäste sig mer vid att han höll barnen sällskap än att han läste läxorna. Här blev han emellertid något man, med de vanliga begreppen om ungdomens tillbakatryckande, kallar bortskämd. Nitton år gammal infördes han som jämlike bland kända och redan mogna artister, läkare, litteratörer och ämbetsmän. Han vandes att anse sig vuxen och därför blevo bakslagen desto hårdare. 
<sec/>
Hans läkarbana började med kemiska laborationer på Teknologiska institutet. Där fick han sin barndoms drömda härligheter på nära håll. Men hur torra och tråkiga voro ej vetenskapens rötter. Att stå och hälla syror på salter och se huru lösningen ändrade färg, det var icke roligt. Att frambringa salter ur ett par lösningar icke så intressant. Längre fram när analysen kom, då började det hemlighetsfulla. Att få en bägare så stor som ett punschglas med en vattenklar vätska och sedan uppvisa på filtrum de kanske tjugo ämnen den innehöll, det var dock att intränga något i mysterierna. När han blev ensam i laboratoriet företog han sig små experiment på egen hand, och hade snart skaffat sig en liten flaska med blåsyra framställd med ganska stor fara. Den var märkvärdigt rolig att ha. Döden, slutet, i några doppardroppar under en glaspropp. 
<sec/>
Samtidigt upptar han studierna med zoologi, anatomi, botanik, fysik, och latin. Ändå mera latin. Att läsa dem igenom, ta en översikt och lägga ämnet under sig, det gick an, men att lära utantill, det började ta emot. Huvudet var fyllt med så mångahanda saker, att det med svårighet gick dit mer. Men det måste. Värre var att så mycket annat nu började konkurrera med läkarstudierna. Dramatiska teatern låg ett stenkast hemifrån, och dit gick han ett par gånger i veckan, i tredje radens fond, ståplats. Därifrån såg han nu den franska komediens eleganta och glada värld spela på brysselmatta. Detta lätta galliska lynne, som den tungsinte svensken beundrar som sitt saknade komplement, fångade honom. Vilken sinnets jämvikt, vilken motståndskraft mot livets knivhugg ägde icke denna nation från ett sydligare land med mera sol. Och han blev ändå tyngre i tankarne, när han kände sin germanska Weltschmerz lägga flor över allt, och som hundraårig fransk uppfostran icke kunnat blåsa bort. Men han visste ej att parisarens liv på skådebanan icke var det samma som den idoge och sparsamme parisarens liv bakom pulpeten eller disken. Franska komedin var skriven för andra kejsardömets rika uppkomlingar och den skrev med censur på politik, religion, men icke moral. Den var aristokratisk, men verkade frigörande genom att gripa verkligheten om den också icke gick nedanför markisernas och köpmännens streck. Den vande publiken att sympatisera med och känna sig hemma i denna fina värld som kom en att glömma den andra lägre, och när man gick från teatern tyckte man sig ha varit borta på supé hos sin vän hertig Job. 
<sec/>
Händelsen ville även att doktorinnan ägde ett vackert bibliotek med all världens skönlitteratur. Det var en skatt att få ta på hyllan alla dessa dyra pjäser. Och doktorn ägde en tavelsamling av svenska mästare och en värdefull gravyrkollektion. 
<sec/>
Estetiken som nu blomstrade ohejdat bröt in i livet och ända in i skolan där litterära föreningar höllo föredrag. I familjen talades mest om tavlor, skådespel, aktörer, böcker, författare, så att doktorn stundom fann sig föranlåten krydda samtalet med en stark detalj ur sin praktik. 
<sec/>
Från och med nu börjar Johan läsa tidningar och det politiska och sociala livet uppenbarar sig för honom med dess mångfaldiga frågor, men det stöter honom först tillbaka, estet och familjegoist som han blivit. Politiken ansåg han icke röra honom. Det var en fackkunskap som alla andra. 
<sec/>
Sina lektioner med flickorna fortsatte han likasom umgänget i familjen. Utomhus umgicks han med uppvuxna släktingar, som voro köpmän och deras bekanta. Hans krets var sålunda vidsträckt och hans synpunkter på livet blevo därigenom icke ensidiga. Men denna oavlåtliga sysslan med barn måtte ha likasom hållit honom nere. Han kände sig nästan aldrig åldras, och han kunde icke behandla ungdomen överlägset. Han märkte redan nu att de unga voro före honom, att de föddes med nya tankar, att de byggde på där han slutat, och när han sedan i livet träffade uppvuxna lärjungar, såg han upp till dem närapå såsom varande äldre. De hade gått om honom, föreföll det, ehuru synvillan upplöste sig i att de gått om sig själva sådana han sett dem förut. 
<sec/>
Hösten 68 hade gått in. Missräkningen med följderna av det nya statsskicket började yttra sig i missnöje. Samhället var vänt opp och ner så de understa kommit upp. Bönderna hotade stad och kultur, och förbittringen var allmän. Är sista ordet ännu sagt om lantmannapartiet? Troligen ej. Det började ytterst demokratiskt reformatoriskt, och angreppet på civillistan var det djärvaste man sett. Det var att på laglig väg störta monarkien. Rösta ner anslaget till ett sårande minsta möjliga och kungen går. Det var enkelt och snillrikt. 
<sec/>
I en tid som förkunnar majoritetens rätt, skulle man ej väntat motstånd mot bondevärldens framträdande. Sverige var ett bonderike ty lantbefolkningen utgjordes av fyra millioner, vilket på en folkmängd av fyra och en halv millioner väl utgör majoritet. Skulle nu den halva regera de fyra eller tvärtom? Det senare synes billigast. Nu tala naturligtvis stadsborna om böndernas egoism och tyranni, men har arbetarne då på sitt program en enda punkt som går ut på bönders, statkarlars eller torpares förbättrade ställning. Var icke deras egoism större som ville med skyddstullar skydda de fjorton procentens brödpris mot de åttiosex procentens hela näring och tillvarovillkor? Så dumt, att tala om egoism, då ju numera var och en anses gagna mest det hela om han gagnar sig själv! 
<sec/>
Emellertid nu 68 upptäckte de missnöjda ett parti som skulle ställas emot den lagliga och lovliga majoriteten och som skrev alla grundliga reformer på sitt program. Det var det nyliberala partiet, bestående av litteratörer mest, sedan några hantverkare, en professor o.s.v. Dessa åter väckte upp industri- eller stadsarbetarne såsom ett nyupptäckt stånd och med denna handfull av personer utan de större och viktigare intressen jordegendom medför, utan ens fastare plats än att de kunna genom missgynnsam årsväxt förvandlas till proletärer, skulle nu samhället omskapas. Vad visste arbetarne om samhället och hur ville de ha det? Omgjort till sin förmån med ett ruinerat bondestånd. Men detta var att såga benen av sig, ty Sverige är icke ett exporterande industriland och därför skulle de fyra millioner kunderna på landet, i samma stund deras köpekraft minskades, ofrivilligt ruinera industrien och sätta arbetarne på bar backe. Att arbetarne skulle fram var en nödvändighet, men att som sedan industrisocialisterna yrka göra alla människor till industriarbetare var mycket orimligare än att få alla till bönder, som agrarsocialisterna tro att det lutar till. Kapitalet som arbetaren nu angriper, tyckes vara industrins grundvalar och rör man det, så störtar nog industrien, och med den arbetarne tillbaka därifrån de kommit och dagligen komma – från landet. 
<sec/>
Emellertid lantmannapartiet var ännu icke fördärvat av umgänge med fina herrar och varken konservativt eller kompromissande. Kriget syntes ordna sig såsom mellan land och stad. Det var i alla fall åska i luften, och en liten anledning skulle framkalla några blixtar om också blott av nikt. 
<sec/>
Huvudstaden med dess höga kulturintressen ville resa en staty åt Karl XII. Varför? Var denna sista medeltidsriddare tidens ideal? Hade Gustav IV Adolfs och Karl XV:s idol blivit ett uttryck åt den nya okrigiska tid som bröt in? Var det ett eko från Skandinavismtiden då Han selv etcetera skulle uppliva Sveriges multnande krigarrykte? Eller utgick det hela såsom så ofta händer från bildhuggarens ateljé? Vem vet? Statyn var färdig och skulle avtäckas. Läktare för åskådarne restes men så olämpligt att ceremonien icke av folkmassan kunde åses och innanför inhägnaden ägde endast hov och inbjudna, sångarne och de betalande tillträde. 
<sec/>
Det var nationalsubskription och alla ansågo sig äga rätt att se på. Tillställningen var förhatlig. Man skrev och petitionerade om läktarnes nertagande, men fick nej. Folket rörde på sig och ville riva läktaren, men då kom militären ut. Det var middag hos doktorn för Italienska Operasällskapet. Man hade kommit framåt desserten då ljud hördes från gatan. Det lät först som regn på ett plåttak, sedan hördes tydliga mass-skrik. Johan lystrade! Det hördes intet mer. Vinglasen klingade mellan italienska och franska fraser som kastades fram och åter över bordet, skratt och calembours haglade, och bordssällskapet hörde knappt sig själva. Men nu trängde ett rytande från gatan och strax därpå hästtramp, rasslet av vapen och sadelmunderingar. – Det blev tyst ett ögonblick, och en och annan bleknade. 
<sec/>
– Vad är det? frågade primadonnan. 
<sec/>
– Det är packet som bullrar, svarade en professor. 
<sec/>
Johan steg upp från bordet, gick in i sitt rum, tog hatt och rock och gick ut. – Packet! ljöd det i hans öra under det han gick gatan framåt. Packet! Det var hans mors förra klasskamrater, det var hans skolkamrater och sedan hans lärjungar; det var denna mörka fond mot vilken de ljusa tavlorna däruppe kunde verka. Han kände åter detta såsom om han deserterat, gjort orätt i att arbeta sig upp. Men han måste ju vara däroppe först för att kunna uträtta något för dem därnere. Ja, så hade så många sagt, och bara de kommit opp, hade de funnit sig så bra att de glömt dem därnere. Dessa kavallerister till exempel som krupit ut ur de allra mörkaste hålorna, huru bröstade de sig ej, och med vilket oblandat nöje höggo de icke sina kamrater ehuru erkännas måste att de ännu hellre höggo de svarta hattarna. Han gick framåt och kom ut på Karl XIII:s torg. Läktarne tecknade sig mot novemberhimlen som jättelika marknadsstånd och nedomkring dem myllrade mänskor. Från öppningen av Arsenalsgatan hördes hästtramp, ett kort skritt bara. Och där kommo de nu framåt de blåa gardisterna, samhällets grundvalar, på vilka de däruppe vilade. Johan greps av ett ursinnigt begär att gå emot denna massa hästar, mänskor, sablar liksom om han i detta sett hela det där trycket förkroppsligat. Där var fienden; nåväl han skulle möta den. Truppen rör sig framåt och Johan ställer sig mitt på gatan. 
<sec/>
Var fick han sitt hat mot dessa ordningens upprätthållare som en gång skulle försvara honom och hans rättigheter sedan han kravlat sig upp och låg och tryckte på andra däruppe? Om denna folkhop som han nu kände sig solidarisk med skulle ha fått fria händer, skulle den ha kanske kastat in första stenen genom det fönster, innanför vilket han nyss satt med fyra vinglas för sig. Ja visst, men det hindrade ändock icke att han tog deras parti, likasom man mycket ofta ser överklass ta parti mot polisen, inkonsekvent nog. Denna abstrakta frihetsmani är väl egentligen naturmänniskans eviga små uppror mot samhället. 
<sec/>
Han gick rätt emot kavalleriet i någon dunkel avsikt att slå dem till marken allesamman, eller sådant, då lyckligtvis någon tar honom i armen, kraftigt men vänligt, och så ledes han hem igen till doktorns som skickat ut att leta honom. Sedan han givit hedersord att icke gå ut mer, föll han ner på en soffa och låg om aftonen i feber. 
<sec/>
På själva Karl XII:s-dagen var han med i studentsången, alltså bland de utvalde, de »upper ten thousand» och hade allt skäl vara nöjd för sin del. När ceremonien var slutad rusade folket till. Polisen trängde dem tillbaka. Men då började folket kasta sten. Konstaplarne drogo sina sablar och höggo in, arresterade och misshandlade. Johan hade kommit ut på torget framåt Jakobs kyrka då han såg en kommissarie hugga in på en karl, allt under det stenar regnade och slogo av kaskar på konstaplarne. Utan att hesitera sprang han på kommissarien, tog honom i kragen, ruskade honom och skrek: 
<sec/>
– Släpp karln! 
<sec/>
Kommissarien tittade häpen på angriparen. 
<sec/>
– Vem är ni? frågade han tvekande. 
<sec/>
– Jag är satan, och jag ska ta er om ni inte släpper karln. 
<sec/>
Han släppte verkligen, men för att ta Johan. I det samma slog en sten av hans trekantiga hatt. Johan röck sig lös; folkmassan drevs nu med bajonetter ner till vakten vid Gustav Adolfs torg. Efter dessa följde nu en svärm människor, herrar av högre samhällsklasser, vilda, skrikande och i som det tycktes fast beslut att befria de fångne. Johan sprang med. Det var som om en stormvind fört dem framåt; personer som icke alls blivit ofredade, icke tillbakaträngda, som stodo högt i samhället, rusade blint framåt, riskerande ställning, familjelycka, bröd, allt. Johan kände en hand fatta sin. Han kramade den tillbaka, och bredvid sig såg han en medelålders fint klädd herre, med förvridna drag. De kände icke varann, de talades icke vid, men de sprungo hand i hand, som två vilka fattats av samma anda. Så stötte de på en tredje. Johan kände igen en skolkamrat, redan ämbetsman i ett civilt verk, son till en departementschef. Denne unge man var aldrig med oppositionen i skolan, ansågs tvärtom reaktionär och med framtid för sig. Han var nu vit som ett lik i ansiktet, kinderna voro tömda på blod och musklerna lågo tätt efter kraniet så att han liknade en dödskalle i vilken två ögon brunno. De kunde icke tala, men de togo varandras händer och sprungo ner mot vakten, som skulle stormas. Flodvågen gick fram, fram, tills den bröts mot bajonetterna, som alltid, och så upplöstes det hela i skum. 
<sec/>
En halv timme senare satt Johan vid en biffstek på Operakällarn med några studenter. Han talade om sitt äventyr såsom något där hänt utanför honom och hans vilja. Ja, han skämtade över det. Detta kunde varit feghet för opinionen, men även helt enkelt att han objektiverade sitt utbrott och nu satt i ro som samhällsmänniska och bedömde det. Luckan hade öppnats ett ögonblick, fången hade stuckit ut huvudet, och så smällde luckan igen. Hans okände medbrottsling upptäcktes sedan vara en mycket utpräglat konservativ grosshandlare, som alltid undvek att möta Johans blickar när de råkades ute. En gång törnade de på en trottoar och måste se på varann. De logo icke. 
<sec/>
Under det de sutto på källaren kom underrättelsen om Blanches död. Studenterna togo det tämligen kallt. Artister och borgare mera hett. Men underklassen talade om mord. De visste att han enskilt hos Karl XV bett att få läktaren nertagen. De visste att han alltid, fastän han hade fullt av världens goda, tänkte på dem, och de voro tacksamma. Dumma mänskor invände som vanligt; det var ingen konst för honom att kosta ett tal på de fattiga när han var rik och firad. Var det ingen konst? Det är då det är största konsten. 
<sec/>
Eget var att hela missnöjet bröt ut emot överståthållaren och polisen, icke mot kungen, som eljest. Karl XV var en persona grata, en som fick göra vad han ville, utan att bli opopulär. Han var icke nedlåtande eller demokratisk, snarare högdragen, varom historierna berätta ett och annat rörande gunstlingars iråkade onåd på grund av bristande respekt under glada lag. Han kunde stoppa tobak i mun på soldater, men han skymfade befäl som icke genast lydde hans nycker. Han slog örfilar vid eldsvådor och skrattade icke när han var avritad i Söndagsnisse vilket man trodde. Han var härskaren och trodde sig vara både krigare och statsman. Ingrep själv i regeringen och kunde avsnäsa fackmän med ett ord såsom: det där förstår du inte. Men han var populär, och förblev det. Svensken som tyckes lida av ett viljans avtagande beundrade och böjde sig för viljan. Och eget även att den förlät hans oregelbundna liv, kanske därför att han icke gjorde någon hemlighet av det. Han hade väl skrivit om sin moral och efter den levde han. Därför hade han harmoni, och harmoni är alltid behagligt att se. 
<sec/>
Emellertid, man kunde vara revoltör av instinkt, men den nödvändiga övergångsformen till ett bättre samhällsskick, republik, trodde man ej på. Man hade sett tre franska republiker åtföljas av tre nya monarkier. Man var hemlig anarkist, men icke republikan, och man hade låtit intala sig att monarkien icke var något hinder för utveckling till frihet. Så hos de unga. De äldre med Blanche sågo däremot hela räddningen i republik och därför har våra dagar sett den gammal-liberala skolan bli ett slags konservativa republikaner. 
<sec/>
När doktorn såg att doktorinnans skönlitteratur inkräktade på Johans läkarstudier, beslöt han att låta honom skåda in i yrkets hemligheter och ge honom en försmak som skulle locka honom att övervinna de långvariga förstudierna, vilka han ansåg för vidlyftiga. Johan kunde nu mera kemi och fysik än läkaren, och denne ansåg det bara vara elakhet att genom svåra förstudier hindra konkurrenter på banan. Varför icke genast såsom i Amerika angripa kadavret efter som det ändock var ett fackstudium. Nu fick han direkt från bokliga anatomiska och fysiologiska studier gå med i praktiken såsom amanuens. Det var ett nytt omväxlande liv, fullt av verklighet. Man åkte ner till en mörk gränd, kom in i ett portvaktarrum, där en kvinna låg i feber. Fram till sängen, mellan fattiga barn, mormor och andra släktingar som gingo på tå och väntade domen. Av med det unkna lappiga täcket, blotta ett insjunket arbetande bröst, räkna pulsslagen och så papper och penna. Därpå åka upp till Trädgårdsgatan; införas på mjuka mattor genom lysande rum in i en sängkammare som såg ut som ett tempel; lyfta ett blått sidentäcke, spjäla ett ben på ett i spetsar klätt änglaskönt barn. På utvägen betrakta en konstsamling och tala om artister. Det var nytt och det var intressant, men vad hade det för sammanhang med Titus Livius och Filosofiens historia. Men så kommo de kirurgiska detaljerna. Väckas klockan sju om morgonen, komma in i doktorns svarta kammare och handgripligen assistera vid bränningen av ett sår härledande sig från en sexuell sjukdom. Rummet osade mänskokött och det var motbjudande på fastande mage. Eller hålla huvudet baklänges på en patient medan doktorn ur svalget tog ut körtlar på en gaffel, och känna hur patientens huvud ryckte under smärtan. 
<sec/>
– Det vänjer man sig snart vid, sa doktorn, och det var sannolikt, men Johans tankar gingo nu med Goethes Faust, Wielands läckra romaner, George Sands sociala fantasier, Chateaubriands natursvärmerier, Lessings förståndiga teorier. Fantasien var satt i rörelse och minnet ville icke arbeta; verkligheten med dess brännsår och blodlevrar var oskön, och estetiken hade gripit ynglingen, så att livet föreföll ledsamt och frånstötande. 
<sec/>
Umgänget med artister hade öppnat hans ögon för en ny värld, ett fritt samhälle i samhället. Där kommo de till det rika och bildade bordet illa klädda, med svarta naglar och orent linne såsom icke allenast jämlikar utan överlägsna – i vad? De kunde knappt skriva sitt namn, de lånade pengar utan att betala, de förde ett rått språk. Allt var dem tillåtet som ej var tillåtet andra. Varför? De kunde måla. Men det fick man ju lära sig på Akademien, och Akademien frågade ej om alla som inskrevos voro snillen. Huru visste man då att de voro snillen? Var då att måla mer än att veta, vara kunnig, vara lärd? Och dessa hade en egen erkänd morallag. De hyrde ateljé och skickade efter fruntimmer som klädde av sig nakna. De skröto med sina älskarinnor, som andra blygdes och klandrades för. De fingo ha dåliga affärer och skämtade om den för andra så graverande saken, ja det ansågs höra till en riktig artist att vara slusk som det eljes kallades. Det var en glad fri värld, tyckte Johan, i den skulle han trivas, utan alla konventionella samhällsband, utan skyldigheter mot samhället, och framför allt utan beröring med den tråkiga verkligheten. Men han var icke snille; huru skulle han då komma därin. Skulle han lära sig måla och sedan få fribrevet? Nej! det gick inte och han hade aldrig tänkt måla; det fordrades kallelse för att skriva in sig i principen menade han, och målningen skulle icke kunna uttrycka vad han ville säga, om han en gång skulle tala. Skulle det vara något, om det skulle vara något, så vore det teatern. Skådespelaren fick gå fram och säga alla dessa sanningar huru beska de än voro, och ändock slippa stå ansvar för dem, det var bestämt en skön bana. 
<chapter/>

<chaptername>Kap. IV.</chaptername>

<chaptername>Framför Ridån.</chaptername>

<chaptername>(1869.)</chaptername>

<sec/>
Johans tilltag att flytta universitetet till Stockholm skulle icke avlöpa utan följder och kamraterna hade varnat honom. När han sålunda på våren tidigt for upp för att skriva sitt latinprov, hade han per post till docenten avlämnat de tre provkriorna och de femton kronorna, så att hans attentat fick gå obehindrat eller obemärkt och han skrev sig igenom. Men nu i maj månad skulle han opp och tentera kemien. För att göra sig riktigt säker bad han om tentamen av adjunkten vid Teknologiska institutet. Denne prövade och förklarade honom besitta mer kunskaper än som erfordrades till medikofilosofiska examen. Sålunda rustad reste han opp till Uppsala. Första besöket gällde en kamrat som redan tenterat kemi och som kände hemligheterna. 
<sec/>
– Jag har gjort syntes och analysprov samt varit inne på organiska kemien, började Johan. 
<sec/>
– Det är bra det, för vi behöver bara syntes till medikofiln, men det hjälper ej, ty du har icke laborerat på hans laboratorium. 
<sec/>
– Det är sant, men Institutets labbis är mycket bättre. 
<sec/>
– Det hjälper inte, för det är ändå inte hans. 
<sec/>
– Det få vi se, sa Johan, om inte kunskaper duga i alla fall. 
<sec/>
– Är du så säker, så försök, men kom ihåg först vad jag nu säger dig. Först skall du gå till docenten och få dig ett såkallat krisch-skav. 
<sec/>
– Vad, vad nu då? 
<sec/>
– Jo, han ger dig för en krona en duvning på en timme, varunder han frågar dig alla de märkvärdigare frågor som professorn under sista året begagnat. Sålunda brukar han nu för tiden fråga om tändstickor ur hans kadaver och ammoniak ur dina gamla stövlar. Men det får du veta av docenten. För det andra får du icke gå upp i frack och vit halsduk, och allra minst vara så fint klädd som du är. Därför skall du låna min ridrock som är grön på axlarne och röd i sömmarne, och mina skaftstövlar, för han tycker inte om stövletter. 
<sec/>
Johan lydde instruktionen och gick först till docenten, som gav honom de frågor som sist varit före, och till gengäld fick Johans löfte att under alla omständigheter komma igen och tala om de frågor han fått, vilka skulle öka på kakesen. 
<sec/>
Dagen efter gick han upp till kamraten och kostymerades. Byxorna hängslades opp så att skaften syntes på stövlarna och löskragen krängdes opp på ena sidan så att skinnet syntes mellan linningen och kragen. Och så rustad gick han upp i sin första tentamen. 
<sec/>
Professorn i kemi var en för detta fortifikationsofficer, som på sin tid icke blivit väl emottagen av det lärda skrået i Uppsala. Han var knekt, icke akademiskt bildad och sålunda ett slags »bracka». Detta hade retat honom och gjort honom leversjuk. För att utplåna sitt lekmannastånds yttre affekterade han den förläste och den rättframme lärde. Gick illa klädd och gjorde sig ovanlig. Lärjunge till Berzelius, och många hundra hade väl varit det, älskade han påminna därom. Det var hans trumf. Berzelius gick bland annat i trasiga byxor, därför utgjorde »hål i grena» ett kännetecken på en stark kemist och så vidare. Därav alla dessa besynnerligheter. 
<sec/>
Johan presenterade sig, betraktades misstroget och bads komma igen om en vecka. Han förklarade att han endast var resande och som fattig kunde han ej uppehålla sig en vecka i staden. Utverkade tillstånd att få komma dan därpå. 
<sec/>
– Det skulle snart vara gjort, menade gubben. 
<sec/>
– Vad? 
<sec/>
Dagen därpå satt han i en stol uppe hos professorn. Det var en solig eftermiddag i maj och gubben tycktes illa ha smält sin middag. Han såg hemsk ut när han från gungstolen kastade sin första fråga. Svaren kommo korrekt till en början. Därpå slingrade frågorna som snaror. 
<sec/>
– Om jag har en jord och misstänker salpeter, hur skall jag då börja för att anlägga en salpeterfabrik? 
<sec/>
Johan svarade med att föreslå en salpeteranalys. 
<sec/>
– Nej. 
<sec/>
– Ja, då vet jag intet annat! 
<sec/>
Det blev tyst och flugorna surrade. Länge tyst, ohyggligt tyst. 
<sec/>
– Nu ska väl stövlarna komma snart eller tändstickorna, tänkte Johan, så skall jag glänsa. Men det kom ingenting. Ett tag tänkte han göra sig påmind och hostade. Men tystnaden fortfor. Johan funderade efter om han var genomskådad, om gubben känt igen tentamensrocken. – Så kom det en ny fråga, obesvarad, och en till. 
<sec/>
– Det här är för tidigt, sa gubben och reste på sig. 
<sec/>
– Ja, men jag har laborerat ett år och kan analys också. 
<sec/>
– Ja recepturen kan herren nog, men si herren har inte smält det! Ser herren, på institutet är man hantverkare, men här är man vetenskapsman. 
<sec/>
Nu var detta alldeles motsatt förhållande, ty medikofilarne i Uppsala beklagade sig över att de som köksor fingo stå och laga till mixturer och salter utan att titta åt en analys en gång, vilket senare just var läkarens under det att syntesen var apotekarens sak. Men nu hade den några år förut väckta frågan om universitetets flyttning till Stockholm retat Uppsala mot huvudstaden, varjämte det nybyggda teknologiska institutets laboratorium var ryktbart för sina förträffliga anordningar under det Uppsalas var berömt för sin uselhet. 
<sec/>
Här var sålunda principiellt småsinne framme och spelade, och Johan kände orättvisan. 
<sec/>
– Jag får alltså intet betyg. 
<sec/>
– Nej herre, det får herren ej i år, men kom igen nästa år! Han skämdes att säga: gå på mitt, enda saliggörande laboratorium. 
<sec/>
Johan gick ut ursinnig. Alltså icke kunskaper, icke flit, pengar bara, och så krypa in i skråt. Hade han sökt genvägar? Nej, han hade tvärtom måst gå omvägar, dryga besvärliga, under det de andra gingo den raka fästråten, och den rakaste vägen är den genaste! 
<sec/>
Han kom ut i Carolinaparken arg som ett bi. Ville icke ner i staden först utan satt sig på en bänk. Om han fått sätta eld på den satans hålan! Ett år! Nej, aldrig! Han var led på alltsammans. Läsa så mycket onödigt när det ändock skulle glömmas och aldrig förekomma i praktiken. Och träla så länge för att slutligen komma in i detta snuskiga yrke. Analysera urinprov, peta i uppkastningar, gräva i kroppens alla skrymslor, fy fan. 
<sec/>
Just som han sitter där, kommer ett sällskap glada människor fram och stanna skrattande utanför Carolinas baksida. De titta upp till fönsterna där de långa bokraderna synas hylla på hylla. De skratta! Damer och herrar skratta åt böckerna! Han tycker sig känna igen dem! Ja, det är Levasseurs franska skådespelare, som han sett i Stockholm, och som nu gästade Uppsala. De skrattade åt böckerna. Lyckliga mänskor som kunde vara bildningens och snillets bärare utan böcker! Kanske varje själ hade något att ge som icke stod i böckerna, men som skulle komma att stå där en gång. Ja visst var det så. Han själv hade ju sådana fonder av erfarenheter och tankar som säkert skulle kunna rikta vetenskapen om människan och som lågo färdiga att kastas ut. 
<sec/>
Och så framsmög åter tanken på att få träda in i detta privilegierade stånd som stod utanför och över samhällets små lagar, som gick förbi rangrullan, och där man aldrig mer behövde känna sig under. Där fick man vädja till allmänhetens dom och arbeta i full belysning, i stället för att hängas här borta i en avlägsen mörk håla, utan dom och rannsakning, utan vittnen. 
<sec/>
Stärkt av den nya tanken steg han upp, log ett löje åt böckerna däruppe och gick ner till staden besluten att resa hem och begära debut på kungliga teatern. 
<sec/>
Varje stadsmänska lär någongång i sitt liv ha känt lusten att träda fram som skådespelare. Det är väl kulturdriften att förstora sig, att »göra sig», att identifiera sig med andra större diktade personer, som här verkar. Hos Johan, som var romantiker, låg även det att gå fram och tala till folket. Han trodde nämligen att han skulle få välja roller och han visste nog, vilka. Att han som alla andra trodde sig äga förmågan, berodde väl på det övermått av obrukad kraft som bristande kroppsarbete framkallat och på den därav härledda förstoringsdriften hos hjärnan, som genom andlig överansträngning arbetade oregelbundet. Han såg inga svårigheter i själva yrket, men väntade motstånd från andra håll. 
<sec/>
Att antaga ärftlig böjelse därför att manien funnits i släkten torde kanske vara förhastat då vi antogo att begäret förefanns hos de flesta. Emellertid hade farfadren, borgare i Stockholm, skrivit teaterpjäser till ett ordenssällskap, och en ung släkting på avstånd levde ännu som ett varnande exempel. Denne senare hade varit ingenjör, gått igenom Motala verkstad och varit anställd vid Köping–Hultbanan. Hade sålunda haft en vacker framtid för sig, men tvärt avbrutit och gått in vid teatern. Johan mindes ännu huru i hans barndom det repeterades pjäser av teknologer hemma där släktingen bodde, och han hade sett ett teknologspektakel i La Croix’ salong. Ingenjörens steg blev en familjesorg, som aldrig lade sig, och den beklagade unge mannen var vid denna tidpunkt ännu icke bliven någonting, utan reste med landsortssällskap utan namn. Det var den svåraste punkten. – Ja, det var han, svarade Johan sig själv, men jag skall lyckas! – Varför? Därför att han trodde det. Och han trodde det därför att han önskade det. 
<sec/>
Att vilja spåra lustens medfödda tillvaro därigenom att Johan mycket lekte med en liten barnteater som barn, är också utan tillräcklig grund då alla barn leka med teatrar. Han hade väl fått lusten genom att se andra spela, och teatern var ju en overklig bättre värld som lockade en ut från den tråkiga verkliga, som väl ej skulle förefallit tråkig om uppfostran varit mera harmonisk, realistisk och ej så romantisk som den var. 
<sec/>
Nog av, beslutet var fattat, och utan att säga det åt någon, går han upp till föreståndaren för elevskolan, litteratören vid kungliga teatern. 
<sec/>
När han hörde sina ord uttalas: jag vill bli skådespelare, ryste han. Det var som att riva ner medärvd blyghet och var ett starkt våld på hans naturell. 
<sec/>
Läraren frågade vad han höll på med. 
<sec/>
– Jag skulle bli läkare. 
<sec/>
– Och överger en sådan bana, för denna den svåraste och sämsta av alla! 
<sec/>
– Ja! 
<sec/>
Så där sa alla artister om sina banor: den svåraste och sämsta, fastän de hade så bra där. Det var bara för att skrämma. 
<sec/>
Hans ärende var nu att be om enskilda lektioner för att få debutera. Läraren skulle nu resa till landet, ty terminen var slut, men han bad Johan komma igen den första september då teatern öppnats och direktionen inkommit till staden. Det var avtalat och saken klar. När han kom ner på gatan, gick han med uppspärrade ögon såsom om han stirrat in i en ljus framtid och segern hade han given i kroppen, han var redan rusig av den och flög men med vacklande steg framåt gatan. 
<sec/>
För doktorns sade han ingenting och icke åt någon annan heller. Nu lågo tre månader framför honom, på vilka han skulle själv lära sig allt och så vara färdig. Men i hemlighet, ty han var feg och blyg. Feg för fadrens sorg, för doktorns sorg, blyg för att hela staden skulle få veta att han skulle tro sig om att duga till aktör, släktingars hån, vänners grin och avrådanden. Där kommo frukterna av det där uppfostrans: vad ska människorna säga? Och så överdrevs fruktan, och hans inbillning jagade upp handlingen till ett brott. Det var ju också ett ingrepp i mångas sinnesfrid, ty släkt, vänner och umgänge känna ju skakningarne när någon länk rycker våldsamt i kedjan, och det kände han på sig, därför måste han skaka från sig samvetsbetänkligheterna. 
<sec/>
Till debutroller hade han utsett: Karl Moor och Wijkanders Lucidor. Detta var nu icke någon slump utan det var strängt logiskt. I dessa båda hade han i tryck funnit sitt inre uttalat, och därför ville han tala med deras tungor. Lucidor tog han nu som en förolyckad och missnöjd, av fattigdom undergrävd högre natur. Högre, naturligtvis! – I dessa teatersvärmerier uppdöko också något av det där han känt då han predikade och då han gjorde opposition i bönen i skolan – förkunnaren, profeten, sanningsägaren. 
<sec/>
Vad som mest av allt hissade upp hans föreställningar om teaterns höga betydelse, det var läsningen av Schillers föreläsning Om teatern såsom en sedlig uppfostringsanstalt. Satser såsom följande skulle ju visa huru högt det mål var till vilket han strävade: »Skådebanan är den stora kanal, i vilken vishetens ljus från den tänkande bättre delen av folket strömmar ner och i milda strålar förbreder sig över hela staten.» – »I denna konstgjorda värld drömma vi bort den verkliga, vi återfinna oss själva, vår känsla väckes, hälsosamma sinnesrörelser skaka upp vår slumrande natur och driva blodet i raska vågor. Den olycklige gråter här ut sina egna sorger med andras, den lycklige blir nykter och den säkre eftertänksam. Den känslosamme veklingen härdar sig till man, den råa omänniskan börjar här först att känna. Och när slutligen – vilken triumf för dig natur! – så ofta till marken trampade och så ofta återuppståndna natur – när mänskor från alla kretsar, och zoner och stånd avkastat varje förkonstlingens och modets kedja, lösgjorda ur Ödets järnhand, förbrödrade i en alla omfattande sympati, upplösta i en enda släkt, glömmande sig själva och världen och åter närma sig sitt himmelska ursprung. Varje enskild njuter allas hänryckning, som förstärkt och förskönad återspeglas mot honom ur hundra ögon, och hans bröst ger blott plats åt en enda känsla: den att vara en människa!» 
<sec/>
Så skrev den tjugufemårige Schiller och det underskrev den tjugoårige ynglingen. 
<sec/>
Teatern är nog en bildningsanstalt för ungdom och medelklass, som ännu kunna få illusion av aktörer och målad lärft. För äldre och bildade är den ett nöje, i vilket speciellt skådespelarkonsten tager uppmärksamheten. Därför är det nästan en regel att gamla recensenter bli missnöjda och knarriga. De ha förlorat illusionen och låta ej narra sig av felen i tekniken. Den nyaste tiden har sett teatern särskilt skådespelarkonsten överskattas till det yttersta och därpå har följt reaktion. Skådespelarne ha nämligen ryckt sin konst lös från dramatiken inbillande sig gå på egna ben. Därav stjärnväsen, aktörsdyrkan och opposition. I Paris där man gått längst visade sig motströmmen först. Le Figaro kallade hjältarne vid Théâtre Français till ordningen och erinrade dem att de voro författarnes dockor. Alla europeiska stora teatrars ruin antyder att konsten håller på att förlora sitt intresse. De bildade gå ej dit, emedan verklighetssinnet är statt i utveckling och fantasien såsom en kvarleva från vilden är på återgång; de obildade ha ej tid och råd att gå dit. Varieté-teatern som roar utan att upplysa synes taga framtiden, ty den är lek och ger vila. Och alla betydande författare välja annan lämpligare form för de stora frågornas behandling. Ibsens pjäser hava alltid gjort sin verkan i bokform innan de spelas, och när de spelas rör sig intresset mest om hur de spelades – alltså ett sekundärt intresse. 
<sec/>
Johan begick nu det vanliga ungdomens felslut att samblanda skådespelaren och författaren. Det var skådespelaren som var förkunnaren, och författaren ansvaringen som fick stå bakom. 
<sec/>
Nu på våren lämnade han sin gamla informatorsplats hos flickorna och var alldeles ledig att under sommaren studera sin konst, i hemlighet och på egen hand. Han hade lett åt böckerna, och de första han nu sökte var böckerna. Där stodo mänskors tankar och erfarenheter och med dessa, de flesta döda, kunde han nu tala i förtrolighet utan att röjas. Han hade hört berättas att i slottet fanns ett bibliotek som tillhörde staten och där man kunde få rättighet att låna böcker. Han skaffade sig borgen och gick ditupp. Där var högtidligt och fullt med böcker i de små rummen och där sutto gråhåriga, tysta gubbar och läste. Han fick sina böcker och gick blyg och lycklig hem. Han ville ta sin sak grundligt och gå till botten med den, och han var grundlig. Ur Schiller plockade han ut yttranden om teaterns djupa betydelse; ur Goethe fick han en hel avhandling med direkta föreskrifter om huru man skulle gå och stå, föra sig, sätta sig, komma in och gå ut; i Lessings Hamburgische Dramaturgie läste han ett helt band teaterrecensioner med de finaste iakttagelser. Lessing var den som mest gav honom hopp att lyckas, ty han gick så långt att han förklarade det teatern genom skådespelarkonsten råkat på förfall och yrkade att man skulle spela med dilettanter ur de bildade klasserna, vilka bättre skulle förstå rollerna än de skolade och oftast obildade skådespelarne. Han läste Rémond de St. Albine vars länge anförda iakttagelser över sceniska konsten äro av stort värde. 
<sec/>
Därjämte företog han praktiska övningar. Hemma hos doktorns anordnade han scen när gossarne voro borta. Han övade sig i entréer och sortier. Satte opp hela Rövarbandet, maskerade och kostymerade sig som Karl Moor och spelade den. Han gick på nationalmuseum och studerade antika skulpturens gester; lade bort spatserkäpp för att på gatan öva sig i att gå ledigt. Sin blyghet som nästan ådragit honom den sjukan agorafobi eller torgsjuka och som yttrade sig i fruktan att gå över öppna platser, gjorde han våld på, och han gick nu företrädesvis på Karl XIII:s torg där stora folksamlingar funnos. Han gymnastiserade hemma var dag och faktade med eleverna. Han gav akt på varje muskelrörelse; övade sig gå med högburet huvud och bröstet ut, armarne hängande ledigt och handen (enligt Goethe) löst knuten med fingerna vackert fallande i en avtagande serie. 
<sec/>
Värst var det med röstens utbildning, ty han hördes in i våningen när han deklamerade. Då uppfann han att gå utom staden. Och platsen, den enda där han kunde vara ostörd, var Ladugårdsgärdet. Därifrån överskådade han slätten på långa håll om någon människa skulle komma och där dog ljudet bort så att han måste anstränga sig för att höra sig själv. Det gav honom en stark talröst. 
<sec/>
Och nu gick han dit ut varje dag. Här rasade han mot himmel och jord, och staden, vars kyrktorn stego upp över ladugårdslandet, var samhället, under det han stod härute i naturen. Han knöt näven åt slott, kyrkor, kaserner och fräste mot trupperna som stundom kommo honom för nära under deras manövrer. Det var något fanatiskt i arbetet och han skydde inga mödor att få sina obändiga muskler att lyda. 
<chapter/>

<chaptername>Kap. V.</chaptername>

<chaptername>Huruledes Han blir Aristokrat.</chaptername>

<chaptername>(1869.)</chaptername>

<sec/>
I huset umgicks bland andra en ung man som studerade bildhuggarkonsten. Han hade kommit upp ur samhällets lägre lager, hade varit smedspojke, och nu inträtt vid akademien, där han gjorde sina lärospån. Han var lycklig och alltid glad, ansåg sig av försynen kallad på sin nya bana och talade om huru han blivit väckt och driven av anden att verka i det skönas tjänst. Johan tyckte om honom emedan han saknade reflexion och självkritik och var komplett omedveten. Dessutom var han en medbrottsling som befann sig i samma olovliga ärende som Johan: att streta sig upp ur underklass, men saknande den känsla av brottslighet som Johan alltid reds av. Han var även kakeskristen, styv i tron och ville inte veta om någon annan tro. De båda unge kommo strax överens om att respektera varandras tro, vilket Johan höll, under det vännen emellanåt glömde sig. Han var som kristen sträng i teoretisk moral, men gav eljes köttet sitt. – Johan träffade en dag på honom när han släppte ut en flicka mitt på förmiddagen. Utan att bli brydd förklarade han helt enkelt att hans kött krävde sådant, samtidigt med att han talade om hur andra mänskor levde som svin. Johan frågade en gång huru hans religion kunde tillåta sådant. 
<sec/>
– Jo, ser du, svarade den sanne kristne, vi som leva i Kristo, vi ha kastat all synd på Jesus. 
<sec/>
– Nå men lagen då? 
<sec/>
– Lagen har Jesus fullkomnat för oss. Ingen kan fylla lagen, och därför kom Jesus i världen att borttaga lagens förbannelse. Och därför min kära Johan, ser du, att endast med Kristus kan man ha glädje och sann frid! 
<sec/>
Detta var kolossalt, tyckte Johan, och nu fattade han läsarnes påstådda frid. De skyllde på synden och djävulen och så bråkade de icke vidare med gärningarne. Det var en bekväm religion som nattrock och tofflor. 
<sec/>
– Du är aldrig lycklig, du, fortfor vännen, det är därför att du ligger under lagen, att du söker fullkomna lagen och bliva felfri, men det kan ingen. 
<sec/>
Däri låg det då. Johan hade alltid ett slags ont samvete över att han hade fel. Det samvetet skulle sålunda tystas ner och allt vräkas på Jesus. Men det var orimligt och därför skulle han aldrig få frid. Det låg något humant i det där slaget läseri, den glada kristendomen, att alltid känna sig skuldfri, att få göra vad som helst, bara man trodde att Jesus var Gud. Det var ju modern determinism som ursäktade allt därför att den förklarade allt, utom att den icke beviljade frihet att synda för andra troende. Endast i Jesus fick man synda och vara glad. 
<sec/>
Det där var Jesuiteri, menade Johan: bara man röstade med partiet fick man synda och ändå vara sträng mot andra. 
<sec/>
Emellertid kom vännen Albert en dag upp och talade om att han skulle resa till Köpenhamn och se Thorvaldsens museum. En företagsam person hade nämligen anstaltat om en lustresa kanalvägen dit och yttre vägen hem för en mycket ringa summa. 
<sec/>
– Kom med, vet jag, sa han, och det var snart beslutat att Johan skulle med och en av gossarne. 
<sec/>
Resans mål var Kronprinsessans intåg i Köpenhamn, men detta skulle bli ett bisyfte för de vallfärdande till Thorvaldsens grav. 
<sec/>
En augusti-afton sitter Johan på ångbåtens akterdäck jämte bildhuggaren och en av gossarne samt en dennes skolkamrat. I skymningen som redan inträtt ser man herrar och damer komma ombord. Sällskapet ser ut att vara gott. Feta familjefäder med kikare och resväskor, damer i ljusa dräkter och hattar efter modet. Det är en röra och ett virrvarr och man söker liggplatser som utlovats alla. Johan och hans sällskap sitta lugna och avvakta. De ha sin matsäck och sina filtar och frukta ingenting. När båten lagt ut och röran ordnat sig, säger Johan: – nu, ska vi ta oss en smörgås innan vi lägga oss. 
<sec/>
Man letar efter kappsäcken och korgen. De finnas icke. Och så upptäckes det att de ej äro med. Det var ett hårt slag, ty kassan var klen och man hade räknat på den förträffliga matsäcken som doktorinnan själv ombesörjt. Nå man äter ur bildhuggarens skrin, men där är bara torra saker och mycket ont om varorna. Så skall man lägga sig. Det frågas från alla håll efter liggplatserna. Det finns inga. Passagerarne äro i uppror och svordomar hagla. Så sitter man då på däck. Skriken på arrangören fortfara, men han är icke ombord. Johan lägger sig på bara däcket och gossarne dra en presenning över, ty daggen faller och det är skarp kyla. De vakna i Södertälje utfrusna, ty matroserna ha dragit av dem presenningen. 
<sec/>
På kanalbanken synes nu tapetseraren-arrangören. Passagerare kasta sig över honom och dra honom ombord, samt överösa honom med ovett. Han försvarar sig, och vill i land, men förgäves. En ståndrätt tillsättes och man beslutar fortsätta resan men tapetseraren behålles som gisslan. Ångbåten går genom kanalen, men just som en sluss passeras svingar sig arrangören upp på slussen, och försvinner under en hagelskur av förbannelser. 
<sec/>
Färden fortsättes och vid middagstiden är man ini Göta kanal. Det dukas nu på akterdäck till middag. Johan med sällskap taga kvarter i räddningsbåten som hänger utanför aktern och där göra de en enkel middag ur skrinet. Bildhuggaren som sovit på en bal nere i lastrummet är vid gott lynne och känner alla passagerarnes karaktär och namn. Middagsbordet är nu fullsatt. Preses är sotarmästaren med familj. Därnäst komma pantlånaren, krögaren, åkaren, hemslaktaren; vaktmästare med familj, samt en hop unga bodbetjänter och ett par skökor. Johan plågas av att se stuvade abborrar och smultron, samt rödvin och sherry, ty han är redan så förstörd av lyx att han blir sjuk av enkel föda. Detta är nu överklassen bland passagerarna. Sotaren spelar stor herre. Han grinar åt rödvinet och grälar på uppasserskan, som förklarar att det är restauratrisen som bestämmer om varorna. Vaktmästaren i Riksarkivet gör den lärde och tyckes såsom ämbetsman se ner på brackorna. Vid sherryn hålles tal. Underklassen från fördäck hänger på relingar och ledstänger och lyssnar. Parias i räddningsbåten ser ingen åt. Man vet att de finnas där, men man ser dem icke. Den vita mössan skulle man nog ha önskat sin väg, ty det satt två ögon under skärmen som sågo att det icke var riktigt bättre folk. Johan känner detta. Han är redan klasserad utanför denna klass som han tillhörde av födsel, men han har icke maten själv och är ingenting. Han känner sin underlägsenhet och sin överlägsenhet; och deras överlägsenhet. Dessa ha arbetat och därför äta de. Ja, men han hade arbetat lika mycket som de. Ja, men icke på det sättet. Han arbetade och fick äran för sitt arbete, de togo den sköna maten och saknade äran. Man kunde icke få båda delarna. 
<sec/>
Där sutto de emellertid mätta och glada och drucko kaffe med likörer och togo upp hela akterdäcket. Nu blevo de djärva och började kasta anmärkningar om sällskapet i räddningsbåten. Det var bara att tiga och lida, ty de voro majoritet, och överklass emedan de konsumerade. 
<sec/>
Johan kände sig i ett element som icke var hans. Det var en fientlig luft omkring honom och han kände sig illa till mods. Här ombord fanns ingen polis som skulle hjälpa honom och ingen rättvisa att vädja till, och blev det något klammeri skulle de alla döma honom. Det behövdes bara att han kastade tillbaka ett spetsigt svar, så skulle han få stryk. Fy fan tänkte han, nej heldre då lyda officerare och ämbetsmän, de skulle aldrig vara sådana tyranner som dessa demokrater. Han försökte sedan på Alberts inrådan att närma sig dem men de voro otillgängliga. 
<sec/>
Längre fram på färden mellan Vänersborg och Göteborg skulle det explodera. Hungern tilltog i betänklig grad och man beslöt vid en middag gå ner i försalongen och äta smörgåsbord. Johan och gossarne gingo ner. Där var fullt med folk, som åt och drack, så att det var svårt komma fram. Johans discipel behöll därför och enligt sin klass’ vanor hatten på. Sotaren fick sikte på hatten. 
<sec/>
– Hörru, skrek han, tycker du att det är för högt i taket! 
<sec/>
Gossen låtsade icke förstå. 
<sec/>
– Tag av dej hatten, pojke! hördes det igen. 
<sec/>
Hatten satt kvar. En bodbetjänt slår av hatten. – Gossen tar opp hatten och sätter den igen på huvudet. – Nu brast stormen lös. – Som en man rusade alla upp och slogo av hatten. Och så gick det ut på Johan. 
<sec/>
– Och såna där djävlar ska ha informator som inte kan lära pojkarna veta hut. Vi känner dom nog fan. 
<sec/>
Och nu haglade okvädinsord över föräldrarna. 
<sec/>
Johan ville upplysa sällskapet om att i deras kretsar brukade man vara betäckt på offentliga ställen och att detta där icke var något uttryck av missaktning. – Men det togs illa upp. Där, och deras kretsar! Vad fan pratade han för lort! Skulle han lära dem vad som passade? Och så vidare! 
<sec/>
Ja, det kunde han ju, då de just från dessa kretsar för tjugofem år sen lärt sig att man skulle vara obetäckt, vilket numera icke var sed; och han kunde ha sagt dem, att de om tjugofem år skulle vara betäckta bara de hunnit få nys om att det var fint. Men det hade de icke hunnit än. 
<sec/>
De gingo upp på däck igen. 
<sec/>
– De där kan man inte resonera med, sa Johan. 
<sec/>
Han var uppskakad av uppträdet. Han hade sett klasshatet bryta ut; sett gnistrande ögon på folk som han ej kränkt, känt den kommande överklassens fot på sitt bröst. Alltså de hade blivit hans fiender. Bryggan var indragen mellan dem och honom. Men blodsbandet fanns kvar och han bar samma hat till samhället och de oberättigade höjderna som de, samma agg till den konvenans som de alla måste böja sig för; ja han hade Karl Moors repliker i örat men de som slagit honom nyss voro alla Spiegelbergare. Kommo de upp, skulle de trampa alla stora och små; kom han upp, skulle han trampa bara de stora. Det var skillnaden dem emellan. Dock, det var bildningen som gjort honom mera demokrat än de; alltså: över till de bildade! De skulle arbeta för dem där nere men på avstånd och uppifrån. Denna råa oformliga massa kunde icke hanteras. 
<sec/>
Vistelsen ombord blev nu olidlig. Och utbrott kunde väntas när som helst. Och det kom. 
<sec/>
Johan satt på övre däck ute på Kattegatt, när han hörde under sig ett starkt buller, röster, skrik. Och han tycker sig igenkänna discipelns. Han rusar ner. På mellandäck står den syndaren igen omgiven av en mänskomassa. Pantlånaren fäktar med armarne och skriker. Johan frågar vad det är. 
<sec/>
– Han har stulit min hatt! skriker pantlånaren. 
<sec/>
– Jag tror inte det är möjligt, säger Johan. 
<sec/>
– Jo, jag har sett att han lagt in den i den här nattsäcken! Det var Johans nattsäck. 
<sec/>
– Det är min nattsäck, säger Johan, var så god och se själv! Han öppnar nattsäcken och – där ligger pantlånarns hatt. – 
<sec/>
Allmän bestörtning! Johan stod slagen och stormen höll på att bryta ut mot tjuvarne! En student som stal! Det var en godbit. Hur hade detta kommit sig? Nu mindes Johan. Han hade en likadan gråhatt som pantlånarn och begagnade den om nätterna att sova med. Så hade han skickat gossen ner med den att läggas in i nattsäcken, och så hade denne tagit orätt hatt. Han vände sig nu till fördäckspassagerarne. 
<sec/>
– Mina Herrar, började han, tror ni det vara rimligt att en rik mans son går och tar en flottig hatt, när han äger en nästan ny; kan ni se att ett misstag är begånget? 
<sec/>
– Ja, svarade underklassen, det är ett misstag. Men pantlånarn vidhöll! 
<sec/>
– Då återstår mig endast att bedja denna herrn om ursäkt för misstaget och jag ber min elev göra detsamma! 
<sec/>
Han gjorde det ehuru motsträvigt. – Allmän tillfredsställelse och mummel om att det var gentilt. Affären var lyckligen överstökad. 
<sec/>
– Ser du, sade Johan till gossen, att folket låter tala vid sig! 
<sec/>
– Pfu! Det var för att magistern smickrade dem och sa’ Mina Herrar! Det djävla packet! 
<sec/>
– Kanske, svarade magistern, som tyckte att förödmjukelsen varit väl stor för en sådan bagatell. 
<sec/>
Så kommo de äntligen till Köpenhamn. Svultna, frusna, vid eländigt lynne sutto de i regnskurar utanför Thorvaldsens museum, som var stängt i anseende till festen. Men Albert svor att han skulle in. Efter en timmes väntan bland sotaren, krögaren och alla de andra passagerarne, kom en gammal man som såg lärd ut. Han skulle in. Albert störtar sig över honom, nämner professor Molins namn och de släpptes in, men icke de andra passagerarne. Albert kom in och blev hänryckt, men kunde icke låta bli att lipa åt sotaren som stod utanför och den som njöt mest var den unge syndaren som hatade packet. 
<sec/>
– Nu ä vi herrar, sa han. 
<sec/>
Johan var icke vid lynne att finna Thorvaldsen härlig. Det var en genomsnittsartist, lagom talangfull för att bli så berömd. Albert fann antiken uppsnyggad, men vågade icke opponera. 
<sec/>
Intåget såg man ej, utan satt i tornet på Fruekirke och tittade på utsikten. 
<sec/>
Mot natten när man var trött och förbi skulle man gå ner till ångbåten för att sova, men den hade gått till Malmö. Och nu stod man i regnet på gatan. Att ta in på ett hotell var omöjligt, ty man hade inga pengar. Då fattade Albert det beslutet att gå rakt in på en krog och bedja om nattlogi. Det var en sjömanskrog vid Toldboden. Ja nog hade man ett härbärge, men det var bara för sjöfolk. Det gör ingenting, vi måste under tak. Och så släpptes man in i ett gårdsrum. Där stodo två fållbänkar bäddade, inga tvättfat syntes; väggarne voro utan tapeter och det såg ruskigt ut. I ena fållbänken låg en matros. Vem skulle krypa ner till honom. Albert åtog sig och snart var han avklädd och nere bredvid främlingen, som var en holländare och som väcktes med en sup. Och så somnade hela sällskapet, Johan förbannande hela äventyret, ty sängkläderna luktade. 
<sec/>
Hemresan yttre vägen var ett enda stort lidande. Ont om mat och pengar, så att man fick uppehålla livet med att dricka råa ägg som köptes i småstäderna och med hårt bröd och brännvin utgjorde dieten i tre dygn. 
<sec/>
Albert ensam mådde gott och roade sig. Han sov i skansen hos gastarne och roade dem med historier. Han var befryndad med dem och kunde deras språk. Han söp med dem och fick varm mat; ja han gick i köket ibland och tiggde en tallrik soppa. 
<sec/>
Hur lätt var livet icke för honom, tänkte Johan. Han kände icke saknaden av en lyx som han aldrig smakat, och han blev icke utstött som en främling när han nalkades dem. Han hade kalas när de andra svulto och såg bara vänner överallt. Men hans dag skulle också komma, tänkte Johan, när han icke längre var underklass, när lyx och fina vanor skulle göra honom lika hjälplös och olycklig. 
<sec/>
Hemkommen väl rasade han ut. Så där var det hela vägen. De som stodo ovanför trampade neråt och de som stodo nedanför röcko en i rocken när man ville opp. Vad var nu det där talet om aristokrat och demokrat? De därnere talade om sina demokratiska tänkesätt såsom en dygd. Vad var det för dygd att hata dem som stodo ovanför? Och vad betydde aristokrat? Aristos betydde den bäste, och krateo härska. Alltså aristokrat den som ville att de bästa skulle styra och demokrat den som ville att de sämsta skulle göra det. Men, så kom ett men; vilka voro de bästa? Var låg samhällsställning, fattigdom, okunnighet, något som gjorde mänskorna bättre? Nej, ty då skulle man ju väl ej söka motarbeta fattigdom och okunnighet? Vilka skulle man sålunda kunna lämna makten åt med visshet om att den fölle i händerna på de minst dåliga? Åt dem som visste mest? Men då hade man ju professorsregemente, och då skulle Uppsala ... nej icke professorer? Vad? Vilka? Ja det kunde han inte svara på, men bestämt icke skulle det bli sotarn och åkarn som var på ångbåten. 
<sec/>
Djupare kom han ej den gången i saken, ty man hade ännu icke kastat upp den frågan om ej det kunde gå an att ge alla samma bildning, eller om det överhuvud skulle härskas. Vidare hade han träffat på den värsta av all aristokrati, underklassens överklass, eller som den med ett fult namn kallas brackan. En dålig kopia på överklassen, som röstade med makten, som apade de förnämas vanor, som riktade sig på andras arbete, som citerade auktoriteter, hatade opposition utom sin tysta mot dem däruppe. Sotarn gjorde rikedom på de eländigaste av alla, åkarn på de stackars kuskarna och kamparna, pantlånarn genom oskälig vinst på nöden och så vidare hela vägen. En lärare däremot, en läkare, en artist, han fick icke lämna bort sitt arbete åt slavar; det var allt att gå själv, och han var sålunda icke en haj som de därnere. Medförde nu bildning mänskors lycka, och gjorde bildning mänskor bättre, så var den aristokratien berättigad och välgörande och kunde anse sig vara bättre folk. Ja, men den bildningen fick man för pengar, eller kunde tigga sig till eller vigilera sig fram till som så många studenter och då var det åtminstone icke någon dygd. Nej, det var det ej, men man kunde icke underlåta att känna sig över de andra, när man visste mer, och iakttog samlevnadens lagar så att man icke kränkte någon. Återstod för den sanna demokratien att nivellera det där så att ingen behövde känna sig under och ingen tro sig vara över. 
<chapter/>

<chaptername>Kap. VI.</chaptername>

<chaptername>Bakom Ridån.</chaptername>

<chaptername>(1869.)</chaptername>

<sec/>
Svenska Teatern var vid denna tid utsatt för många angrepp, och när var ej teatern det? Teatern är ett miniatyrsamhälle inom samhället, upplagt på samma sätt, med monark, ministrar, ämbetsverk, och så en hel mängd folkklasser den ena över den andra. Är det då underligt att det samhället alltid är utsatt för missnöjdes angrepp? Men vid denna tidpunkt hade angreppen ett mera praktiskt syfte. Man hade sett en obildad landsortsaktör beskjuta kongliga teatern med en broschyr, som varken antydde högre synpunkter eller bättre vetande, men med den följden att författaren inkallades i direktionen. Detta manade till efterföljd, och många voro nu de som utgåvo sina avhandlingar för direktions-graden. 
<sec/>
Emellertid var väl kungliga teatern då varken bättre eller sämre än förut. Men frågade man, är teatern vad den ger sig ut för, eller en bildningsanstalt, varför då sätta obildade att styra? Därpå svarades: vi ha nyss haft en bland landets lärdaste män, Hyltén-Cavallius på posten, och hur gick det då? Oaktat han ägde den förmånen att vara ofrälse, så revs han ihjäl av den så kallade demokratiska pressen, som nerifrån röck honom i rocken. Så har man äntligen i våra dagar sett utopien om självstyrelse förverkligad, och fått en man ur ledet på högsta platsen och nu är belåtenheten allmän. 
<sec/>
Emellertid på utsatt dag gick Johan upp i teaterns kansli för att anmäla sig till debut. Efter någon väntan fick han tillträde och frågades om sitt ärende. 
<sec/>
– Debut? Så? Har ni tänkt på någon särskild pjäs? 
<sec/>
– Karl Moor i Rövarbandet! svarade han mera utmanande än som behövdes. 
<sec/>
Man tittade på varann och log! 
<sec/>
– Men det skall vara tre roller, har ni någon annan på förslag? 
<sec/>
– Lucidor! 
<sec/>
Man konsulterade och förklarade därpå att dessa pjäser ej funnos på repertoaren. Detta fann Johan icke vara giltigt skäl, men fick det mycket förnuftiga svaret att teatern ej kunde för oprövade krafter sätta upp så stora stycken och rubba sin repertoar. Därpå föreslog direktören Fäktaren från Ravenna. – Att komma efter sådana triumfer som den senaste rollgivarens, nej, det vågade han ej. – Slutet blev att Johan skulle tala vid litteratören. 
<sec/>
Nu började en kamp som troligen icke var den första eller den sista på det rummet. 
<sec/>
– Var förnuftig herre; man måste lära på det här yrket som på alla andra. Ingen är färdig genast. Kryp innan ni går. Tag en liten roll först. 
<sec/>
– Nej, rollen måste vara så stor att den bär upp mig. I en liten roll måste man vara en stor artist för att kunna synas. 
<sec/>
– Ja, men lyd mig herre, jag har erfarenheter. 
<sec/>
– Ja, men andra ha debuterat i stora roller utan att ha varit på scenen. 
<sec/>
– Men ni bryter halsen av er! 
<sec/>
– Så må gå då; jag bryter halsen av mig. 
<sec/>
– Ja, men direktion upplåter ej landets första scen till experiment för den förstkommande. 
<sec/>
Nå, det var förnuft. Han skulle ta en liten roll. Och så stannade man vid Härved Boson i Bröllopet på Ulfåsa. Johan läste den hemma och baxnades. Det var ju ingen roll. Den handlade inte om något. Han bara grälade ett par gånger med sin svåger och så omfamnade han sin fru! Men han måste ta den. Det var att pruta. 
<sec/>
Så började lektionerna. Att skrika fram ihåliga ord utan betydelse, det var grymt. 
<sec/>
Efter ett par lektioner förklarade läraren att han ej hade tid längre, och anbefallde Johan gå upp och höra på lektionerna på elevskolan. 
<sec/>
– Ja, men jag blir icke elev! 
<sec/>
– Nej, för all del. 
<sec/>
Han hade hört talas om elevskolan såsom ett slags småbarns- eller söndagsskola där man tog emot allt slags folk utan skolbildning eller något och dit ner ville han icke. – Nej, han skulle bara höra på. 
<sec/>
Så gick han dit med tunga steg. Trädde in, van att vara lärare själv, som ett slags hedersgäst, och satte sig i en stol. Men han ådrog sig en obehaglig uppmärksamhet. Lektionen pågick med uppläsning av Vintergatan, som han kunde utantill och några andra versstycken. 
<sec/>
– Ja, men detta kan icke vara någon lärdom för scenen, vågade han säga åt läraren. 
<sec/>
– Nå så kom på scenen då, och pröva rampskenet, sade denne. 
<sec/>
– Huru skulle det ske? 
<sec/>
– Gå in som statist! 
<sec/>
– Statist? Hm! 
<sec/>
Det här bar utföre innan det börjat, tänkte Johan. Men han beslöt att lida ut allt. 
<sec/>
Så fick han en morgon kallelse att infinna sig på repetition av Björnsons Maria Stuart, där han fått en roll. Ordonnansen lämnade honom så ett litet blått fyrkantigt häfte på vilket stod att läsa: En Adelsman. Och inuti var skrivet på ett vitt blad: »Lorderna hava hitsänt en parlamentär med utmaning till greven av Bothwell.» Det var hela rollen. Och detta var sålunda hans debut. 
<sec/>
På utsatt tid gick han upp genom lilla trappan åt strömmen, och kom förbi vaktmästaren in på scenen. Det var första gången han stod bakom kulisserna. Det var baksidan. Ett stort magasin med svarta väggar; ett sönderspikat, smutsigt loggolv; och dessa gråa lärftskärmar med omålat trä bakom. 
<sec/>
Det var härifrån man givit honom härliga scener ur världshistorien, det var här Masaniello ropat död åt tyrannerna under det han skälvande stod däruppe i fjärde radens fond; här hade Hamlet hånat och lidit sina lidanden, och härifrån hade ju också en gång Karl Moor ropat fy åt samhället och hela världen! Han blev rädd, ty huru skulle man få någon illusion själv här vid åsynen av omålat trä och ofärgad buldan. Allting såg dammigt och smutsigt ut och arbetarne gingo som mörka fattiga stackare och skådespelerskor och skådespelare sågo ingenting ut i sina civila kläder. 
<sec/>
Han leddes opp i foajén där man först skulle dansa en halvtimme den gavott som öppnade pjäsen. Där var fullt dagsljus, och på en stol satt familjens gamle spellärare och gned fiolen. Balettmästaren skrek och slog i händerna och så ställdes man opp. Men, tänkte Johan, det här var inte överenskommet. Det var för sent. Och så befann han sig mitt inne i en kontradans som han inte kunde; fick knuffar och påminnelser. Nej, det här går jag inte in på, menade han, men han kunde icke rygga. 
<sec/>
En känsla av skam kom över honom. Dansa mitt på förmiddan. Det var en otäck sysselsättning. Och så stiga ner från lärare till elev. Vara den sista här; så långt hade han icke tagit något baksteg ännu. 
<sec/>
Så ringdes till repetitionen och man drevs ner på scenen. Där ställdes upp till gavotten. Främst ner vid rampen stodo de stora skådespelarne som hade huvudrollerna och så drogo sig de två leden ända upp till fonden. 
<sec/>
Pang! Och så spelas det från orkestern. Dansen börjar i långsamma högtidliga rytmer. Men nere från rampen höras de två puritanernas djupa röster som läsa ve över hovets fördärv. 
<sec/>
Se, de dansandes linjer bukta sig som maskar i solskenet! Hör, musiken leker med helvetets lågor! Djävulens gapskratt bor däri. 
<sec/>
Tyst, tyst! Straffet skall falla tungt över dem, som havet över Faraos här. 
<sec/>
Se, hur de viska! Syndens smittande andedräkt! Se deras vällustiga smil, se damernas lättfärdiga klädsel! 
<sec/>
Förspillt är på detta hov allt, vad Knox predikar. 
<sec/>
Han är som profeten i Israel, han talar icke förgäves; ty Herren själv skall infria hans ord på det gudlösa släktet. 
<sec/>
Det var en gripande verkan och han kände huru det tog i honom. Herrarne hade hattar, överrockar och käppar, och damerna kappor och muffar, men det gjorde ändå intryck i sin enkla storhet. Han stod i kulissen och hörde på, hela pjäsen framåt. Maria Stuart tyckte han ej om, hon var grym och behagsjuk; Bothwell var för rå och stark; Darnley den svage Hamletsartade mannen, som aldrig kunde upphöra att älska denna kvinna, och som brann ner av kärlek oaktat allt, otrohet, hån, elakhet, den tyckte han om. Och så Knox. Hård som sten med sina sedliga krav, och sin förfärliga norska kristendom. 
<sec/>
Detta var dock något att få gå fram och leva igenom ett stycke historia iklädd sådana personligheter. Det var högtidligt som fordom i kyrkan. Sedan han varit inne och sagt sin replik gick han därifrån med beslut att tåla allt – för den heliga konsten. 
<sec/>
Steget var taget alltså. Till fadren hade han skrivit ett exalterat brev och lovat att han skulle bli något stort på den bana han nu beträdde eller också dra sig tillbaka; och han hade lovat sig att icke gå hem förrän han lyckats. Doktorn var ledsen, men bråkade icke, ty han såg att det var omöjligt att hindra. Men han hade andra hemliga planer till räddning som han nu började sätta i verket. Först hade han förmått Johan att översätta ett par medicinska småskrifter, till vilka han skaffat förläggare. Nu kom han med uppdrag att de skulle tillsammans skriva artiklar i Aftonbladet. Johan hade för egen del översatt Schillers Teatern såsom en moralisk anstalt, och alldenstund teaterfrågan nu varit före vid riksdagen, skrev doktorn en inledning, i vilken bönderna allvarligen förehöllos deras kulturfientlighet, och därmed gick artikeln in. 
<sec/>
En annan dag kom doktorn med ett häfte av den medicinska tidskriften The Lancet som behandlade frågan om kvinnans lämplighet som läkare. Utan att tveka och på känsel förklarade sig Johan emot rörelsen. Han bar en obeskrivlig vördnad för kvinnan som kvinna, moder, maka, men samhället var nu sådant det var byggt på mannen såsom familjeförsörjare och kvinnan såsom maka och mor, alltså ägde mannen sin arbetsmarknad med full rätt och alla åtföljande skyldigheter. Varje syssla tagen från mannen vore ett äktenskap mindre eller också en hårt trängd familjeförsörjare mer, ty äktenskapsdriften låge djupt hos mannen och han skulle nog fortfara att gifta sig om nöden vore aldrig så stor. För övrigt hade kvinnan sin stora arbetsmarknad för sig: hon kunde bli piga, hushållerska, husmamsell, lärarinna, amma, barnmorska, sömmerska, guvernant, skådespelerska, artist, författarinna, drottning, kejsarinna, samt maka och mor. Men de ogifta? Ja för dem räckte gott kvinnans arbetsmarknad. Alltså här gällde ett intrång. Skulle kvinnan in på mannens område, så skulle mannen befrias från familjeförsörjarskyldigheten, och faderskapet ej få sökas. Men det ville man icke. Nej, man började tvärtom anställa jakt på de prostituerade kvinnorna och ville därigenom driva mannen till giftermål, och väl fångad skulle han genom gift kvinnas äganderätt nedsjunka till husslav. 
<sec/>
Detta inkrånglade problem som tog så många års arbete att utreda, tog Johan på instinkt och skrev emot rörelsen, i vilken han såg mannens undergång. Kvinnoemancipationen hade på femtiotalet antagit vildsinta former och fältropet: Inga Herrar, inga Herrar, hade antytt rörelsens sanna karaktär, vilken också förlöjligats i en komedi av Rudolf Wall kallad Mamsell Garibaldi. Men åren hade gått och damerna hade arbetat i det tysta. Stor blev därför både doktorns och Johans överraskning då de fingo se sin artikel i Aftonbladet men så ändrad att den talade för rörelsen. 
<sec/>
– Han ligger i händerna på fruntimmer, sa doktorn, och därmed var saken gömd. 
<sec/>
Vid teatern gick det utför till kris. Johan hade blivit skickad in i en loge att kläda sig tillsammans med statister, där det söps brännvin och icke hölls snyggt. 
<sec/>
– De vilja stuka mig, tänkte han, men tålamod bara. 
<sec/>
Numera kallades han helt enkelt att vara statist i den ena operan efter den andra. Han förklarade att han ej fruktade ramp och icke publik efter som han predikat i kyrka. Det hjälpte ej. Men det värsta var att behöva stå och hänga timtal på repetitioner utan något att göra. Läste han då i en bok fick han höra att han ej var intresserad. Gick han sin väg, så gjordes alarm. På elevskolan lästes nu roller. Barn som endast gått igenom småbarnsskolan fingo läsa Goethes Faust, naturligtvis utan att begripa något. Men eget nog, deras oförskräckthet räddade dem, och de gingo på, bra nog, så att det såg ut som om skådespelaren egentligen inte behövde begripa, bara det lät bra. 
<sec/>
Efter ett par månar var han led vid alltihop. Det var hantverk. De största skådespelarne voro trötta och likgiltiga, talade aldrig om konst, bara engagemang och flitpengar. Det var inte en gång en antydan av det där glada livet bakom kulisserna, varom man så mycket skrivit. Tysta och stilla som arbetare suto de och väntade på replik; balettskor och kvinnliga korister suto i sina kostymer och sydde eller stickade. I foajén gick man på tå, tittade på klockan, putsade lösskägget och sa aldrig ett ord. 
<sec/>
En afton när Maria Stuart gavs satt Johan ensam i foajén och läste en tidning. Dahlqvist, John Knox kom in. Johan som hade en outsäglig vördnad för den store skådespelaren, steg upp och bugade sig. – Tänk, att få tala vid en sådan man! – Han darrade vid tanken. – Knox med sitt härliga vita långa hår, sin svarta dräkt och de halvslocknade stora ögonen i de väldiga, nu i veck liggande ansiktsdragen slog sig ner vid bordet. – Han gäspade. 
<sec/>
– Vad är klockan? frågade han med gravstämma. 
<sec/>
Johan svarade att hon var halv tio under det han knäppte på sin burgundiska sammetsjacka för att söka uret som ej fanns. 
<sec/>
– Det var fan, vad det går smått i kväll! sa Knox och gäspade igen. Därpå började han småprata om diverse skvaller. Det var en ruin bara av den forne storheten som en gång tämjt sina avundsmän då han gav Karl Moor. Även han hade genomskådat, även han var trött på alltsammans. Och han hade dock trott så högt om sin konst en gång. 
<sec/>
Som han nu hade fri entré till teatern försökte Johan att från salongen göra studier. Men se, illusionen var borta. Där var herr den och fru den, där hängde fonden ur Quentin Durward, där satt Högfelt, där bakom den kulissen stod Boberg. Det var förbi med illusionen. 
<sec/>
Och med den ömkliga roll, han nu dagligen tuggade på, infann sig steg för steg ledsnaden. Men därmed kom ångern och fruktan att icke kunna draga sig ur det här spelet med heder. Äntligen tog han mod till sig och anhöll om prov. Pjäsen var spelad väl femtio gånger och de stora skådespelarne voro ej roade av detta; men de måste komma. Och så gick provet utan kostym, utan attribut. Han var inlärd det då gängse skrikmaneret och han skrek som en präst. Det gick dåligt. Efter provets slut förkunnade läraren domen. Han skulle inträda i elevskolan och vänta. – Nej, det ville han ej. – Han grät av ilska, gick hem och åt en kula opium som han länge gömt, men utan verkan; därpå släpades han ut av en kamrat och fick sig ett rus. 
<chapter/>

<chaptername>Kap.VII.</chaptername>

<chaptername>Han blir Författare.</chaptername>

<chaptername>(1869.)</chaptername>

<sec/>
Följande morgon var han som sönderslagen, sårig, riven. Nerverna dallrade ännu och skammen och ruset hettade i kroppen. Vad skulle han göra? Hedern måste räddas. Han skulle hålla ut ett par månar till och då prova om igen. Han blev hemma om dagen och läste Fältskärns berättelser. Hur han läste tyckte han att det där hade han levat själv. Det handlade om en styvmor och styvson som försonas. Brytningen i hans hem hade alltid legat över honom som något syndigt och han längtade efter försoning och frid. Denna längtan tog sig i dag ett ovanligt sorgset uttryck och medan han låg på soffan började hans hjärna bygga upp åtskilliga förslag till en sådan lösning av missljuden i hemmet. Kvinnodyrkare som han var och med ledning av Fältskärn spinner han ihop att endast en kvinna kunde försona mellan honom och fadren. Och denna vackra roll ger han styvmodren. 
<sec/>
Under det han ligger där känner han en ovanlig feber i kroppen, och alltunder det den pågår arbetar huvet med att ordna minnen ur det förflutna, rensa bort somt och lägga till somt. Nya bipersoner uppträda, han ser dem inblandade i handlingen, hör dem tala. Det är som om han såge dem på scenen. Efter ett par timmars förlopp har han en komedi i två akter färdig i huvudet. Det var ett både smärtsamt och vällustigt arbete, om det kunde kallas ett arbete, ty det gick för sig av sig själv, utan hans vilja och förvållande. Men nu skulle det skrivas. På fyra dagar var pjäsen färdig. Han gick mellan skrivbordet och soffan, där han i mellanstunderna nedföll som en trasa. Och när stycket var slut, drog han en djup suck som om åratal av smärta varit över, som om en böld blivit skuren. Han var glad så att det sjöng i honom och han skulle nu lämna in sitt stycke till teatern. Där var räddningen. 
<sec/>
Samma afton satte han sig ner att skriva ett lyckönskningsbrev till en anhörig som fått en plats. När han satt ner första raden tyckte han den lät som vers. – Så satte han ner andra raden och den rimmade. Var det inte svårare än så. Och i ett enda drag skrev han ett fyrasidigt brev på rimmad vers. Han kunde alltså skriva vers också! Var det icke svårare än så! Och ett par månader förut hade han åter varit framme och bett en vän hjälpa sig med några namnsdagsvers, men fått ett vänligt, avböjande men hedrande svar, däri han uppmanades att icke åka i hyrvagn, när han hade egen. 
<sec/>
Alltså! Man föddes icke att skriva vers; man lärde det icke heller, ty i skolan lärde man ju alla versslag, utan det kom – eller kom icke. Detta föreföll honom såsom liknande en den helige Andes nådeverkan. Hade själsskakningen efter nederlaget varit så stark att den likasom vänt ut och in på hela lagret av minnen och intryck, och hade inbillningskraften fått ett så starkt tryck att den började arbeta? Något gjorde väl detta till, men allt var ju så länge förberett. Var det icke hans fantasi som alstrade bilder när han var mörkrädd? Hade icke han skrivit krior i skolan, brev under åratal? Hade han icke bildat stilen genom läsning, översättning och tidningsskrivning? Jo, så var det väl, men nu först märkte han den så kallade konstnärliga arbetsförmågan. 
<sec/>
Skådespeleriet var alltså icke den form han krävde, det var ett misstag, men som nu lätt kunde avhjälpas. Emellertid skulle författeriet hållas tämligen hemligt och han fortsätta vid teatern till terminens slut att ej nederlaget skulle bli uppenbart, eller till dess det kan döljas genom pjäsens antagande, ty den skulle naturligtvis bli antagen efter som han tyckte att den var bra. Detta skulle emellertid prövas. Till den ändan inbjöd han två av sina lärda bekanta som stodo utanför teatern. Om aftonen innan de kommo, städade han av i sin vindskammare som han hyrt i doktorns hus. Han pyntade den, tände två stearinljus i stället för flitens lampa; dukade ett bord med en ren servett och ordnade punschbutelj och glas, cigarrkoppar och strykstickor. Det var första gången han hade främmande, och anledningen var så ny och ovanlig. Man har så ofta liknat författarens arbeten vid foster, och liknelsen har ett visst berättigande. Det var något av barnsängshusets frid efter stormen; man kände att något eller någon kommit in som icke fanns förr; det hade lidits och skrikits och nu var det tyst och fridfullt. 
<sec/>
Johan gick i en högtidsstämning; det var såsom fordom då barnen voro klädda och fadren i sin svarta bonjour kastade sista blicken på anordningarne innan de främmande kommo. 
<sec/>
Så anlände de. Läsningen försiggick under tystnad till slut. Därpå föll domen och Johan hälsades av de äldre vännerna såsom författare. 
<sec/>
När de gått sin väg föll han på knä på golvet och tackade Gud som befriat honom ur trångmål och givit honom diktargåvan. Hans umgänge med Gud hade varit mycket oregelbundet, men eget var att i stor nöd likasom samlade han sina krafter inom sig själv och skrek icke strax på Herren; i glädje däremot kände han ett ofrivilligt behov att genast tacka allt det godas givare. Det var sålunda tvärtom mot i barndomen, och naturligt det, då Gudsbegreppet vuxit ut till det godas upphovsman, under det barndomsguden var fruktans gud som höll alla olyckor i sin hand. 
<sec/>
Nu hade han äntligen funnit sin bestämmelse, sin roll i livet, och nu började hans lösa väsen att få en stomme. Han visste nu vad han ville något så nära och därmed hade han åtminstone styra på sin båt. Och nu sköt han den från land, att gå ut på långfärd, alltid redo att falla av när vinden stötte för hårt mot bogen, men icke för att drivas ner i lä, utan för att nästa ögonblick ta fullt igen och lova opp. 
<sec/>
Nu hade han skrivit ur sig sina familjesorger. Därpå bröt minnet av de religiösa striderna ut i en treaktskomedi, och detta lättade skutan betydligt. Hans alstringsgåva under denna tid var oerhörd. Febern kom nu på dagligdags och han skrev på två månader, två komedier, en tragedi på vers och skakade dessutom små vers ur armen. 
<sec/>
Tragedien var hans första egentliga konstverk man kallar, ty den handlade icke om något som tilldragit sig i hans liv. Det sjunkande Hellas var det lilla nätta ämnet. Kompositionen var hel och klar, med något slitna situationer och mycket deklamation. Det enda som bröt fram ur hans egen fatabur var sträng askes-moral och förakt för den obildade demagogen. Han låter sålunda en gammal man dundra för tidens ungdom över osedlighet och brist på fosterlandskärlek. Och Demosthenes hånar demagogen på följande sätt när han anbefaller honom till Polemark. 

 Han är en man Av folket först och främst, och det är redan En sak av ganska stor förtjänst i dessa Så svåra tider, då Athenais folk Har blivit satt tillbaka, att det ej Förunnats söla sig i samma laster Som de förnäma. – – – – – –  
<sec/>
Där spökade sotarn och pantlånarn från Köpenhamnsresan. Och så: 

 I ha’n Ju hört hur han plär börja sina tal: »Jag är en stackars man som saknar bildning.» O, vilket drag av manlighet och styrka Att våga blanda sig i angelägenheter Som man ej fattar ens det minsta grand, – Med fara att bli ömkad för sin råhet, Allt för det ädla folkets höga sak. – 
<sec/>
Där fick elevskolans föreståndare sig ett rapp, ty denne brukade ofta för Johan beklaga sig över att han ej fått bildning vid vilka tillfällen Johan alltid var frestad fråga huru han hade panna att sitta som styresman vid en bildningsanstalt. Stycket var aristokratiskt, och den frihet som här basunades var 60- talets: den nationella friheten. 
<sec/>
Emellertid var nu komedien om familjen inlämnad till kungliga teaterns direktion, men anonymt. 
<sec/>
Under det den låg där, gick Johan med glatt mod som statist. Vänta ni, tänkte han, det kommer snart min tur, då jag får ett ord med i laget. Han var nu djärv på scenen och kände sig, även då han gick i bondpojksdräkt i Wilhelm Tell såsom en förklädd prins. »Jag är visst ingen svinaherde fast ni tycker så», gnolade han för sig själv. 
<sec/>
Svaret på pjäsen lät vänta på sig. Slutligen förlorade han tålamodet och röjde sin anonymitet för läraren. Denne hade läst stycket och funnit anlag, men, det kunde ej spelas. Nå det var nu icke något åskslag, då han hade reserven i sin tragedi. Den togs bättre upp, men skulle omarbetas här och där. 
<sec/>
En afton efter elevskolans slut, bad läraren att få tala vid Johan. 
<sec/>
– Nu ha vi sett vad ni duger till, sade han. Ni har ju en vacker bana för er, varför då ta den sämre. Att ni kan bli aktör, det är sannolikt, om ni vill arbeta några år, men varför bråka på detta otacksamma område. Res tillbaka till Uppsala, och tag graden om ni kan få; och bliv sen författare, ty man måste ha åren och erfarenheten inne för att kunna skriva bra. 
<sec/>
Att bli författare det var Johan med om; att lämna teatern – också; men vända om till Uppsala – nej! Han hatade universitetet och insåg ej vad den onyttigheten man där läste kunde gagna författeriet, som skulle studeras direkt på livet. 
<sec/>
Men nu började han tänka efter; och när han insåg att en pjäs nu ej kunde hinna antagas och utstickas som räddningsplanka, fattade han det andra halmstrået: Uppsala. Att bli student igen var ingen skam, och vid teatern visste man nu att han icke bara var en misslyckad debutant utan även författare. 
<sec/>
Samtidigt fick han reda på att han hade ett innestående mödernearv på ett par hundra kronor. Med dem kunde han göra sin första termin, och, så gick han hem till fadren, icke såsom den förlorade sonen, utan som den lovande författaren och fordringsägaren. Det blev en häftig tvist, som slutade med att Johan fick lov att utfå arvet i förskott. 
<sec/>
Nu hade han lagt upp en tragedi med den väldiga titeln »Jesus av Nazareth», vilken behandlade Jesu liv i dramatisk form och som var avsedd att med ett slag och för alla tider krossa gudabilden och utrota kristendomen. Men när han fullbordat några scener, insåg han att ämnet var för stort och fordrade långvariga studier. 
<sec/>
Teaterterminen led nu till sitt slut. Elevskolan gav en uppvisningsrepresentation på Dramatiska teaterns scen. Johan hade icke fått någon roll, men åtog sig att sufflera. Och i sufflörluckan slutade hans aktörsbana. Så långt hade han fått pruta ner ifrån Karl Moor på stora teaterns scen. Förtjänade han detta öde? Var han sämre utrustad för scenen än de andra? Det var icke sannolikt, men det blev aldrig utrönt. 
<sec/>
På aftonen efter uppvisningen gavs en kollation för eleverna. Johan var inbjuden med, höll en skål på vers för att göra sin sorti så litet fiaskoartad som möjligt. Blev full som vanligt, bar sig dumt åt, och försvann från den skådebanan. 
<chapter/>

<chaptername>.</chaptername>

<chaptername>Förbundet Runa.</chaptername>

<chaptername>(1870.)</chaptername>

<sec/>
Sextiotalets Uppsala visar tecken till utgång och upplösning av en period som kunde kallas den Boströmska. I vad förhållande står det för tidevarvet gällande filosofiska systemet till tiden själv? Jo, det vill synas såsom om systemet är sammanfattningen av tidens tankar på den givna tidpunkten. Filosofen gör icke tiden, utan tiden gör honom. Filosofen bokför och samlar allt vad samtiden tänkt och därigenom kan han återverka på samtiden, därför är och måste hans verkan vara slut med epokens utgång. 
<sec/>
Boströmska filosofien hade den olägenheten att den ville vara svensk, och att den kom för sent, samt att den ville leva ut över sin tid. Att göra en svensk filosofi var en orimlighet, ty det var att lösrycka sig från sammanhanget med den stora moderstammen vilken växer ute på fastlandet och endast sänder frön till den hyperboreiska halvöns hårda jord. Den kom för sent, ty det drar tid att göra ett system, och innan detta var färdigt hade tiden gått förbi. 
<sec/>
Boström såsom filosof kom icke skjuten ur en kanon. Allt vetande är sammelverk och är färgat av personligheten. Boström har vuxit ur Kant och Hegel, vattnats av Biberg och Grubbe och slutligen skjutit några tämligen självständiga skott. Det är allt! Själva grundtanken tyckes han ha fått ur Krauses Panentheismus, ett försök att jämka den Kant-Fichteska och den Schelling-Hegelska filosofien, vilken eklekticism redan Grubbe var beskylld för. Boström studerade först teologi och det är den som tyckes binda hans ande när han skriver den spekulativa teologien. Sin sedelära fick han eller tog han från Kant. Att kalla Boström en originell filosof är bygdpatriotism. Hans inflytande sträckte sig icke utom Sveriges gränser och räcker icke där längre än till sextiotalets utgång. Hans statslära var redan bliven arkeologi efter 1865, då studenter ännu, av vördnad för läraren, fingo i tentamen förklara, enligt läroboken, att fyrståndsrepresentationen var den enda förnuftiga, vilket sedermera ströks på kollegierna. Huru kom Boström på en sådan idé? Vågar man sluta av sådana tillfälliga omständigheter som att han, en fattig mans son från Norrland kom i en för nära beröring med Karl Johan och hovet i sin egenskap av prinsarnas lärare? Kunde filosofen undgå allas öde att i vissa avseenden generalisera sina enskilda tycken eller gängse hävdvunna föreställningar? Troligen icke. Boström var såsom idealist subjektiv, så subjektiv att han förnekade verkligheten en självständig existens, då han förklarade att »vara är att förnimmas» (av människan). Fenomenvärlden existerade sålunda endast i och genom vårt förnimmande av densamma. Felslutet förbisågs, och det var dubbelt. Systemet börjar nämligen och utgår från en obevisad sats (petitio principii) och skulle väl rättas till detta: fenomenvärlden existerar för oss endast genom vårt förnimmande, vilket ju icke hindrar att den existerar för sig själv utan vårt förnimmande, såsom också genom naturvetenskapen är bevisat, eller att jorden existerade med ett ganska högt organiskt liv, innan en förnimmande människa fanns. 
<sec/>
Boström bröt med kyrkans kristendom, men behöll, i likhet med Kant och tillochmed senare evolutionistfilosofer kristendomens sedelära. Kant hade stannat mitt i sin tankes djärva framfart genom bristande psykologisk kunskap och dikterar helt enkelt det kategoriska imperativet och de praktiska postulaten. Sedelagen, vilken ju är beroende av och växlande med epoken blir fortfarande helt kristligt »guds bud». Boström låg ännu kvar »under lagen» och ansåg en handlings sedliga värde eller ovärde bero på motivet, och att det enda tillfredsställande motivet är »aktningen för den förpliktades osinnliga väsende», vilket uppenbarar sig i samvetet. Men samvetena äro lika många som religionerna och folkslagen och därför blev sedeläran alldeles ofruktbar. 
<sec/>
Boströms betydelse för utvecklingen blir endast hans uppträdande i striden mot Biskop Beckman om Helvetesläran (1864) ehuru den läran redan då var förkastad av de bildade med hjälp av nyrationalisterna. Hämmande för utvecklingen åter blev Boström genom sina skrifter Om monarkens oansvarighet och helgd och Äro rikets ständer berättigade att för svenska folket besluta och fastställa det nu vilande så kallade(!) representationsförslaget? (1865.) 
<sec/>
I egenskap av idealist blir Boström för det nu levande släktet icke allenast betydelselös utan även reaktionär. Han är icke någon nödvändig länk i annan kedja än den förkastliga reaktionsfilosofien som följer så ödesdiger och mörk på sjuttonhundratalets upplysningsfilosofi. Han har levat och är död! Frid över hans stoft! 
<sec/>
En annan barometer på tidens andliga atmosfärtryck är den sköna litteraturen ansedd vara. Men för att den skulle kunna vara det måste den ha frihet att behandla tidens frågor, något som den dåvarande estetiken ej tillät. 
<sec/>
Poesien skulle vara och var (enligt Boström) en lek likasom de sköna konsterna. Poesien blev under sådana förhållanden och med den gängse jag-förgudningsfilosofien en lyrisk uttryckande skaldens små enskilda känslor och tycken, samt speglar därför tiden endast i vissa drag som kanske ej voro de väsentligaste. 
<sec/>
Sextiotalets poesi var Signaturernas. Men av dessa voro endast två av betydelse: Snoilsky och Björck. Snoilsky var vad man med ett uttryck från läseriet skulle kalla väckt; Björck var död. Båda voro som man säger födda diktare, det vill säga deras fallenheter visade sig tidigare än eljes. Båda gjorde sig redan i skolan bemärkta, vunno tidig ära och ryktbarhet och sågo genom börd och ställning livet från de soliga höjderna. Snoilsky var omedvetet gripen av den nyare tidens andar. Befriad från fruktan för helvetet, från Kristus, munkens moral; vittne till adelsståndets återbördande av privilegierna, ger han anden fri och köttet fritt. Han är revolutionär i sina första dikter, och älskar den frygiska mössan; han predikar livsglädjen i köttet, och han har ett visst hat mot överkulturen såsom konventionella band. Men som skald undgick han icke skaldens tragiska öde: att icke bli tagen på orden. Poesi var nu poesi en gång, och Snoilsky var poet. 
<sec/>
Björck var begåvad med ett sinne okänsligt för starka intryck. Harmonisk, slapp, färdig från början, lever han fram sitt liv försänkt i inre begrundan, eller bemärker han endast den lilla yttervärldens små företeelser och skildrar dem vackert och korrekt. Av den stora majoriteten som lever automatens harmoniska liv anses hans poesi andas en ofantlig kärlek till nästan. Men varför utsträcktes icke denna kärlek längre, ut över de stora mänskokretsarne, ut över mänskligheten? Oss förefaller Björcks kärlek icke gå ut över det personliga lugnet som individen vinner genom att hålla ifrån sig de plikter som livet i ett samhälle uppställer. Han är nöjd med sin värld, därför att världen varit huld emot honom och strid får ej finnas därför att den stör den enskildes lugn. Björck visar oss den lycklige, vars liv ej står i strid mot uppfostran, utan som bygges upp sten för sten på den en gång lagda grunden; allt går sedan hantverksmässigt efter vattenpass och linjal och huset står där färdigt, sådant det var ritat, och utan ändringar i planen. Kuvad av familjetyranni, tidigt smakande människors aktning och beundran stannade han i växten. Boströmska kompromissen med kristendomen antog han osedd, och därmed hade han gjort sin livsgärning. Hans skaldskap är särskilt framhållet såsom det rena, det serafiska. Vad är det rena, som i våra dagar så skarpt hålles upp mot det sinnliga? Han fick henne inte, det är hemligheten, likasom Dantes himmelska kärlek till Beatrice härledde sig av samma ofrivilliga orsak. Han besjunger sålunda det oåtkomliga, med den otillfredsställda kärlekens stilla mjältsjuka. Men det var ju icke dygd, och det rena skulle ju vara dygd. Hade han fått henne bara! – Och för övrigt, hur förhöll det sig med det rena i signaturernas sinnen? Blomstrade icke den oanständiga anekdoten, besöktes icke bierstugorna, översattes icke Decamerone, utgavs icke Geranier och Kakamoja av signaturerna? Alla mänskor äro väl sinnligt anlagda, men det ansågs då orent att visa sin sinnlighet, och därför måste den ha underjordiska avlopp. Snoilsky bröt med hyckleriet och sjöng ut, och Björck röjde sig även när han berättar huru han kysste den minderåriga på hemfärden i vagnen. Det var icke barnet han kysste, det var flickan, och flickan i byxholkar. Det skulle Hans Jægers ovänner säkert ha funnit orent, brådmoget, eller något ändå värre. Dessutom har man traditioner från signaturernas tid som ge vid handen att den mest serafiske av alla serafskalderna fört ett stormigt liv och att änglavingarne först växte ut när bockfällen tappat håren. De sjöngo vatten, men drucko vin, likasom nutidens författare beskyllas för att sjunga vin och dricka vatten. Alltid skall poetens liv stå i missklang med hans läror. Varför? Vill han vid diktningen slippa ifrån sig själv, och uppfinna en annan; är det begäret att klä ut sig, är det blyghet, fruktan att ge sig, blotta sin blygd? Det får den kommande själsvetenskapen ett gott arbete med att utreda! 
<sec/>
Björck sjöng vid reformfesten i Uppsala 1865. Men det är den kungliga revolutionen han besjunger: 

Och folket välsignar sin kung Ty kungen mot folket är huld. 
<sec/>
Harmoni ser han i allt, och när han sjunger om den återställda endräkten mellan Sverige och Norge 1864 är han idel välljud: 

Du, som förenat Svea med Nore, Främst se vi dig, odödlige Store. 
<sec/>
Och Abraham Lincoln begråter han även samt åkallar honom: 

Fader, ja, som sol ditt namn skall lysa, Elda modet, då det vill förfrysa Och som vårdkas jordens slavar kalla Till gemensam kamp mot våldets bud. 
<sec/>
Det är den Heliga Alliansens frihetsideal: negeremancipation och vitt slaveri! Revolution, men laglig revolution med Guds nåde. 
<sec/>
Nå, han visste icke bättre, och få visste bättre då. Det är därför icke dom över mannen, det är omdöme över hans gärning, vars motiv är likgiltigt för eftervärlden. 
<sec/>
Ungdomen läste signaturerna, många med stor uppbyggelse. De bebådade icke ny tid, utan de profeterade i efterskott att nu var det tusenåriga riket kommet, idealen förverkligade och demarkationslinjen uppdragen, en gång för alla uppdragen. De sågo med tillfredsställelse på sitt skapade verk, gnuggade händerna och funno att allt var gott. En stilla frid hade utbrett sig över hela Uppsalanejden och nu kunde man få sova till domedag, menade gammal och ung. Men då komma missljud och i den allmänna fridens dagar varsnar man vårdkasar på grannarnes bergklintar. Det är från Norge man signalerar öppet vatten, och fyrarne tändas. 
<sec/>
Rom tog Grekland, men Grekland intog Rom. Sverige hade tagit Norge, men nu intog Norge Sverige. 
<sec/>
Lorentz Dietrichson nämnes till docent vid Uppsala Universitet 1861, och han var förbudet. Han gör Sverige bekant med den danska och norska poesien som då voro nästan okända i Sverige, och han stiftar det litterära sällskap ur vilket signaturerna utgingo. 
<sec/>
Sedan Norge lösryckts från den Danska monarkien och upphört vara filial under huvudkontoret i Köpenhamn, ympade det icke på Sverige, utan gick in till sig själv, och öppnade samtidigt direkt förbindelse med fastlandet. Jämte det självständiga uppvaknandet gick sålunda samtidigt en stor golfström utifrån rakt in på Norges kuster. Björnson var den som gav Norge självkänsla och när denna urartade till inskränkt patriotism kom Ibsen med saxen. När denna strid blir av hetsig natur och Kristiania ej vill upplåta valplats flyttas striden in i det gästvänliga Sverige. Det norska vinet som var starkt »beskuret» lämpade sig väl för utförsel och pamfletterna vunno på överlandsresan och blevo litteratur i Sverige. Tankarne kommo fram, men personligheterna satte sig på kärlets botten. 
<sec/>
Ibsen och Björnson bröto in i Sverige; Tidemand och Gude voro segrare vid konstutställningen 66; Kierulf och Nordraak behärskade sången och pianot. 
<sec/>
Björnson började såsom tjusare; Ibsen som väckare. Mellan Drabbningarne hänförde stockholmarne och med fullt skäl. De unges Förbund förstod man ej på grund av de lokala förhållandena, ja man förstod ej ens att den hånade de nya strävandena, ty den hånade icke svenska förhållanden. Man hörde glunkas att Steensgaard skulle vara Björnson och att Fredrikson maskerat sig efter porträtt, men det kom en icke vid. Den syttende maj gav man den och den, men man beundrade Dahlqvist som Aslaksen. 
<sec/>
Så kom Brand. Den hade redan varit ute 66 men den kom ej i händerna på Johan och samtida förrän 69. Den tog djupt i hans gammalkristna sinne, men den var mörk och sträng. Slutrepliken om Deus Caritatis föreföll icke tillfyllestgörande och skalden syntes ha varit alltför mycket med sin hjälte för att han icke bara ironiskt skulle släppa honom åt undergången. Brand gjorde honom mycket bry. Den hade släppt kristendomen men behållit den förfärliga askesmoralen. Han kom med krav på lydnad för sina gamla läror som ej mer hade tillämpning; han hånade tidens strävan till humanitet, och kompromiss, men slutar med att anbefalla kompromissens gud, akkordens aand. Brand var en läsare, en fanatiker som vågade tro sig ha rätt gentemot hela världen och Johan kände sig släkt med denna fasansfulla egoist som till på köpet hade orätt. Ingen halvhet, gå på bara, bryt och bänd ner allt som står dig i vägen, ty du ensam har rätt. Hans så känsliga samvete som led av varje steg han tog därför att det skulle göra fadren eller vännerna ont, dövades av Brand. Alla band av hänsyn, av kärlek skulle slitas för »sakens» skull. Att Johan icke numera hade haugianerns orättfärdiga sak, var en lycka, eljes hade han också gått under skredet, men Brand gav honom tro på ett samvete renare än det uppfostran givit honom och en rätt som var högre än rätten. Och han behövde denna järnstång i sin svaga rygg, ty han hade långa perioder då han stötvis av humanitet gav sig själv orätt och den förstkommande rätt, varför han också var mycket lätt att narra. Brand var den siste kristne som föll för ett gammalt ideal, därför kunde han icke bli mönster för den som kände en dunkel upprorslusta mot alla gamla ideal. Stycket förblir en vacker växt som icke har någon rot i tiden och därför hör till herbariet. 
<sec/>
Så kom Peer Gynt. Den är mera dunkel än djup och har sitt värde som motgift mot den nationella självkärleken. Att icke Ibsen blev landsförvisad eller förföljd efter att ha sagt det stolta norska folket sådana beska saker, visar att man i Norge förde striden mera lojalt än sedan på andra sidan Seveberget. 
<sec/>
Kärlekens komedi verkade »otäck». Han förnekade kärleken, och visade äktenskapet såsom en livförsäkring åt kvinnan där hon betalade premierna med sin gunst. Så rå verkade sanningen den tiden. 
<sec/>
Ibsen ansågs då som en mänskohatare och Björnsons avundsman och fiende. Man var delad i två läger och tvisterna om vilken som var störst voro oändliga, ty de gällde konstens problem: innehåll eller form. 
<sec/>
Den norska poesiens inflytande på svenska utvecklingen har varit stor, och delvis mycket välgörande, men det fanns i densamma något säreget norskt som ej hade tillämpning på Sverige, ett land med en helt annan utveckling. I Norges avsöndrade dalar bodde ett folk som av nöd och tarvlig utkomst förefann i kristendomens försakelseläror en färdig avhållelsefilosofi, vilken lovade himlen som gengäld för umbärandet. En tung, dyster och karg natur, fuktigt klimat, långa vintrar, långa avstånd mellan byarne, enslighet, allt samverkade att få kristendomen kvar i dess stränga medeltidsformer. Det förefinnes också något man kunde kalla sinnessjukt i den norska anden, av samma art som den engelska spleen, och vem vet om icke Norges intima beröring med det mjältsjuka ölandet tryckt spår i kulturen. I Jonas Lies Den Fremsynte är sinnets sjuklighet framdragen, och där råder samma hemska stämning som möter i de isländska sagorna. Andens kamp mot det fysiska mörkret, mot kölden. Skildringen av nordbons sorgliga öde att vara från soliga länder förvisad till mörkrets och köldens obygder, som nu söker sin rättelse i utvandringen, vars etnografiska betydelse man undanskjutit för den ekonomiska. Norskt lynne är frukten av många hundra års tyranni, av orättvis behandling, av svår brödstrid, av saknad av glädje. Dessa nationella egendomligheter skulle icke ha tagits med av svensken, men de ha förnorskat honom. I svenska litteraturen spökar sålunda ännu Dovregubben, och Brand går med sina ideala krav, som den romaniserade och ljusa svensken ej kan uppriktigt dela. Därför passar honom nu så illa denna främmande folkdräkt; därför ljudar den svenska moderna musiken så oharmonisk av efterklang från Hardangerfiolen omstämd av Grieg; därför förefaller det nya landsmålsvurmeriet så illa valt; och därför skorrar talet om större sedlig renhet för den levnadslustigare svensken. Han har icke varit under långvarigt nationellt förtryck och behöver ej söka upp sig i det gamla; han är icke bliven så dyster i sitt öppna släta sjö- och flodland, och därför kläder honom den sura minen illa. 
<sec/>
När han däremot fick stora nya tankar via Kristiania eller direkt utifrån genom Ibsen och Björnson så skulle han behållit nettovikten och lämnat den norska taran. Själva Dockhemmet är norskt. Nora är en släkting till de isländska kvinnorna som togo matriarkatet med sig, och släkt till de hemska härsklystna kvinnorna i Härmännen, vilka åter äro rena norskor, hos vilka känslorna frusit bort eller vuxit bort under århundradens inbördes släktgiften som pläga komma till stånd i länder där samfärdseln är ringa och familjestockar slagit sig fast på platser avsöndrade från varandra. Hela den svenska fruntimmerslitteraturen är Norsk-norsk, med dess oförskämt ideala krav på mannen och kelande med den bortskämda kvinnan; flera unga författare ha infört norsk stil i svenska språket, och en författarinna har slutligen lagt handlingen i Norge och låtit hjälten tala norska. Längre bör man icke gå! 
<sec/>
Utländskt gärna, ty det är universellt; men icke norskt, ty det är provinsiellt, och sådant ha vi så gott om själva! 
<sec/>
Så var han åter i Uppsala, detta Uppsala som han flytt för ett trefjärdedels år sedan, och som han minst gärna av allt ville. Detta att nödgas något som han ej ville, gjorde alltid det intrycket som ett möte med en personlig fiende, vilken utlurade hans önskningar och hans antipatier och tvang honom böja sig. 
<sec/>
När han ännu trodde sig stå under Guds särskilda uppsikt tog han det såsom varande till hans sanna bästa, men senare övergick det till känslan av att det fanns en ond makt, varav framgick hans senare tro på två styrande makter, en ond och en god, vilka delade eller turade med väldet. 
<sec/>
Nu frågade han sig åter: vad skall du här att göra? Ta graden, och framfor allt betäcka återtåget från teaterbanan. I hemlighet skulle han nog skriva en pjäs och under framgångens skydd slingra sig undan examen. 
<sec/>
Första tiden vantrivdes han mycket på sin ensliga vindskammare. Han var nu van vid lyx, stora rum, gott bord, uppassning och sällskap. Van att behandlas som en man och att umgås med gammalt och bildat folk, fann han sig åter vara en studentpojke. Men denna gång kastade han sig ut i vimlet, och hade snart tre olika umgängeskretsar. Först middagssällskapet bestående av läkareämnen, ateister, naturvetenskapsmän. Bland dem hörde han för första gången namnet Darwin och dennes läror, men det flög förbi honom som en hypotes som han ej levat sig till. Så aftonsällskapet, en präst och en jurist med vilka han spelade vira långt in på nätterna. Han ansåg sig nu bara ligga i Uppsala för att växa, bli äldre, och det var just detsamma vad han gjorde, bara tiden dödades. Han kastade nu ner en tragedi om Erik XIV men den fann han dålig och brände upp, ty självkritiken hade nu vaknat och fordringarne vuxit. 
<sec/>
Längre fram i terminen kom han in i ett sällskap som sedan blev hans krets under hela Uppsalatiden och längre fram ändå. Av en händelse kom han en kväll tillsammans med en yngre kamrat från privatläroverket. De talade om litteratur och vid en toddy kastades upp en plan att samla några unga poeter till ett sällskap. Det var att få ett slags verkningskrets och planen utfördes. Jämte Johan och den andra stiftaren kallades nu fyra unga studenter. De voro förträffliga ynglingar, idealiskt anlagda man kallade, med vackra uppsåt och svärmande för okända dunkla ideal. De hade icke ännu varit i beröring med livets vedermödor, hade alla förmögna föräldrar, inga bekymmer och kände icke ett grand om kampen för brödet. Johan som nyss lämnat de ettrigaste förhållanden och sett mänskor som alltid visade tänderna, inbilska, tomma skådespelareämnen, fann sig försatt i en alldeles ny värld. Där gingo de sälla ynglingarne till sina dukade bord, rökte fina cigarrer, spatserade och poetiserade skönt över det sköna livet som de ej ännu kände. 
<sec/>
Förslag till stadgar uppsattes och förbundet antog namnet Runa, det är: sång. Varför det kallades Runa berodde väl på den då rådande nynordiska renässans som gått upp med Skandinavismen, adlades av Karl XV i poesin, av Winge och Malmström i måleriet, av Molin i bildhuggeriet och nu nyss så skönt levat upp i Björnsons och Ibsens dramer ur det gamla nordmannalivet. Även bidrog härtill det nyss vid Universitetet införda studiet av isländska språket. 
<sec/>
Medlemmarnes antal skulle vara högst nio, och var och en tog som förbundsbroder en runa till sitt namn. Johan blev Frö och den andra stiftaren Ur. Alla riktningar voro företrädda. Ur var en stor patriot och dyrkade Sverige med dess minnen. Det landet hade den grannaste historia i Europa och hade alltid varit fritt. Han sjöng om: 

»De väldiga Sveriges kungar, De sitta i kyrkans kor, Och somliga sjunga Kristus Men andra blota åt Thor.» 
<sec/>
Han var eljes en realistiskt anlagd man med utbildat sinne för statistik, statskunskap och biografi, var sträng och skicklig formgranskare samt förbundets administrator. Pålitlig vän, god sällskapsbroder, hjälpsam och hjärtlig. Där fanns en fullblodig romantiker som läste Heine och drack absint; en känslosam yngling som svärmade ännu, för alla de gamla idealen men mest Heine; där fanns en seraf som besjöng det oändligt lilla och särskilt barndomens sällhet; där fanns en stilla naturdyrkare; en eklektiker och improvisatör. Denne sista var ett Israels barn med en otrolig förmåga att på anmodan improvisera i vilken tonart som helst. Han steg upp två minuter efter uppdraget och gjorde på fri hand muntligen en Anakreon, en Bellman med sång, en Horatius, en Edda, vad som helst och även på främmande språk. 
<sec/>
Första sammankomsten utlystes hos Thurs, improvisatören, som bodde rymligast, i två rum, och hade de bästa piporna. I egenskap av stiftare uppläste Johan först av alla sitt inträdestal som enligt stadgarne måste vara på vers. Det började så här: 

Har sången tystnat uti Nordanlanden Har Brages harpa inga toner mer Har han oss övergivit siaranden Som fordom kom till oss från himlen ner? 

Har tidens lumpna ävlan släckt ut flamman Den heliga som livet värma gav Har barden sig med narren slutit samman Och sålt sig åt förtryckaren som slav? 
<sec/>
Brage och barden, det var det nynordiska som nu troddes böra uppgrävas. »Tidens lumpna ävlan» innehöll hela idealistprogrammet. Hela samtidens stora arbete på verkligheten, på förbättrandet av livsvillkoren, det var lumpet. Anden var fången i materien och därför skulle materien vara fienden; det var romantikens lärdomar. 
<sec/>
Så går skalden ut i naturen (Eklundshovskogen) och hör domkyrkans klockor, blåsippor, tallar, vinden, fåglarne etcetera sjunga och gör sig därpå den ganska berättigade frågan: 

Naturen sjöng, vi skulle jag då tiga. 
<sec/>
Han besluter att icke tiga längre, utan sjunger ut, om livets vår den glada unga, om livets höst, om kärleken till fosterjorden. Så kom den vise mannen med fruset sinne och får tag i hans sång, plockar sönder den och finner att den var bosch. Och då tystnade sången. 

Ja dagens överklokskap är den pesten Som dödar sångens ungdomsvarma släkt ... 
<sec/>
Att nu säga bestämt vad han 1870 menade med överklokskap är ej lätt, men det var nog helt enkelt några förkänningar av stundande recensioner, likasom den vise mannen ej var någon annan än recensenten. 
<sec/>
Därpå bryter han ut mot För gyllne kalven uti stoftet ner Ej sång de älska då de den åkalla Blott guldets klang dem andaktskänslan ger. 
<sec/>
Något sammanhang med tidens strävan kunde ej finnas här ty sextiotalet var utmärkt för sina dåliga skördar och därför stor guldbrist. Svindeln och bolagsväsendet tog först med 70- talet sin början. Det var skaldens program den tiden att hacka på penningar och gyllne kalven och därför slank den där snärten in med. 
<sec/>
Talet slutar som övligt med Tegnérs Epilog vid magisterpromotionen, ehuru tjuguettåringens dödstankar äro något ogrundade: 

Och om uti en framtids dar när branden I ögat slocknat – pulsen blott slår svag Och sorgerna förfrusit sångaranden – Om då vi höra få en vårljus dag Ett annat släkte sina sånger sjunga Häruppe i det gamla Odinslund Då må vi ock påminna oss vårt unga Vårt friska glada sångareförbund. 
<sec/>
De två sista raderna inneburo icke något vidare löfte eller hade någon mening överhuvud. Något program fanns ej heller. Att sången tystnat uti Nordanlanden föresvävade ynglingen, men huru den nya tonen skulle låta det angav han ej. Att han eller förbundet skulle ta opp några nya psalmer låter han ej påskina. Han har inuti stycket en dunkel aning om att de voro efterklingare. Han uttalar nämligen den farhågan att eftervärlden ej skulle resa marmorn över dem och att de skulle försvinna i glömskans grav. 

Ej är vårt fel att mindre blev oss givet Och att vårt rykte snart till glömskan går. 
<sec/>
Det hela är en blandning av blygsamhet och oförskämdhet, betecknande för mannen. 
<sec/>
Nu blev det ett poetiskt lättingsliv med extrasammankomster varenda kväll på krogar och hemma på kamrarne. Men för en blivande författare var det icke bortkastad tid. Ur kamraternas rika bibliotek fick han ösa och ur meningsskiftena fick han vänja sig vid många synpunkter över litteraturen. Men livet, de allmänna intressena, dagens politik, samtiden fanns icke till; man levde i drömmar. 
<sec/>
Stundom vaknade hans underklass-samvete och han frågade sig vad han hade bland de rika ynglingarne att göra, men det tystades snart under ruset och samkvämen och han intalades mod att gå på, att fordra av livet, ty han hade enligt kamraternas mening en insats. 
<sec/>
Hans kammare var dålig; där regnade in genom taket och säng fanns ej utan endast en brits som om dagen var soffa. När tiden hemma blev lång och de poetiska samtalen äcklade honom sökte han sin gamla skolkamrat naturforskaren. Där fick han se i mikroskop, höra talas om Darwin och den nya världsåskådningen. Där fick han råd, praktiska och välvilliga, och det var den vännen som tillstyrkte honom att försäkra sin ställning genom att skriva en enaktspjäs till kungliga teatern och på vers. Nej – Johan fick icke rum i en akt, hellre en tragedi i fem. 
<sec/>
– Ja, men den är svårare att få spelad. 
<sec/>
Slutligen lät han tala vid sig och beslöt att utföra en liten idé som låg och som handlade om Thorvaldsens första vistelse i Rom. Vännen lånade honom böcker om Italien, och nu satt Johan i arbete. 
<sec/>
På fjorton dagar var stycket färdigt. 
<sec/>
– Det där kommer att spelas, sa vännen. Det är roller, ser du! 
<sec/>
Som det var för långt att vänta till förbundets nästa sammankomst skyndade Johan upp till Thurs och Rejd på aftonen och läste stycket för dem. De voro båda av samma mening som naturforskaren eller att stycket skulle spelas. Och så bjödo de på sexa med champagne; höllo tal och drucko till morgonen, då de somnade på Rejds golv med punschglasen bredvid sig. De vaknade om ett par timmar och tömde de halvdruckna glasen i soluppgången och så gingo de ut att festa. 
<sec/>
Deras deltagande var hjärtligt, ointresserat, varmt, utan spår av avund och Johan mindes alltid denna sin första succé som ett av sina bästa ungdomsminnen. Den svärmiske, hängivne Rejd ökade tacksamhetsskulden med att skriva rent stycket med sin prydliga stil. Och därpå sändes alstret på kungliga teaterdirektionen. 
<sec/>
Våren kom och maj månad tillbragtes i ett enda sammanhängande rus. Förbundet hade utsett en skrubb på Lilla Fördärvet till sina aftonsexor. Där talades, hölls tal, och dracks omåttligt. Slutligen skildes man för terminen men efter löfte att träffas än en gång i Stockholm och med en utflykt i det gröna fira Förbundets högtidsdag. 
<sec/>
En junimorgon klockan sex samlades förbundets fyra stambröder på Skeppsholmen där en roddbåt var förhyrd. Förbundsarken eller lådan, en stor kartong i vilken handlingarne förvarades, instuvades jämte mat- och buteljkorgar och sedan Os och Rejd tagit årorna styrdes färden upp åt Djurgårdsbron och in i kanalen för att uppnå bestämmelseorten, en udde på Lidingölandet. Thurs blåste Bellmansmelodier på flöjt och Frö (Johan) ackompanjerade på gitarr som han lärt sig något i Uppsala. Framkomna till landningsplatsen dukas frukost i en ängsmark vid stranden. Mitt på duken ställes arken, klädd i grönt och med blommor och på den anordnas brännvinsflaska och glas. Johan som för sin grekiska tragedi studerat antikviteter anordnar måltiden på grekiskt sätt, så att gästerna äta liggande och bekransade. Därpå göres eld mellan ett par stenar och kaffe kokas, varpå konjak och punsch klockan nio på morgonen intages. Och nu läser Johan upp Fritänkaren, som kritiseras. Därpå släppes vältaligheten lös. Thurs är den störste talaren och han ger känslor och tankar luft i bunden form. Poem läsas upp, mottagas numera alla med bifall. Så musiceras; Johan sjunger vid gitarren omväxlande romantiska folkvisor med gråtmilt föredrag, ömsom oanständiga. När middagen inträffar äro andarne heta ännu men något domnande. Eftermiddagen går in och solen lovar upp över Lilla Värtan. Efter en kort slummer friskas ruset opp igen, men ingår i ett nytt skede. Thurs, Israels barn har hållit ett kväde om Nordens storhet och åkallat Skandinaviens forngudar. Ur, patrioten, förnekar honom rätt att annektera andras gudar. Det tar eld i judefrågan och hotar bli gräl, vilket upplöses i omfamningar. Nu inträder det sentimentala stadiet. Man behöver gråta, ty alkoholn har den verkan på maghinnan och tårkörtlarnes nerver. Ur känner först behovet, och omedvetet letar han upp något sorgligt. Han brister i gråt. Man frågar varför? Han vet det ej först, men slutligen finner han att man behandlat honom som en lustigkurre, vilket han alltid var. Han bedyrar att han är en mycket allvarlig natur, att han har stora sorger, som ingen vet; men nu lättar han sitt hjärta och talar om en familjehistoria. Sedan han lättat sig, blir det glatt igen. Men kvällen är lång, och man längtar hem. Det var tomt i hjärnorna, och man känner leda vid varann, vid leken och ruset. Man blir djupsinnig och undersöker rusets filosofi. Varifrån ha mänskorna fått detta begär att göra sig vansinniga? Och vad ligger bakom det? Är det den sydländske utvandrarens saknad av en förlorad solig tillvaro i nordliga länder? Ett behov måste ligga till grund, ty ett okynne kunde ej utan mening ha gripit hela mänskosläktet. Är det samhällsmänskan som i ruset avkastar all samhällslögn, ty umgänge och samhälle fordra ovillkorligen att man icke uttalar alla sina tankar. Varför ligger eljes sanningen i vinet? Varför dyrkade grekerna Bacchus såsom förädlande människan och sederna? Varför älskade Dionysos fred och ansågs utbreda rikedomar? Kunde vinet som huvudsakligen njöts av mankönet haft något inflytande på utvecklingen av mannens intelligens och handlingskraft, så att han blev överlägsen kvinnan? Och varför stannade Muhammeds folk, som icke drucko vin, på ett ansett lägre kulturstadium? När saltet inkommit som dagligt näringsämne hos åkerbrukare och herdar för att ersätta de salter de förre jägarne fingo i vildbrådets blod, kunde då icke vinet ha varit något ersättningsämne för förlorade näringsämnen under föregående stadier? Och för vad? Någon tanke eller något behov måste ligga under ett så sällsamt bruk. Eller skulle behovet att förlora medvetandet ge stöd åt pessimistiska skolans sats att det medvetna är början till lidande? Man blev ju naiv, omedveten som ett barn, man blev ju djuret av vin? Var det den förlorade sällheten man ville återvinna? Men ångern som kom efter? Ånger och magsyra ha samma symptom. Kunde det icke vara en förväxling, så att det kändes som ånger, men bara var cardialgi. Eller ångrade sig den till medvetenhet vaknade drinkaren över att han blottat sig dagen förut, röjt sina hemligheter. Det var dock något att ångra! Han skämdes över att han låtit överrumpla sig, och han erfor fruktan över att ha blottat sig, lämnat vapen ifrån sig. Ånger och fruktan ligga ju nära varandra. 
<sec/>
Man dränkte än en gång medvetandet och man satte sig i båten att fara hem. Men nu råkade Johan och Thurs i ett gräl om Bellman som varade ända till Skeppsholmen och slutade med skarpa sanningar. Det var ett gammalt agg Johan hade till Bellman. Som barn hade han legat sjuk en hel sommar och ur fadrens bokskåp hade han händelsevis fått Fredmans Epistlar. Det var tokigt tyckte han, men han var för ung att kunna ha något grundat omdöme. Sedan hände ibland att fadren satte sig vid pianot och gnolade Magistraten uti Trosa eller På Gripsholm är alltför roligt. Obegripligt menade gossen, att morbror och far kunde finna det där så kostligt. Sedan åhörde han vid ett julbord en tvist, mycket hetsig mellan sin mor och sin morbror om Bellman, vilken morbrodren satte högst, av allt, högre än bibeln och predikningarne. Det var djup i Bellman. Djup! Troligen hade väl Atterboms romantiska partikritik så sakta sipprat ner till medelklassen genom tidningar. Som gymnasist och student hade Johan sjungit Opp, Amaryllis och de andra idyllerna, naturligtvis utan att fatta eller ens tänka på orden. Han sjöng med i kvartetten eller kören, ty det lät roligt. Slutligen hade han fått Ljunggrens 1867 utkomna föreläsningar i handen, och då gick ett ljus opp för honom men icke det av L. påtända. Detta är vansinne, menade han. Bellman var en vissångare, låt gå, men en stor skald, den största skald som Norden bar! Omöjligt! – Bellman hade sjungit sina på franskt mönster klippta visor för hov och vänner men aldrig för folket, som icke skulle begripit Amaryllis, Eol, Tritoner, Fröja och hela rokokons anhang. Så dog han och vart glömd. Varför grävdes han opp av Atterbom? Därför att det stridande meningspartiet, romantiska skolan, behövde en inkarnation av det regellösa att berömma gentemot Akademisterna, då de icke kunde berömma sig själva. Så kom skolan till makt och med kännedom om den mänskliga fegheten inför meningsvåld och med kunskap om medelklassens aperi och auktoritetsdyrkan får man mindre undra att Bellman blev så upphissad. Ljunggren och Eichhorn kommo sedan såsom forskare och skulle gå över Atterbom i att finna skönhet och snillrikhet och så tog prästadömet i Par Bricole hand om kulten och därmed var guden färdig. Ja Byström hade redan gjort den lilla nummerlotterisekreteraren och hovpoeten till Dionysos, och givit honom det antika Bacchushuvudets drag. 
<sec/>
Johans opposition gick nu ut mot guden först och främst. Därpå fann han såsom idealist Bellmans humor vidrig och osann. Ingen fyllhund aldrig så stor ligger i rännsten och begrundar sin mors samlag som kallat honom till världen. Intet lustparti far ut till Fiskartorpet en söndagsförmiddag och när klockorna ringa i Danderyd begå samlag mitt i solskenet. Detta är icke livsglädje, ty den tillhör ungdomen, och här handlas bara om oförmögna gubbar. Därför är Bellman toddygubbspoeten och stamfar till den otäcka gamla ungkarlen Konjander. 
<sec/>
Idyllerna äro slarviga, skakade ur armen, med rimnöd, osammanhängande som tankarne i en rusigs hjärna. Man vet icke om det är natt eller dag; åskan går mitt i solskenet och vågorna svalla när båten ligger för stiltje. Det är musiktext och som sådan kan man begagna till och med adresskalendern. Det är detsamma vad det är bara det låter. 
<sec/>
Som vanligt tog Thurs åt sig personligen. Det var ett angrepp på hans goda smak och på hans heder, ty Johan sa, att han bara snobbade den där beundran; att han läst sig till den; att den icke var sann. Thurs förklarade Johan övermodig som ville mästra den störste skalden. 
<sec/>
– Bevisa att han var den störste! 
<sec/>
– Tegnér, Atterbom ha sagt ... 
<sec/>
– Det är inga bevis! 
<sec/>
– Motsägelseanda förstås! 
<sec/>
– Tvivlet är visshetens begynnelse, och orimligheter måste i en sund hjärna väcka motsägelse! 
<sec/>
Och så vidare! 
<sec/>
Som det icke finns några generella eller allmängiltiga omdömen, då ju varje omdöme är individuellt, så finns det däremot flertalsomdömen, och partiomdömen. Johan stukades med dem och teg sen med Bellman många år framåt. När senare den gamle Fryxell påvisade att Bellman icke var en nykterhetsapostel som Eichhorn och Ljunggren gjort honom till, icke var en gud, utan en liten vissångare med måttliga fordringar, då såg Johan en glimt av hopp att hans individuella omdöme också skulle kunna bli ett flertalsomdöme en gång. Men då hade han redan andra synpunkter på frågan och ville säga: att Sverige varken skulle varit olyckligare eller sämre om Bellman aldrig varit till; och då ville han säga patrioterna och demokraterna att Bellman var en Stockholmspoet, en rojalistisk hovpoet, som gycklade ganska grymt med småfolket, och han ville säga godtemplarne som sjöngo Bellman, att de sjöngo fyllsånger, skrivna i fylla, och besjungande fylla. För egen del vidhöll han att Bellman var rolig att sjunga för de lätta franska melodiernas skull, och han var icke alls sårad av den fördomsfria franska Voltairemoralen, tvärtom. Men då var han det, ty han var idealist och begärde renhet i poesien, alldeles som våra dagars kvarlevande idealister och Bellmansdyrkare. Dessa senare ha räddat sig och sin moral, under ordet humor. Men vad mena de med humor? Är det skämt eller allvar? Vad är då skämt? Den feges kringgående av att säga sin mening? I humorn återfinnes människans dubbelnatur: Naturvarelsens likgiltighet gentemot vedertagen moral, och den kristnes ojande över det omoraliska som ändå är så lockande, så förföriskt. Humorn talar med två tungor: satyrens och munkens. Humoristen släpper lös menaden, men anser sig på gamla dåliga grunder böra piska den med ris. Det är en övergångsform som håller på att dö och nu lever sitt sista liv i de lägre stadierna. De stora moderna andarna ha lagt bort riset och hyckla icke längre, utan tala rent ut, och den gamla fylleri-sentimentaliteten går icke längre som gott hjärta, när den är upptäckt bara vara dåliga nerver. 
<sec/>
Emellertid efter slutat gräl landsteg förbundet på Skeppsholmen. Det var nu ljus sommarnatt. Med matkorgar och gitarr, samt förbundets ark i spetsen tågade man såsom sanna idealister till flickor. Vid soluppgången satt förbundet vid öppna fönster på Apelbergsgatan, dukade upp ur matkorgarne och åter ljöd gitarren och flöjten, och nu reciterades Horatii sånger till Lydior, och Chloer, och i mjuka bäddar tändes kärlekens eldar åt Afrodite Pandemos. 
<chapter/>

<chaptername>Kap. IX.</chaptername>

<chaptername>I Böckerna och På Tiljan.</chaptername>

<chaptername>(1870.)</chaptername>

<sec/>
Att skriva en själs utvecklingshistoria kan stundom gå för sig genom en enkel bibliografi, ty en person som lever i små kretsar och aldrig träffar personligen de bästa, söker deras bekantskap i böckerna. Att samma böcker dock icke göra samma intryck och verkan på alla visar deras relativa oförmåga att omvända någon. Den kritik till exempel som uttalar och överensstämmer med vår mening kalla vi god, den som talar emot vår mening är en dålig kritik. Vi synas sålunda vara åtminstone uppfostrade med förutfattade meningar och den bok som stärker dessa, utreder och utvecklar dem, slår an på oss. Faran av ensidig bokbildning är den att de flesta böcker, särskilt mot slutet av en kulturperiod och mest vid universitet äro föråldrade. Ynglingen som av föräldrar och lärare fått in gamla ideal blir sålunda innan han är färdig av nödvändighet föråldrad, så att han vid mannaålderns inträde vanligen får kasta hela sitt lager av gamla ideal och likasom födas på nytt. Tiden har gått honom förbi medan han läste in de gamla böckerna och han finner sig främmande mitt i sin samtid. Johan hade tillbragt sin ungdom med att taga reda på det förflutna. Han kände Marathon och Cannae, Spanska successions- och trettioåriga kriget, medeltid och forntid, men när nu på sommaren det stora kriget mellan Frankrike och Tyskland bröt ut förstod han icke vad frågan gällde. Han läste om det som om en teaterpjäs, och intresserade sig för utgången för att få se huru det skulle gå. På Christineberg där han om sommaren bodde hos föräldrarne låg han i gräset ute i parken och läste Oehlenschläger. Till sin grad skulle han välja ett specialområde inom huvudämnet, estetiken, och han hade valt Den danska Litteraturen, därtill lockad av Dietrichsons föreläsningar. I Oehlenschläger hade han funnit höjden av nordisk poesi. Det var för honom poesiens poesi, det omedelbara, som han beundrade kanske mest därför att han saknade det. Något bidrog också väl det danska språket som föreföll likasom en idealiserad svenska, och klingade såsom modersmålet från en på avstånd tillbedd kvinnas läppar. När han läst Helge ringaktade han Frithiofs saga; fann den lunsig, nykter, prästerlig, opoetisk. 
<sec/>
Oehlenschläger var en bok som verkade genom kontrast såsom supplement, kanske dock även romantiken i densamma ännu fann eko hos ynglingen som nu vaknat till poetisk verksamhet och som ansåg poesi och romantik sammanfalla. Även bidrog väl något sådana omständigheter som hans böjelse för det nordiska, vilket Oehlenschläger ju upptäckt, och hans pågående olyckliga kärlek till en blond blek flicka som var förlovad med en löjtnant. Oehlenschläger gjorde också därför bara ett övergående intryck som knappt räckte ett år; det var en lätt vårbris som strök förbi. 
<sec/>
Värre var det med de Estetiska systemen såsom Ljunggren framställt dem. Två band, med fin stil, tryckta redogörelser för alla filosofers meningar om det sköna utan att någon antaglig definition kunde komma till stånd. Johan hade under sina antikstudier på Nationalmuseum frågat sig huru den fula Sliparen kunnat komma med under de sköna konsterna; och huru de holländska genremålarnes krogscener kunde bli sköna i målning, ehuruväl de icke voro förskönade, och dessa scener i verkligheten kallades smutsiga. Därpå svarade icke filosoferna. De slingrade sig undan och gjorde den ena rubriken efter den andra utan att våga eller kunna taga steget ut och införliva det fula under annan förevändning än kontrastverkan och såsom komiskt. Men starka misstankar hade nu vaknat om att det sköna icke alltid var det vackra. Vidare slets han under tvivel om möjligheten av objektiva smakomdömen. Han hade läst i den nyss grundlagda Svensk Tidskrift huru man kivades om konstverk, och sett huru båda motståndarne lika gott försvarade var sin motsatta mening. Den ena sökte det sköna i formen, en annan i innehållet och den tredje i harmonien mellan båda. Ett väl målat Stilleben skulle sålunda stå högre än Niobe, ty denna statygrupp var icke skön i linjerna, särskilt var huvudfigurens draperi högst smaklöst, ehuru flertalsomdömet stannat vid att verket var sublimt. Det sublima behövde sålunda icke vara skönt i formen. Frukten av studierna blev att han fann alla smakomdömen subjektiva, efter som de fälldes av subjekt, och att så kallade objektiva omdömen endast voro subjektiva som lyckats vinna flertalet eller få hävd. 
<sec/>
Mitt under dessa grubblerier kom en bok i hans hand som slog ner som en blixt i tvivlets mörker, och kastade ett nytt ljus över hela det Skönas värld. Det var Georg Brandes Kritiker och Porträtter som utkom under sommaren och behandlades i Aftonbladet. Här förelåg intet nytt färdigt system, men över det hela spred sig en ny belysning. Alla de från tyska filosofien lånade orden innehåll och form, skönt, sublimt, karakteristiskt saknades; och helt säkert hade författaren icke använt de Estetiska Systemen för att få måttstocken. Men vilken passare han begagnade, det fick man ännu icke veta. Brandes skrev ej som de andra; såg ej som de andra och han tycktes ha en finare tankemekanism än de gamla. Han utgick från det föreliggande faktum; undersökte det; plockade sönder konstverket; visade dess anatomi och fysiologi, utan att bestämt säga om det var skönt eller icke skönt. Det var den nya Franska Estetikens metod som med Taine införts från England och nu tillämpades på konsten. Hela den gamla estetiken, som stannat vid att detta var bra, detta var icke bra, var därmed slopad. Konstverket låg där som en yttring av den mänskliga andens verksamhet, stämplad av tidsrymden då det utgått, påtryckt personlighetens prägel och skulle endast behandlas såsom ett dokument, en handling rörande tidens inre historia. Skönhetsidealen växlade med land, folk och klimat, och Rubens fettbildande kvinnor voro lika sköna eller osköna som Rafaels mätresser vilka voro utklädda till madonnor. Detta var att ställa frågan på en punkt där den ej kunde nås av subjektiva eller objektiva omdömen; kritiken hade därmed förklarat alla absoluta omdömen överhuvud ogiltiga och erkände endast förklaringsmetoden. Och huru kunde det vara annorlunda, då varje omdöme, fällt av en bestämd individ eller ett individparti, med en bestämd inlärd åskådning, beroende av epoken, endast kunde bli ett relativt och individuellt omdöme. Men därmed var också kritikens egen omöjlighet förklarad. Ty vilken annan än författaren eller artisten själv kunde förklara konstverkets uppkomst; vilken utom han kände alla hemliga trådar, bevekelsegrunder, intressen som samverkat vid arbetet? Men han var ju själv partisk och kände sällan sig själv, i synnerhet om han levde i det omedvetnas saliga självbedrägeri; och han tvangs ju för att icke skada sig, hemlighålla sitt yrkes hemligheter. 
<sec/>
I den svåra frågan om innehållets eller formens företrädesrätt gick Brandes bestämt över åt innehållet. För att ett konstverk skall vara ett tidsdokument, måste det stå i innerligt förhållande till tiden och verkligen innehålla något. Detta yrkande tog sitt uttryck i den sedan ryktbara formeln: problem under debatt. Men detta hade ju redan den så förkättrade tendensromanen, vars mest bekanta offer i Sverige Fru Schwartz varit, satt i verket. Inseende vådan av denna lära drager sig Brandes ur spelet med att undanbedja sig sådana följdsatser, dock utan att bestämt ange på vad grund. 
<sec/>
Detta var emellertid första steget till litteraturens emancipation ur det tryckande slaveriet i konstens tjänst, uttalad av en estetiker. Frigörelsen hade utförts steg för steg redan förut i det tidningslitteraturen tagit de flesta författarkrafter till sig. Skalden fick icke längre vara den för sin tidsålder likgiltige gycklaren. Han skulle lämna drömmarne och stiga in i sin samtids verklighet, realiteten, och därmed var banan öppnad för den övergångsform som nu går under realism och naturalism och som väl skall sluta i självbiografin, det enda ämne en författare kan någorlunda behärska, om han nämligen är fullt medveten om sin viljas ofrihet och sålunda icke känner sig brydd för att vara uppriktig, vilket han endast kan vara om han är fullt medveten om sin oansvarighet. 
<sec/>
Victor Hugos romaner hade i Johan fått en fruktbar jord. Upproret mot samhället; den på den ensliga ön boende skaldens dyrkan av naturen; hånet av den alltid härskande dumheten; raseriet mot prästreligionen och svärmeriet för gud såsom alltets upphovsman; allt detta som låg i frö hos ynglingen började gro, men kvävdes ännu av de gamla böckernas höstfällda löv. 
<sec/>
Livet i hemmet var nu stilla. Stormarne hade lagt sig; syskonen hade vuxit upp. Fadren, som ännu alltjämt satt över sina räkenskapsböcker, beräknande möjligheten att utan skuld försörja barnskaran, var bliven äldre, och insåg nu att Johan också var äldre. De språkade nu ofta om allmänna frågor. Rörande pågående kriget voro de tämligen neutrala. Som romaniserade germaner tyckte de ej om tyskarne. De fruktade och hatade dem såsom farbröder de där hade en viss åldersrätt över svensken, men de glömde ej heller att det segrande Preussen varit en svensk provins. Svensken var bliven mer fransman än han visste, men nu kände han sig som släkt med den vackra nationen. 
<sec/>
Om aftnarne när de sutto i trädgården och vagnsbullret hade upphört, trängde ljuden av marseljäsen ifrån Blanchs kafé ända ut till dem, och de hörde hurraropen, vilka snart skulle tystna. 
<sec/>
I augusti då teatrarne öppnades igen, fick Johan det så länge äskade beskedet att hans pjäs var antagen till spelning. Det var första succéns rus han erfor. En pjäs antagen på Kongliga teatern vid tjugoett års ålder, det var nog att lyfta undan alla motgångarnes minnesbörda. Nu skulle hans ord från landets första scen gå ut till publiken; missödet med teaterbanan glömmas; fadren inse att sonen i sin så beryktade ombytlighet hade valt rätt, och allt skulle vara bra igen. 
<sec/>
Och på hösten innan terminen började gick pjäsen. Den var barnslig, from, konstdyrkande, men innehöll en dramatisk effekt, som räddade det magra stycket, Thorvaldsen framför Jasonstatyen, som han vill slå sönder med en hammare. Det som däremot var oförskämt var ett utfall mot tidens rimmare. Vilka åsyftade författaren? Och hur vågade en nybörjare, som hade så mycket nödrim, kasta sten på de andra? Det var en dumdristighet som också straffade sig. 
<sec/>
Johan smög sig opp i tredje radens fond för att stående se på sitt verk. Där stod Rejd i förväg och ridån var uppe. Johan kände sig som om han stått under en elektricitetsmaskin. Varje nerv dallrade, han skakade på benen, och tårarne runno hela tiden av idel nervositet. Rejd måste hålla honom i handen för att lugna honom. Publiken applåderade här och var, men Johan visste att det var mest släkt och vänner så att han ej lät lura sig. Varje dumhet som undsluppit honom i versen skakade honom och skar i örat; han såg idel ofullkomligheter i sitt verk; han skämdes ömsom så att det hettade om öronen, och innan ridån föll sprang han ut. Ut på det mörka torget. Han var alldeles tillintetgjord. Anfallet på poeterna var dumt och orättvist; fattigdomens och högfärdens förhärligande föreföll honom oriktigt, hans skildring av förhållandet till fadren var cyniskt. Att vräka opp sig på det sättet! Det var som om han visat sin blygd, och skam var den starkaste känsla han erfor. Skådespelarne däremot tyckte han voro bra; uppsättningen var mera stämningsfull än han drömt. Allt var bra utom pjäsen. Han irrade ner vid Norrström och ville dränka sig. 
<sec/>
Att ha visat sina känslor var det som mest upprörde honom! Vadan detta? Och varför skämmes man i allmänhet för det? Varför äro känslorna så heliga? Kanske därför att känslor i allmänhet äro falska, såsom endast uttryckande en fysisk sensation, dem personligheten icke är fullt med om. Om det verkligen skulle vara så, då skämdes han såsom vardagsmänniska över att ha varit så osann vid skrivbordet och visat sig utklädd. 
<sec/>
Att röras vid åsynen av en medmänniskas lidande anses vackert och förtjänstfullt, men det lär endast vara en reflexrörelse. Man förlägger den andres lidande inom sig själv, och det är ens eget jag man lider över. En annans tårar kunna narra en att gråta, lika lätt som en annans gäspning att gäspa. Intet vidare .. Han skämdes över att ha ljugit och ertappat sig själv. Men publiken ertappade honom icke. 
<sec/>
Ingen är så omutlig kritiker som teaterförfattaren, vilken ser sin egen pjäs. Han släpper icke igenom ett ord i sitt såll. Han skyller icke på skådespelarne, ty dem beundrar han vanligen då de kunna säga hans dumheter med sådan smak. Och Johan tyckte att stycket var dumt. Det hade legat ett halvt år; kanske han vuxit om det. 
<sec/>
Det spelades en efterpjäs som drog två timmar. Under hela tiden irrade han ute i mörkret, i alléerna, och skämdes. 
<sec/>
Han hade stämt möte in på Hotel du Nord med vänner och släktingar för att dricka ett glas, men han uteblev. Han såg huru de sprungo och sökte honom, men han ville ej träffa dem. Och de gingo in igen för att se efterpjäsen. Äntligen var spektaklet slut. Folket strömmade ut och spridde sig i alléerna. Han gick och sprang undan för dem för att slippa höra omdömen. 
<sec/>
Slutligen såg han en enda grupp stå kvar under Dramatiska Teaterns regntak. De tittade åt alla håll; de ropade honom. Slutligen gick han fram, blek som ett lik och dyster. 
<sec/>
De gratulerade till framgången. Man hade applåderat och det var ganska bra. Omdömen från kringsittande återgåvos och man lugnade honom. Därpå togs han i kragen in i källaren och tvangs att äta och dricka, och så drogs han med till några flickor. 
<sec/>
– Det ska göra dig gott, din gamla dysterbiff, sa en grosshandlare. 
<sec/>
Och han befann sig snart nerryckt från sin himlafärd. 
<sec/>
– Vad ska du vara dyster för, som fått en pjäs spelad på Kongliga Teatern! 
<sec/>
Ja, det kunde han inte säga dem. Hans djärvaste önskan var uppfylld, men det var troligen icke det han ville. Tanken på att det i alla fall var en heder tröstade honom icke. 
<sec/>
Följande morgon gick han i kryddboden och köpte morgontidningen. Han fläkte upp den och fick läsa att stycket hade vackert språk och (som det gavs anonymt) ansågs vara av en känd konstkritiker som väl studerat Roms artistvärld. Det var en artighet, och hjälpte något opp lynnet. 
<sec/>
Vid middagstiden reste han till Uppsala för att av fadren inackorderas hos en prästänka och sålunda under vederbörlig uppsikt fullborda sina studier. 
<chapter/>

<chaptername>Kap. X.</chaptername>

<chaptername>Zerrissen.</chaptername>

<chaptername>(1870.)</chaptername>

<sec/>
I och med inackorderingen följde ett stort dagligt och rikt umgänge. Kanske alltför rikt. Där funnos studenter av alla åldrar och studier, och från alla provinser. Från prästen som läste på pastoralen till unga medikofilare och jurister. Även fruntimmer bodde i huset, men Johan var nu för åttonde gången kär, och återigen i en oåtkomlig, som var förlovad. Det rika umgänget likasom överlastade hjärnan med intryck från alla kretsar och personligheten blev slapp och söndersliten genom alla dessa avpassningar, dagtingningar med åsikter som umgänget medför. Dessutom dracks mycket, nästan varenda kväll. 
<sec/>
En av de första dagarne efter ankomsten blev aftontidningarnes kritik över pjäsen synlig. Den ena var mycket skarp. Den var rättvis och just därför att den var sann tog den Johan alldeles gruvligt. Han kände sig avklädd, genomskådad. Författaren hade gömt sin obetydliga person bakom ett stort namn (Thorvaldsens) och kostymen klädde icke. Och så vidare. Han var alldeles bankrutt. I sådan nöd söker man självförsvar, och han anställde jämförelser med andra skräppjäser som samma stränge herre berömt. Han fann då behandlingen orättvis. Ja från den synpunkten var den också orättvis, det vill säga vid jämförelse, men för sig själv fristående var den sann. Stycket kunde ej bli bättre därför att kritikern blev sämre. 
<sec/>
Johan blev nu skygg och vild. Därtill kom att man på nationen i en utkommande tidning skämtat med honom och stycket. Han tyckte sig nu läsa hån och grin överallt och gick bara bakgator. 
<sec/>
Men så kom ett slag till som tog hårdare. En vän hade på eget förlag låtit trycka hans första alster, fritänkarpjäsen. Och nu en aftonstund uppe hos Rejd kommer en bekant upp med den hatade aftontidningen. Där stod en hånande artikel om hans utgivna pjäs, som beskämtades och hudströks. Johan tvangs att läsa den i kamraternas närvaro. Han måste erkänna mot sin vilja att det var sant, men det upprörde honom förfärligt. Varför är det så svårt att höra sanningen från andra, då man kan vara så sträng mot sig själv? Troligen därför att samhällsmaskeraden gör var och en rädd för att bli demaskerad; troligen även därför att därmed följer ansvar och obehagligheter. Man känner sig överlistad, utlurad. Han som sitter där i lugn och avslöjar skulle känna sig lika genompiskad och blottad om hans hemligheter röjdes. Samlivet är ett falskt spel, men vem vill bli upptäckt! Det är därför man i ensamma timmar när det förflutna stiger omutligt upp, icke ångrar sina fel utan sina dumheter och nödtvungna grymheter. Felen måste vara där, de framkallades av nödvändigheten och de gagnade, men dumheterna, de skadade och kunde varit ogjorda. Och människan ger därmed intelligensen större heder än moralen, emedan den förra är en realitet, den senare en listig dikt. Tag dig fram i livet med din intelligens och narra andra vara moraliska (mot dig) så får du lättare att segra genom att bryta moralen (överenskommelsen). Alla som icke kommit fram i livet ha stannat bakefter emedan de varit moraliska. Därför är också vår tids moraliska eller sedlighets- och offersträvan en överklassrörelse, varmed man vill hejda de framstörtande massorna. 
<sec/>
Emellertid han erfor samma smärtor som han tänkte sig en brottsling skulle känna. Och han drevs nu att så fort som möjligt utplåna intrycket av sin dumhet. Men han kände även att det fanns ett grand orättvisa begången mot honom, då han ju dömdes hel och hållen just nu såsom förmåga, under det hans alster var årsgammalt och han sålunda var ett år mognare. Men det var icke recensentens fel. Det var sålunda ett missförhållande mellan domen och corpus delicti. Han kastade sig så in på ett sorgespel Blotsven, som i konstnärlig form skulle behandla kristendomen och lösa samma problem, och samma konflikter. Med konstnärlig menades den tiden att ämnet spelade i en förfluten tid för att stoffverkan skulle borttagas. Påtryckt av Oehlenschläger och de Isländska Sagorna han nu läste på grundspråket skrev han Blotsven. Men han hade en svår samvetsstrid, ty fadren hade tagit löfte han ej skulle skriva förrän han avlagt examen, och det var ett svek att åtnjuta hans underhåll och ej uppfylla villkoren. Men han dödade betänkligheterna med att fadren nog skulle bli nöjd om ett stort och hastigt resultat visade sig. Och det kunde nog varit sant. 
<sec/>
Men andra nya ingredienser kommo nu att ingå i hans liv och verka avgörande på hans sinnesförfattning och hans arbete. Det var två bekantskaper: en författare och en personlighet. Olyckligtvis voro båda abnormiteter, undantagsfall och blevo därför endast störande i hans utveckling. 
<sec/>
Författaren var Sören Aaby Kierkegaard. Dennes Enten- Eller hade Johan fått låna av en förbundsbroder, och läst den med fruktan och bävan. Kamraterna hade också läst den och funnit den genial, hade beundrat stilen, men icke vidare känt sig påverkade av den, vilket visar att böckerna svårligen verka där ej de förefinna sin läsare i släkt med författaren. På Johan gjorde den åsyftat intryck. Han läste estetikern A’s första del. Var ibland hänförd, men kände sig ändock alltid olustig såsom inför en sjuklings bädd. Och när han tillryggalagt den första delen var han verkligen tom och förtvivlad, men mest uppskakad. Förförarens dagbok fann han vara en oförmögens eller en boren onanists fantasier, som aldrig narrat en flicka. Inte gick det till på det viset! Och förövrigt Johan var icke någon njutningsdyrkare, hade tvärtom gått åt askesen och självplågeriet och en sådan egoistisk njutningslusta som A’s var dessutom orimlig, emedan det lidande han förorsakade genom sina lustars tillfredsställande ovillkorligen måste ådraga honom lidanden och sålunda motverka hans ändamål. – Djupare trängde etikerns predikan om livet som plikt, som uppgift, och han fann härav att han i det avseendet varit en estetiker, som tagit författeriet som en njutning. Det skulle tas som ett kall. Varföre? Ja, där brast bevisningen och Johan som ej visste att Kierkegaard var kristen, utan trodde tvärtom, ty han kände ej hans Uppbyggliga tal, fick nu insmugglad på sig den kristna sedeläran med offerskyldighet och pliktkänsla. Och så kröp begreppet synd in igen. Att njuta var synd, att öva sin plikt var plikt. Varför? För samhällets skull, till vilket man stod i tacksamhetsskuld? Nej därför att det var plikt. Det var Kants kategoriska imperativ helt enkelt. När han så kom till slutet av Enten-Eller och fann att även etikern, den sedlige, var förtvivlad, och att hela pliktläran bara skapat en filister, så rämnade han mitt itu. Nej, hellre då estetiker! Ja, men det går inte att vara en estetiker när man fem sjättedelar av sitt liv varit kristen, och det går icke vara etiker utan Kristus. Så började han nu kastas som en boll mellan båda och slutet blev mycket riktigt förtvivlan. Hade han nu fått fatt i Uppbyggliga talen skulle han möjligen gjort ett steg mot kristendomen, möjligen, ty det är svårt att nu avgöra, men att ta igen Kristus, det var som att sätta in en utryckt tand, som man med nöje kastat på elden med tandvärken. Det kunde också varit möjligt att han med kännedom om att Enten-Eller bara var en piska till korset, vräkt hela boken som en jesuitskrift och varit räddad. Nu blev det ett enda skrikande missljud. »Valget» och »språnget» skulle tas, men vart? Mellan estetiskt och etiskt. Och det togs fram och åter. Ut i rymden till paradoxet eller Kristus det kunde han ej, ty det var förintelse eller vanvett. Men Kierkegaard predikade vanvettet. Var det den övermedvetnes förtvivlan över att alltid vara medveten? Var det genomskådarens trängtan till rusets sanslöshet? 
<sec/>
Johan hade nog känt striden mellan sin vilja och andras. Han hade gjort fadren sorg, genom att korsa hans planer, men så var det ömsesidigt; och hela livet bestod av en vävnad varandra korsande viljor. Den enas död den andras bröd, intet gott åt den ena utan något ont åt den förbigångne. Njutning och lidande i evig växling och strid. Hans sinnlighet eller njutningslystnad hade icke kränkt andra eller förorsakat någons sorg. Han gick till allmänna flickor, som icke önskade högre än få sälja sig och han hade aldrig förfört någon oskuld och sprungit utan att betala. Han var moralisk av vana eller instinkt, av fruktan för följderna, av smak, av uppfostran, men just detta att han icke kände sig omoralisk var en brist, en synd. Efter läsningen av Enten-Eller kände han sig syndfull. Det kategoriska imperativet smög sig fram under ett latinskt namn och utan korset på ryggen, och han lät narra sig. Han såg icke att det var två tusen års kristendom som klädde ut sig. 
<sec/>
Nu skulle emellertid ej Kierkegaard grävt så djupt om ej en mängd omständigheter just då påverkade. Kierkegaard predikade lidandet som njutning i Estetikerns brev. Johan led av det offentliga hånet; han led av de smärtor hans svåra arbete framkallade; han led av obesvarad kärlek; han led av otillfredsställd könsdrift, emedan det i Uppsala var svårt att få flickor; han led av dryckenskap, ty han var full nästan varannan kväll; han led av själsstrider och tvivel inom sin konstverksamhet; han led av Uppsala, av det fula landskapet; av otrevlig bostad; av examensböckerna, och av ont samvete att han ej läste utan skrev. Men under allt detta låg också något annat på botten. Han var uppfödd vid strängt arbete och plikter. Nu levde han gott, bekymmerslöst, och njöt egentligen. Läsningen var en njutning, författeriet med all dess smärta var en oerhörd njutning, kamratlivet var idel fest och lustbarhet. Hans underklassmedvetande vaknade och sade honom att det icke var rätt att njuta när andra arbetade, och hans arbete var njutning, ty det medförde ytterst ära och kanske guld. Därav hans stadigvarande onda samvete, som utan orsak följde honom. Kände han redan nu tecken till detta vaknande medvetande om oerhörd skuld till underklassen, till slavarne som arbetade medan han njöt? Vaknade nu hos honom dunkelt denna rättskänsla som i våra dagar gripit många av överklassen så att de återbörda icke väl förvärvade kapital, offra arbete och tid åt underklassens frigörelse, arbetande av drift, på känsel mot sitt eget intresse för att göra rätt? Möjligen! Men Kierkegaard var ej mannen att lösa missljudet. Det blev först evolutionsfilosoferna förbehållet att stifta frid mellan sinnlighet och förnuft, mellan njutning och plikt. De skulle stryka det där försåtliga Antingen- Eller och förkunna Både-Och!, givande köttet sitt och andan sitt. 
<sec/>
Kierkegaards verkliga betydelse fick han först många år senare klar; då han insåg honom vara helt enkelt läsaren, den ultrakristne, som ville förverkliga tvåtusen år gamla österländska ideal i ett modernt samhälle. Men Kierkegaard hade rätt i ett fall. Skulle det vara kristendom, så skulle det vara ordentligt; antingen-eller gällde dock här endast för kyrkans präster som sade sig vara kristna. Längre såg han ej, och av honom som skrev sin bok 1843 och var prästuppfostrad, kunde man ej begära att han skulle sätta så: antingen kristendom så här eller också ingen, i vilket fall man troligen valt ingen. Nu satt han i stället: antingen du är estetisk eller etisk så måste du lika fullt kasta dig i armarne på vanvettet Kristus. Det falska var att ställa etisk och estetisk emot varandra, ty de gå rätt bra ihop. Men Johan fick dem aldrig gå ihop förrän han efter ändlös kamp vid trettiosju års ålder började ett kompromissförsök, då han fann arbete och plikt också höra under njutning och nöjet självt väl använt vara en plikt. 
<sec/>
Emellertid boken red honom som en mara. Han blev ond när kamraterna ville hänföra den under litteraturen. Det hjälpte ej, att de satte den i rikedom, djup, stil över Goethes Faust, vilken den onekligen överflyglar många gånger. Johan kunde icke heller förstå då att pelarhelgonet Kierkegaard själv njutit ifrån sig när han skrev delen A, och att förföraren och Don Juan voro författaren själv som i fantasien tillfredsställde sin lusta. Nej, det var dikt trodde han. 
<sec/>
Alla förutsättningar förefunnos för Kierkegaards inträde i Johans liv och därtill kom nu den ovan antydda bekantskapen, vilken icke alls skulle spelat någon roll om ej marken varit beredd, ty på de andra kamraterna verkade han slutligen endast löjlig. Därmed förhöll sig emellertid så. Brodren Thurs, Israels son, kom en dag och berättade att han gjort bekantskap med ett snille, som önskat inträde i förbundet. 
<sec/>
– Ah, ett snille! Ingen av förbundsbröderna ansågo sig vara kallade till den nådegåvan, ej en gång Johan, och stark fråga är om någon skald egentligen trott eller känt sig vara det. Man kan vid anställd jämförelse finna sig ha gjort bättre saker än andra och ett gott förstånd skall naturligtvis känna att han förstår bättre än andra, men snille, det var något särskilt; tilldelades vanligen ej förrän efter döden och bortfaller numera ur språkbruket, sedan snillets utvecklingshistoria är uppdagad. 
<sec/>
Nyheten väckte rörelse och den okände invaldes under namnet Is. Han var icke poet, sades det, men han var lärd och en stark kritiker. 
<sec/>
Så kom han en kväll när det var sammankomst hos Thurs. Vid dörren stannade en liten tunn person, utan överrock, klädd som en arbetare på permission. Kläderna sågo lånade ut, ty armbågar och knäveck hängde på orätta ställen (detta observerades genast av Johan som ärvde kläder). I handen höll han en ölsupsfärgad smutsig hatt, som man endast såg hos positivspelare. Hans ansikte såg ut som en sydländsk råttfällsförsäljares. Det svarta håret hängde ner på axlarne och ansiktet var igenväxt med svart skägg som gick ner på bröstet. 
<sec/>
– ArÄr det möjligt, frågade man sig, att detta är en student? 
<sec/>
Han liknade allt annat och såg ut att vara fyrtio år men var bara trettio. 
<sec/>
Han stannade med hatten i handen vid dörren som en tiggare och vågade sig knappt fram. Sedan Thurs dragit in honom i rummet och presenterat, förklarades sammankomsten öppnad. Is började att tala. Och man lyssnade. Det var en kvinnas röst som ibland sänkte sig oförskämt till en viskning liksom om talaren fordrade dödstystnad eller talade för sitt eget nöje. Vad han talade om skulle vara svårt att återge, ty det var om allt han hade läst, och som han läst tio år längre än tjugoåringarne funno de honom beundransvärd i sin lärdom. Därpå uppläste någon ett poem. Is skulle yttra sig. Han började med Kant, vidrörde Schopenhauer och Thackeray samt slutade med ett föredrag om George Sand. Men det märkte ingen, att det ej handlade om poemet. Därpå gick man ut och åt. Is talade alltjämt filosofi, estetik, världshistoria. Ibland med ett sorgset uttryck i de svarta obegripliga ögonen som aldrig vilade på sällskapet utan som tycktes söka en osynlig publik borta i fjärran okända rymder. 
<sec/>
Förbundet lyssnade andaktsfullt, hänförda. 
<sec/>
Av denne man skulle Johan nu höra sin dom. Han och en av de mest poetiska bröderna hade fått starka tvivel om sin kallelse. Ofta när de druckit mycket frågade de varandra om de trodde? Därmed menades om den ena trodde att den andra var kallad till skald. Det var alldeles samma tvivel som då Johan gick och undrade om han var ett guds barn. Nu skulle Is läsa Blotsven och ge sitt omdöme. Johan gick upp till honom en morgon att få höra hans omdöme. Is talade till middan. Om vad? Om allt. Men han hade nu tagit fatt i Johans själ. Han kände trådarne efter hörsagor av Thurs och i dem röck han nu efter behag. Det var icke av sympati han grävde i hans innandöme utan av något slags spindelbegär. Och om pjäsen yttrade han sig ej direkt utan kastade upp en plan till en ny efter hans sinne. Han verkade som en magnetisör och Johan var bedårad men gick ifrån honom förtvivlad, såsom om vännen rört om i hans själ, plockat sönder den och slängt bitarne ifrån sig efter tillfredsställd nyfikenhet. 
<sec/>
Men Johan kom igen och satt på den vise mannens soffa; lyssnade till hans ord som oraklets och kände sig fullkomligt under hans herravälde. Ibland tyckte han att det var en ande som vandrade på golvmattan, och hans kropp försvann i tobaksmolnen. Han verkade vad man kallar demoniskt, det vill säga vid första påseendet oförklarligt. Han hade icke blod i ådrorna, inga känslor, ingen vilja, inga begär. Det var ett talande huvud. Hans ståndpunkt var ingen och alla. Han var ett preparat av böcker, och mannen var typisk för en boklärd som aldrig levat. 
<sec/>
Ibland när bröderna voro ensamma talade de om Is. Thurs hade redan ledsnat på honom, och undrade om han begått något brott, ty han tycktes driven av en beständig oro. Därtill kom i dagen att han var poet, men ej ville visa sina poesier emedan han hade så höga tankar om skaldekonsten. Vidare förvånade man sig över att ej finna en bok i den lärde mannens hem. Och så frågade man sig varför han sökt dessa ynglingar vilka han var så överlägsen och vilkas poesi han måste förakta. Ynglingarne, vilka själva stodo vid romantikens utgång, kände ej igen den blodlöse romantikern som förlorat fotfäste på jorden. De sågo ej i det långa håret och den sluskiga hatten kopian av Murgers Bohèmare. De visste ej att denna Zerrissenheit var ett parisermod och att denna ihåliga visdom var spunnen av tysk mystik, denna experimentalpsykologi var hämtad efter en glutt i Kierkegaard, att denna intressanthet som ville påskina ett obegånget brott, en djup hemlig sorg, var lånad från Byron. Detta förstodo de ej. Därför kunde Is också leka med Johans själ och hålla honom i sina garn. Ja, Johan var så intagen och så snärjd av honom att han i ett tal kallade sig Gamaliel som suttit vid Pauli (Is’) fötter och hämtat visdom. 
<sec/>
Följden av allt detta blev att Johan en vacker afton brände upp Blotsven. Det var en termins arbete som gick i lågorna. När han uppsamlat askan grät han. Is hade utan att säga det, visat honom att han icke var skald. Alltså alltsammans ett misstag, även detta! Därtill kom förtvivlan över att han bedragit fadren och icke kunde komma hem med något arbete, som rättfärdigade hans uraktlåtenhet. 
<sec/>
I ett anfall av ånger, och för att visa något resultat går han upp och anmäler sig till latinskrivningen, dock utan att ha skrivit de erforderliga tema och kriorna. Professorn får se hans namn på listan och känner ej igen det. Pedellen kommer upp en söndagskväll, när Johan nyss återkommit påstruken från en middag. Johan går djärvt upp till professorn och frågar vad han vill. 
<sec/>
– Herrn tänker skriva latin? 
<sec/>
– Ja. 
<sec/>
– Men jag ser ej herrns namn på min lista. 
<sec/>
– Jag har skrivit mig igenom till medikofiln förut. 
<sec/>
– Det hör inte hit. Man måste rätta sig efter lagar och författningar. 
<sec/>
– Jag känner ingen lag på de tre kriorna – 
<sec/>
– Jag tror herrn är oförskämd! 
<sec/>
– Det kan tyckas så! 
<sec/>
– Ut! Herre eller ... 
<sec/>
Dörren öppnas och Johan är utkörd. Han svor på att han skulle gå upp ändå och skriva, men följande morgon försov han sig. 
<sec/>
Alltså även det halmstrået uppbränt. 
<sec/>
En morgon strax efter kommer en kamrat och väcker honom. 
<sec/>
– Vet du att W. är död! – (W. var en inackordering och bordskamrat.) 
<sec/>
– Nej! 
<sec/>
– Jo han har skurit halsen av sig. 
<sec/>
Johan störtar upp, klär sig, och i sällskap med kamraten springer han ner till Järnbrogatan, där W. bodde. De rusa upp för trapporna, komma i en mörk vind. 
<sec/>
– Är det här? 
<sec/>
– Nej här! 
<sec/>
Johan trevar på en dörr; dörrn ger vika och faller ut över honom. I detsamma ser han en blodpöl på vindsgolvet. – Han vänder om, släpper dörrn och hinner ner i trappan innan dörrn smäller i golvet. 
<sec/>
Denna scen uppskakade honom oerhört. Och han började grubbla. W. hade några dagar förut mött Johan i Carolinaparken, där Johan gick för att söka ensamheten och arbeta på sin pjäs. W. kom fram och hälsade; frågade om han fick göra sällskap, eller kanske han störde. Johan svarade uppriktigt att han störde, och W. gick och såg sorgsen ut. Var det den drunknande enslingen, som sökt en själ och blivit tillbakastött? Johan kände sig nästan skyldig till detta mord. Men icke var han skickad till tröstare. 
<sec/>
Nu spökade den döde för Johan, och han vågade icke mer besöka sitt rum, utan sov hos kamrater. En natt låg han hos Rejd. Denne måste ha ljus tänt och väcktes flera gånger om natten av Johan, som icke kunde sova. 
<sec/>
En dag överraskades han med sin blåsyreflaska av Rejd. Denne låtsades bifalla självmordsplanen, men bad att först få dricka en avskedsbägare. De gingo ner på Novum; beställde åtta toddar som lagade inburos på en bricka. De drucko fyra var i fyra drag med önskad påföljd att Johan blev »liket». Därpå bars han hem, men som porten var stängd, fördes han över en tomt och kastades över sitt plank. Där blev han liggande i en snödriva tills han kvicknade vid, då han kröp opp i sitt rum. 
<sec/>
Sista natten han var i Uppsala, några dagar efter, sov han på en soffa hos Thurs, under det kamraterna vakade över honom och hade rummen fullt belysta. De vakade beskedligt ända till morgonen då de följde honom till stationen och satte honom in i kupén. När tåget passerat Bergsbrunna andades han åter. Det var som om han lämnat något styggt, hemskt, som en nordisk vinternatt i trettio graders köld bakom sig, och han svor att aldrig mer återvända att bosätta sig i denna stad, där själarne, förvisade från liv och samhälle, tycktes ruttna bort av överproduktion i tankarne, frätas av bottensyror utan avlopp, gå i eld som kvarnstenar som mala tomning. 
<chapter/>

<chaptername>Kap. XI.</chaptername>

<chaptername>Idealism och Realism 1871.</chaptername>

<chaptername>(1871.)</chaptername>

<sec/>
När Johan kom hem till föräldrarne igen kände han sig skyddad, såsom om han stigit i land efter en stormig och nattlig båtfärd. Och åter sov han en lugn natt i sin gamla tältsäng på brödernas kammare. Här såg han nu stilla, tåliga människor, som kommo och gingo, arbetade och sovo på bestämda tider, alldeles på samma sätt som förr utan att oroas av drömmar eller äregiriga planer. Systrarne hade vuxit opp till stora flickor och gingo i hushållet. Alla arbetade utom han. När han nu jämförde sitt utsvävande regellösa liv, utan ro, utan frid, ansåg han dem lyckligare och bättre. Det var allvar med deras levnad och de uträttade sina sysslor, fyllde sina plikter utan buller eller skryt. 
<sec/>
Han uppsökte nu gamla bekantskaper bland köpmän, kontorister, sjökaptener, och fann dem alla så nya och uppfriskande. De förde in hans tankar i verkligheten igen och han kände åter marken under fötterna. Och därmed började ett förakt för falsk idealitet att växa hos honom, på samma gång han insåg det ovärdiga i studentens förakt för filistern. 
<sec/>
För fadren biktade han nu, enkelt och öppet dock utan ruelse sitt usla liv i Uppsala och bad honom få stanna hemma och taga examen, eljes vore han förlorad. Det fick han, och nu förberedde han sin fälttågsplan för vårterminen. Först skulle han skriva latin för en skicklig lärare i Stockholm och så på våren resa upp och slå sig igenom. Vidare skulle han skriva sin avhandling för laudatur i Estetik, samt bereda sig till tentamen i ämnet. Med dessa föresatser började han ett lugnt arbetsliv då nyåret gick in. Men ännu låg nederlaget med fritänkarpjäsen honom i hågen och vännernas förfrågningar om de ej skulle få se något nytt snart retade honom, så att han beslöt sig för att på fjorton dagar skriva om Blotsven till en enaktspjäs. Och sedan så skett, satte han sig till att läsa. 
<sec/>
Framemot april provskrev han för sin lektor och denne svor på att han skulle gå igenom. Och så reste han upp till Uppsala. Fadren tyckte icke illa om detta kraftprov då han hörde Johan vara så tvärsäker, men han hemställde ändå om det icke vore mera praktiskt att foga sig och skriva för professorn. – Nej, nu var det en principfråga och en hederssak. 
<sec/>
Uppkommen på professorns kur, väntade Johan tills hans tur blev att stiga fram. När gubben fick se honom blev han röd och frågade: 
<sec/>
– Är herrn här nu igen? 
<sec/>
– Ja! 
<sec/>
– Vad är herrns ärende? 
<sec/>
– Att anteckna mig till latinskrivningen. 
<sec/>
– Utan att ha skrivit prov? 
<sec/>
– Jag har skrivit prov i Stockholm! och jag ville endast fråga om statuterna tillåta att jag går upp i skrivningen. 
<sec/>
– Statuterna? Fråga dekanus om det; jag vet endast vad jag fordrar. 
<sec/>
Johan gick, och tog vägen direkt till dekanus. Det var en ung, livlig, och sympatisk person. Johan framförde sitt ärende och redogjorde för förloppet. 
<sec/>
– Ja, ser herrn, statuterna säger ingenting om den saken, men gubben P. kuggar herrn utan statuter. 
<sec/>
– Det få vi se då det! Tillåter endast dekanus att jag går opp i skrivningen, det är frågan? 
<sec/>
– Det kan ingen neka. Gå bara! Men herrn tänker sålunda trotsa sig fram? 
<sec/>
– Ja, det tänker jag! 
<sec/>
– Är herrn så säker då? 
<sec/>
– Ja! 
<sec/>
– Nå, lycka till då! sade han och klappade Johan på axeln. 
<sec/>
Han gick upp i skrivningen, skrev och fick efter en vecka telegram att han var spikad d. v. s. gått igenom. Några tillskrevo professorns ädelmod denna utgång, och ogillade Johans obefogade bråk, men Johan ansåg att hans flit och kunskaper vållat framgången, om ock han icke kunde neka att professorn var en hederlig man, som ej kuggat då han hade makt att göra det. 
<sec/>
I maj skulle tentamen ske. Emot all konvenans skickade han nu upp sin avhandling och bad per post att få tentamen utsatt. 
<sec/>
Avhandlingen kallades Hakon Jarl och rörde sig om idealism eller realism. Såsom daterad 1871 och utgörande ett viktigt dokument i dess författares utvecklingshistoria och kanske även ett litet bidrag till samtidens avtryckes den ordagrant med nödiga kommentarier nedanför. 
<chaptername>Hakon Jarl</chaptername>
Idealism och Realism. (1871) 
<sec/>
Från A. till B. 
<sec/>
Thorshammar i Göijemånaden 18 ... 
<sec/>
När kan jag lita på mitt smakomdöme? Se där en fråga, som länge gjort mig mycket bry, men som jag omsider tror mig hava löst! Hörpå och svara mig sedan, om jag irrat! 
<sec/>
Det var ett år tillbaka; jag besökte National-Museum för att betrakta nederländska målningarne. Dagen var töcknig, sinnet nedstämt, ingenting grep mig. Rubens rosenröda kött under den högblå himmelen i de gröna lunderna förargade mig, och Ariadne – vilken massa – och Rembrandt, den allvarlige mästaren, huru kunde han nedlåta sig till sådant effektsökeri! Där sitter Sankt Anastasius läsande – varför? Jo, för att ljuset skall få något föremål att falla på. Och den odräglige Teniers med sina smutsiga krögare och birfilare och de eviga tobakspiporne – i sanning, det är ej för roskull han alltid öppnar en lucka opp på väggen. Dock, Teniers föreföll mig långt rikare än Rembrandt, ty när Rembrandt öppnade ett fönster, var det alltid för att släppa in ljus, då Teniers blott ville släppa ut litet rök av holländsk kanaster. Och Ruysdael, vilka solkiga dukar, vilka tråkiga landskap, varför aldrig låta molnen skingra sig? Men nej, dessa moln behagade mig, de passade förträffligt för min stämning. Jag slog upp katalogen n:o 00 »Landskap med en väg genom en skogspark; i förgrunden bondfolk och en vit häst med en kärra». Jag såg verkligen vägen och den vita hästen och bondfolket; jag såg än en gång på tavlan och började förnimma en underlig känsla av värme omkring hjärtat. Jag satt mig ned framför tavlan, jag hörde ingenting av vad som passerade omkring mig, men jag hörde huru regndroppar föllo från det ena bladet till det andra, var gång vinden skakade träden. Jag såg huru trädtopparne böjde sig mot varandra; jag såg vägen genom parken. Där gick en man, böjd av ålder. Nu passerar han en gammal, krokig, avlövad björk. Tan varann i hand, I båda gamle, som han kämpat i stormen! Vägen slingrar sig fram genom parken; det ljusnar mellan träden; slätten, den gränslösa, skymtar i fjärran. Vart går du, gubbe? Mot oändligheten. Fruktar du stormmolnen? Se upp då! Det är en rämna där uppe i den svarta fängelseväggen; ser du den blåa himlen blicka igenom? Mod och tröst och hopp, snart ligger den öppen och klar för dina ögon, och du skall flyga dit som höken du ser kretsa över ditt huvud. – – –  
<sec/>
Där flyter en bäck. Vadan kommer du? Vart går du? Föddes du uppe i skogen, eller är du blott en tår, som himlen grät i dag och som solen skall torka bort i morgon? Några resande hava stannat. Vilen er, vandringsmän, för att fortsätta vägen, där gubben nu vandrar fram. Även I skolen ju fram till slätten. – – –  
<sec/>
Klockan slog tre, jag måste gå, men först en bön om förlåtelse hos Dig, som visat, att anden bor i köttet, och hos Dig, som ryckte ljuset från himlen och lät det lysa på människorna, och hos Dig, som visade att idén, att Gud även kunde sitta till bords med falska spelare, och att poesien icke bor blott i Kristi grav eller i Hellas lagerlunder, utan även på den uslaste krog! 
<sec/>
Varföre senterade jag Ruysdael först? 
<sec/>
Jag tror, emedan jag fann min tillfälliga stämning inneboende hos honom! Men när jag nyss dömde de andra orätt, huru kan jag vara viss på, att jag nu dömde Ruysdael rätt? Skall jag förhålla mig kall och reflekterande? Bort det! Nej, jag vill njuta av konstverket, därför är det ju till, och jag har njutit oändligt i dessa dagar; poesiens hela rika värld har öppnat sig, anden i den nordiska naturen har fläktat mig emot, jag har lyssnat till havsfruns sång på den gröna vågen, jag har gråtit med Balder över den förlorade Nanna, jag har klagat med näktergalen över sommarens korthet och hört sagor täljas vid den vinterliga brasan om hänsvunna tiders bragder, då Norden ännu var ett, jag har läst Oehlenschläger, jag har läst Hakon Jarl!!! 
<sec/>
Var skall jag börja, var sluta? Mitt omdöme skulle bli en dityramb, om jag vore poet, men nu –. Varför läses icke Nordens störste sångare mera? Varföre spelas icke hans tragedier hos oss? Av hans 26 tragedier äro ju blott fem givna. Varföre finnas icke hans arbeten i boklådan? Åtminstone fanns icke O. att köpa i Stockholm, då jag sist var där. Härute frågar jag alla människor, om de läst Hakon Jarl. Ännu har jag icke träffat någon ung man, som känner densamme, och gubbarne svara ett kort ja! rycka på axlarne och minnas icke mer än det sköna stället i första akten, då Odins bild störtar ner. Har han då förtjänat denna glömska, som förefaller mig rent förfärlig? Varföre hava icke våra dramatiske författare studerat honom, vars sång är ljuvlig som en vårdag vid sundet och kraftig som sköldars klang! 
<sec/>
Vad har kritiken sagt om Hakon Jarl? Den kan väl ingenting ha att klandra, och om småfel finnas, vad göra väl de på ett så storartat konstverk? Är icke Apollo di Belvedere skön, fastän huvudet icke sitter rätt mellan axlarne? Ja, jag förklarar mig som Hakons, kanske ovärdiga, riddare och manar vem som vill träda innanför skrankorne att bryta en lans med mig. Jag ser ditt sarkastiska löje, men jag vill bemöta dig i förväg, ty jag vet du, liksom alla kritici, finna sin lust i att riva ned allt stort. 
<sec/>
För det första är Hakon en principtragedi, vilken ju står högst på skalan, och likväl äro hjältarne inga abstrakta representanter av sina idéer. Hur mild är icke den kristne Olav, men ändå förgår han sig; är alltså icke felfri, vilket vore ett fel. Hur grym är icke Hakon, hedningen, och dock huru mänsklig; huru stark är han ej, men likväl så svag! 
<sec/>
Huru ypperlig är icke expositionen, för att nu hålla mig till det tekniska, vilket för dig tyckes vara huvudsak, och dock huru osökt! Två trälar samtala om ett och annat, ganska likgiltigt, man kommer så småningom in på dagens frågor, situationen förklaras, och Hakon går över scenen. Märk! han blott går över scenen. Huru mycket är här icke lämnat för skådespelaren, och huru fint att först visa åskådarne den store kämpagestalten, innan han införes talande och handlande. Det är dock något av Shakespeare i den expositionen! Och vidare nästa scen, vilken täck uppenbarelse, Gudrun, vilken lyrik, då hon lägger gullvivskransen på Freyas bild! Hakon kommer in. Icke ett ord i början om kristendom eller hedendom, nej, jarladömet är blott vad han vill byta ut mot kongadömet, ehuru han i förbigående nämner om Olavs avfall. Hakon blir varse Gudrun, hans olyckliga passion uppenbarar sig. Men vad har den att göra med hedendomen, invänder du. Sant, men det är ett rent mänskligt drag. Och sedan, vilken djup tanke, att låta Odins bildstod störta, på samma gång det är en av de största effekter man kan tänka sig på scenen. Säger den icke: vakta dig, Hakon! Dina gudar äro för gamla! Och vidare Hakons besök hos sin krona. Vilken snilletanke! Hakon är icke vuxen kronan. Och vilket språk! Vad är Tegnér mot Oehlenschläger i den vägen; i parentes sagt har Frithiofs skald förlorat all min aktning såsom varande en blott och bar imitatör. Huru väl tänkt att låta Hakon, hedningen, representeras av en gammal man, och Olav, den nya kristne, av en ung. Huru ohygglig framträder icke hedendomen i sin råhet och hårdhet, då Hakon avslår Thoras bön på ett grymt sätt, då hon vill avvärja hans gudlösa företag. 
<sec/>
Vilken vacker scen mellan Einar, representerande den vackra sidan av hedendomen, och Hakon, och vidare Olavs uppträdande under munkarnes sång, det är en scen full av den skönaste stämning! 
<sec/>
Och sedan, när Olav upptager Grib och säger: »Du kristne hedning»! Hur skönt framträder icke där den milda, försonande kristendomen! Och varslet med guldhornet och offret, är icke detta den skönaste romantik? 
<sec/>
Men nej! Jag märker, jag icke kan skriva någon kritik, och jag vill icke plocka sönder ett konstverk, sådant som detta, ty den, som så gör, skall vara en hjärtlös, kärlekstom människa. Lika litet kan jag genom hopandet av utmärkta detaljer framkalla någon hel bild. Nog av, Hakon Jarl är det mest intressanta, det mest rörande, det mest effektfulla av alla dramatiska skapelser jag någonsin läst, ja, själva Shakespeare – förlåt! – förefaller mig torr mot Oehlenschläger. 
<sec/>
Och ännu en förtjänst, varigenom jag anser Oehlenschläger gå över Shakespeare, oaktat den senare kanske är större dramatiker än den förre, är den liberalism, varmed han behandlar sitt ämne. Han älskar alla lika mycket, hedning som kristen, och låter alltid försoningen fullt framträda i slutet, så att man lämnar den fallne hjälten fullt försonad, samt får ett fridfullt intryck av det hela, då däremot Shakespeare lämnar en i det mest uppskakade tillstånd, då ridån gått ned över sista akten. 
<sec/>
Men vad mer! Oehlenschläger skall man lättare kunna älska än kritisera, därför slutar jag och hoppas, att du ej vill med dina korpskrän störa den första lärkans sång, och jag besvär dig vid de tårar jag gråtit under läsningen av Hakon, att du ej med din vanliga grymhet förstör den vackra bild av Danaskalden, av Nordmannabarden jag gjort mig, och har det blott varit en dröm, o, så låt mig drömma, låt mig aldrig vakna till den prosaiska, förhatliga verkligheten, som med sin nordanstorm kommer ungdomsidealernas majblomster att vissna. Men skriv, skriv snart om Hakon och Thora; säg mig, att du också gråtit, säg mig, att du älskat Gudrun, och du, som genom din verksamhet har inflytande på opinionen, väck upp folket, upplys de nu levande författarne om att »Guldhornene» äro funna, att Oehlenschläger har funnit dem för sjuttio år sedan, men ingen, ingen har ännu fört dem till andra sidan sundet. Bjud dem dricka ur dem, i botten, de innehålla det sanna Suttungsmjödet, som skall giva Sveas skalder sångens gåva. 
<sec/>
Från B. till A. 
<sec/>
Stockholm den 19:de Februari 18 ... 
<sec/>
Som jag ännu icke återvunnit jämnvikt och lugn, sedan jag läst din skrivelse, må det icke förundra dig om stilen blir passionerad eller rent av hätsk, icke mot person, jag ber, men mot sak, och jag anser mig ha rättighet att hata det falska och skeva. Du har utmanat mig. Nåväl, jag låter genast blåsa till anfall och – en garde!! 
<sec/>
1:o. Kommer jag att förneka ditt smakomdöme, ty du är för ung. 2:o. Tala om din bekantskap med Oehlenschläger, vilken har börjat i orätt ända, samt med fara att bli bränd som kättare lik Baggesen och med all aktning för Nordens störste skald falla några omdömen i allmänhet över hans författareverksamhet. 3:o. Kommer jag att förbanna Werther på en halv sida. 4:o. »Tala om Hakon Jarl», ehuru jag varken älskar Gudrun eller har fällt någon tår över Thora, Donna Elvira, Teaterfrillan, varvid jag kommer in på sentimentalitet, nordiskhet, tragik, effekt och i sammanhang därmed om teaterns maskineri, vidare om romantikernas genialiska ironi, epik och lyrik i dramat m. m. 5:o. Totalt ignorera ditt gläfs mot Shakespeare, vilket påminner om hunden och månan; förövrigt kan du få upplysning om dina missgrepp i någon estetisk lärobok. Och 6:o giva ett recipe mot din sjukdom m. m. 
<sec/>
Varför jag först slår ned på ditt tal om smakomdöme är därför, att hela ditt yttrande om Hakon Jarl är grundat på vad du ganska dunkelt påstod vara ett intryck, som försatt dig i en poetisk stämning. Så är hela ditt utlåtande om Ruysdaels tavla en lögn, en dikt, men icke något omdöme, och jag vågar påstå du icke begriper en målning, ty du låter stoffet inverka på dig, icke harmonien emellan idén och formen. Du indiktar, sedan du låtit stämningen i tavlan gripa dig, en mängd saker, som aldrig fanns till, eller som målaren aldrig tänkt på, då han målade tavlan, men möjligen dunkelt känt, då han koncipierade den. Ett exempel! Där en vanlig människa blott sett en fågel, ser du en hök. Hur vet du att det är en hök, då denna fågel och fåglar i allmänhet på målningar ha detta utseende ⏜⏜. Du diktade då, och du diktade, då du läste Hakon Jarl. “Hur skall du då få ett giltigt, objektivt omdöme”, invänder du, “eller skall jag försaka konstnjutningen för att kunna döma?” Ingalunda, ty omdömet, för att vara sant, skall börja med njutning under själsfunktionernas harmoniska tillstånd; sedan skall det lugna reflekterandet inträda, då allt stoffartat abstraheras bort. Var viss på att Holberg fattade Homers storhet, fast han i diktarlynnet skrattade ut honom, likaväl som en Byron under inflytande av sin dämon hånade allt vad skalder hette, både stora och små, oaktat han i normalt tillstånd var den första att knäböja för en Shakespeare. 
<sec/>
Förövrigt, njut du, medan du samtidigt genom studier bildar din smak, och förakta icke recensenterna, som hava den ganska otacksamma lotten att stå vid dörren i skönhetens tempel och vräka ut de ovärdiga, som vilja krångla sig in, utan att de själve någonsin komma längre än till tröskeln, och när de göra sin plikt, ropar pöbeln: »de hava djävulen!» 
<sec/>
Nu till din bekantskap med Oehlenschläger. 
<sec/>
Lyckliga ödets skickelse! Du träffade dramatikern Oehlenschläger och kom i sjunde himlen. Var vid tröst, om jag rycker dig ur din sälla dröm och påstår, att det ingen bekantskap var att göra för dig, ty när du härnäst träffar epikern- lyrikern Oehlenschläger, så bär det väl av upp i den åttonde. Läs Aladdin, Sanct Hans Aften-Spil, Helge, Thors Resa och ingenting mer! Där finner du den störste skald, som föddes i Norden! Men forska icke vidare, varken om skaldens personlighet, levnadsförhållanden, årtal, ty då har du ätit av det kunskapens träd, som kastar dig ut ur illusionernas paradis! Men nej, du har öppnat på porten, du har läst Hakon Jarl. Här börjar Oehlenschlägers i dubbel måtto tragiska bana. Vill du höra min paradox? Man skall skratta åt den; du kanske icke, som har lättare för att gråta! Oehlenschläger är Danska Litteraturhistoriens mest tragiske personlighet, näst Kierkegaard! För att du skall förstå mig, måste jag kortligen framställa de förutsättningar, på vilka Oehlenschlägers verksamhet vilade, d. v. s. danska litteraturens tillstånd före och vid hans uppträdande. 
<sec/>
Sällan har väl någon skald funnit allt så förberett till sitt mottagande som Oehlenschläger. Åtskilliga Johannes-vägbrytare hade röjt stigen och bebådat den kommande Messias. 
<sec/>
Fader Holberg hade totalt skrattat i kras det gamla medeltids-lärdoms-pedanteriet, som ville lära den Danska Musan sjunga på dålig munklatin; Wessel, som sett sin leda på huru Melpomene gick snett på de röda klackarne fransmännen slagit fast under koturnen, kom en vacker dag ned till København och presenterade den allvarsamma Musan i blotta strumpsockorna. Folket skrattade och tyckte detta vara mycket roligare än franska tragedierna, och så ville ingen veta av det otyget vidare. Ewald hade i sina förövrigt dåliga tragedier Balders död och Rolf Krake väckt uppmärksamheten på den skatt, som nordiska mytologien och sagan ägde av poesi, samt genom sin Fiskerne infört en främling på danska scenen, poesien, den nationella poesien. Baggesen hade visat, att man inte behövde gråta för att vara poet, och att lustiga historier även kunna vara poetiska och iklädas en konstnärlig form. Norske Selskabet – friska pojkar förövrigt, fast dåliga poeter – hade fört litet norsk fjälluft med sig till det sydligare moderlandet, där herrar tyskar förpestat luften med sin slappa gemytlighet. 
<sec/>
Då kom Messias, och se – allt folket trodde på honom, till och med Jens Baggesen. 
<sec/>
Man skulle kunna indela snillena i två slag: sådana, som fått sina gåvor till skänks av försynen, utan att de behövt arbeta något för desamma, och sådana, som med ett känsligt sinne under ungdomsstormarne utarbeta det lilla dem blivit givet; de förra förvåna världen med sina rika skatter, som de frikostigt, utan någon ansträngning, kasta omkring sig; de senare fortsätta kampen hela sitt liv, komma sällan till harmoni och sluta vanligen som martyrer. 
<sec/>
Oehlenschläger hade fått allt sitt av naturen, men gjorde tyvärr intet för att ockra med sitt pund. Hans uppfostringstid var sorgfri och ljus, hans snille blev erkänt i tid, och han blev sitt folks älskling, ja, dess avgud. Försynen hade så väl sörjt för honom, att hon gav honom en genius vid hans sida, som oupphörligen visade honom den rätta vägen och varnade honom för snillets onde dämon, högmodet – men förgäves! Fåfängan förblindade den redan genom otidigt beröm skumögde skalden, och han såg i vännen sin fiende, och han bekämpade honom, ty han hade väldiga krafter på sin sida, han hade hela nationen, utom Grundtvig. Han, som vid 23 års ålder diktat Sanct Hans Aften-Spil, vid 25 Thors Resa, ungefär samtidigt Aladdin och vid 27 års ålder visat sådana dramatiska anlag, som röjas i Hakon Jarl, slutade vid 36 års ålder sin diktarbana, ehuru han levde frisk och sund i tillfälle till fortsatta studier ända till sitt 71:sta år, under ett beständigt förfall. Är icke detta tragiskt, ser man icke med den djupaste sorg huru det gudomliga, om det någon gång stiger ner i mänskligheten, snart ledsnar vid de jordiska stofthyddorne och överger dem, eller påminnas vi icke om att allt skönt är förgängligt; det är det tragiska, som »universi lag». 
<sec/>
Jag berörde nyss ett förhållande och visade mig hysa heterodoxa åsikter mot den danska litteraturdogmatiken. Jag måste förklara mig. Danska litteraturen har, märkvärdigt nog, i vårt land tämligen länge varit lämnad åt sitt öde. Ett aktningsvärt bemödande att bringa gemenskap mellan de båda ländernas litterära rörelser och väcka intresse för danska litteraturen, som verkligen har fått sig en grundlig kurs i uppfostran, och som av oss är synnerligen värd att akta på, gjordes omkring år 1860 av nuvarande professoren Dietrichson. Därvid berördes även den så kallade Baggesenska-Oehlenschlägerska striden. Följande den gamla slentrianen, framställde han denna strid, – som icke var någon strid mellan nämnde parter, ty Oehlenschläger teg visligen så gott som hela tiden, – såsom varande av den största betydelse för danska litteraturens framgång. Baggesen står där som en litterär förbrytare, en nidsk avundsman, och Oehlenschläger som en martyr. Baggesen står såsom representant för en gammal skola, som sätter eleganta vers före gedigne och ett kvickt ordspel som det högsta i poesien. Jag är nog djärv att motsätta mig denna dom, i det jag påstår och sedermera vill söka bevisa det oriktiga i Dietrichsons uppfattning. 
<sec/>
Jag påstår, att Baggesen var en älsklig diktarnatur, (vilket bevisas av hans allmänt bekanta, ehuru något sentimentala, »Da jeg var lille» samt den på sina ställen verkligt storartade Labyrinthen) samt en sann humorist i sina »Komiske Fortællinger». Därmed vill jag icke hava sagt Baggesen vara en stor, originell diktare, ty dessa äro lätt räknade. Vidare påstår jag och lämnar åt var och en att avgöra, icke genom studiet av herrar Molbechs, Nyerups och Rahbeks litteraturhistoriska skrifter, vilka förefalla mig ytterst ensidiga, utan genom de stridandes skrifter, att denna strid på långt när icke var av sådan skamlig natur, som den mellan fosforister och akademister i vårt kära fädernesland, ty sådan smutskastning som förekommer i Polyfem, förekommer aldrig hos Baggesen, icke ens i den så mycket utskrikna Per Vrøvlers kommentar till Oehlenschlägers usla tillfällighetspoem vid en prisskjutning, varur jag vill anföra följande: 

 Den Baggesen, der, som Skribent ei dølger, Han overmodigt Undersmuds forfølger.  Ham er jeg; og, som Oehlenslags Nedriver, Jeg hugger løs paa sligt, som jeg kan best; Dog, hvad jeg Hugget ubarmhiertig giver, Er ikke Rytteren, men blot hans Hest. 
<sec/>
Och vidare: 

Jeg raabte først – hvi hørte ham mig ei? For nu ham selv at redde, jeg med Vælde Maae løbske Bæstet, som han rider, fælde. Saa laenge paa sin Pegasus (saa lod det) Høit over min, han herlig opad reed – Var jeg ei selv den første, der tilstod det? Tilraabte jeg ham ei lidt meer end Fred? Var jeg istand, hans Hæder at misunde, Hvi lod jeg taus ei nu ham gaae till Grunde?  Misunde – Dig, Gespenst af Oehlenschläger! Hvad, var jeg med min Stolthed i dit Sted, Trods hver en Slurk af det bekrandste Bæger, Jeg bitterligen vilde græde ved:  Nei! sligt misunde dig den dumme Diævel! Men unde dig det – kan den Onde blot. 
<sec/>
Man må märka, att Oehlenschläger då skrivit sin Ludlams Hule och Hugo von Rheinberg, och följande må visa vilken Oehlenschläger Baggesen icke angrep: 

Hin Baggesen i al Fald er jeg ikke, Der sammensyes af Snak i Kiøbenhavn – Saa lidt, som den af mig forfulgte Bræger Er Hakons, Thors, og Helges Oehlenschläger. 
<sec/>
Baggesen gjorde Oehlenschläger all möjlig rättvisa, därom vittnar följande ur Noureddin till Aladdin, ehuru belackarne velat läsa en dold avund mellan raderna, men den opartiske får icke läsa mellan raderna! 

Vær hilset her, hvis ei mit Øie svigter, Hvis Du bevarer Dig for Fald, Vær hilset af den ældre Broder-Skiald,  Som Danmarks Melpomenes største Digter! 
<sec/>
Detta kunde den gamle, erkände skalden säga den nyss uppstuckne ynglingen. Var detta avund, varföre använde han icke sin estetiska dissektionskniv på Aladdin, som aldrig kan gälla för en dramatisk dikt, oaktat Heiberg lagt opp ett nytt konto för det »omedelbara dramat», enkom för Aladdins skull. Baggesen senterade poesien i Aladdin, och hans kritik tystnade! Och huru blygsamt, ja, förödmjukande i detta erkännande, som tyckes andas icke avund, blott smärta över att hava ett helt liv sökt förgäves Aladdins lampa. 

Dog hvad jeg finder, efter mange Kampe, (Ifald jeg ellers finder een) Det bliver neppe den forunderlige Lampe, Men ventelig Vaulunders Steen. 
<sec/>
Och kallar icke Baggesen Hakon Jarl »vort bedste nationale Sørgespil». Huru varmt försvarar han icke Axel og Valborg både mot den svenska och tyska kritiken, som lära nedgjort stycket i grund. Att Baggesen däremot använde hårdhandskarne på sådane stycken som Ludlams Hule och Hugo von Rheinberg, vem kan väl förundra sig däröver, då Oehlenschläger, Hakons skald, förnedrade sig till sådana utsvävningar, som gåvo det sämsta exempel för de yngre författarne. 
<sec/>
Vad ville då Baggesen med sin grymma polemik? Jo, han ville vad varje väktare på parnassen bör vilja, han ville, att poesien icke skulle blott vara en lek, han ville, att den högsta av alla konster verkligen skulle vara en konst, och en skön konst, han ville motarbeta detta genialiska lättsinne, som föraktar formen, utan vilken ingen konst finnes, han ville, att den, som var född till den störste nordiske skald, skulle åtminstone skriva ordentliga vers, det var ju inte för mycket begärt! Han ville utrota det fördömda dilettanteriet, och därför, nej, därför att han ville återföra en på villovägar stadd yngling, därför blev han levande stekt på avguden Oehlenschlägers altare av tolv studenter, åtskilliga professorer, ett par präster och några andra litterära fuskare – allt under det pöbeln ropade bravo! Följande må tjäna som upplysning huru man mördade Baggesen: 

Hvi hele Hæren, som mig Ene møder, Kun mod mit Hierte vender alle Stik, Skiøndt sikkert, i min rammende Kritik, Mit Hoved ene dem for Hov’det støder? De veed: at godt det sidste for sig bøder, Og sundt og stærkt end trodser deres Magt; Men: at det første, kiælent, ømt og svagt, Af mange dybe Saar alt længe bløder. 
<sec/>
Baggesens vapen voro alltid blanka, icke så hans motståndares. Baggesen skrev aldrig någon satir eller gycklade med några av Oehlenschlägers stycken, som sprungit fram ur känslans innersta djup; han var för ädel att kränka och håna någons heligare känslor. Poul Møller parodierade »Da jeg var lille». Baggesen anklagades för litterär stöld, bevisade sin oskuld, men blev dömd – av sina fiender. 
<sec/>
Sargad av sorger och smärtor dog han 1826, och – huru skönt! – man höll en fest på teatern, Oehlenschläger fick ett gott tillfälle att skriva ett tillfällighetsstycke, och man förlät den döde. O, ädelmod! Oehlenschläger hade mistat sin tuktomästare, men den avlidnes ande tyckes hava förföljt honom, ty i de flesta av hans dikter skall man finna två skalder, varav den ena är en ängel, den andra den lede satan, som avundas den förre, t. ex. Hrane och Ragnvald i Hroars saga, Thormod och Sighvat i Olav, samt sist Sokrates och Aristofanes, där Aristofanes ber Sokrates om förlåtelse för – att han skrivit “Molnen”. Så litet förstod Oehlenschläger sin Aristofanes, och Fahlcrantz kanske gjort en god gärning om han sagt ut sin tanke då Oehlenschläger berättade om sin avsikt att skriva Sokrates. (»Ni – Sokrates»! se Fahlcrantz reseminnen.) 
<sec/>
Att vidare bevisa skulle draga ut för långt. Jag begär ej att mitt omdöme obetingat skall antagas eller förkastas. Jag vill blott giva en antydan om huru Baggesen rätteligen bör dömas. Icke heller är tillfälle att framhålla hans många stora fel, vilket i det hela är onödigt, då om desamma kan läsas i varje dansk litteraturhistoria lika litet som jag icke uppräknar Oehlenschlägers alla förtjänster, vilka nogsamt äro bekanta. Må du blott icke kalla mig ensidig, därför att jag ser två personer från två tämligen litet påaktade sidor! Varföre jag betraktar Oehlenschlägers sämsta sida är därför, att han som dramatiker utövat ett högst fördärvligt inflytande icke allenast på den danska utan även på vår scen. 
<sec/>
Innan jag går till Hakon Jarl vill jag företa en liten spärr- ritt på min käpphäst. Skulle därvid Oehlenschlägers Pegasus uppge några gnäggningar, så kan du vara viss på att han blivit träffad av en – jag må säga det – avsiktlig spark! Till saken! 
<sec/>
Barnåldern är tron, ynglingåldern är tvivlet, mannaåldern är eller borde vara vetandet. Jag håller mig till ynglingåldern. Har du sett på en götisk byggnad, huru alla linjerna sträva uppåt mot skyn, mot himlen, vertikalt; det var i tidens ungdom. Har du sett i första renässansens byggnader åter, huru alla linjerna gå horisontalt utmed marken, icke höjande sig från jorden, det skulle vara när tiden anammade mandomen. Vilket oroligt, mystiskt, längtansväckande intryck gör icke den götiska byggnaden med sina fialer, vimperger, baldakiner, krabbor och oräkneliga andra fantastiskt formade prydnader, allt är så upprört, det är så mycket som behöves för att väcka det sökande sinnet till andakt. Så kom renässansen och tänk, byggde vanliga boningshus i stället för kyrkor, rev bort flärden och satte i stället för grannlåten räta linjer! Och likväl, vilket manligt, värdigt intryck! 
<sec/>
Ynglingen går ut i livet med idealerne inom sig, de sjuda och jäsa inom honom, han vill förverkliga dem, vill bygga en götisk dom, som skall räcka upp i skyarne, men det går som vanligt, hans liv räcker ej, och byggnaden får stå, eller uppger han hoppet och tröstar sig med att världen är så usel och börjar på ny kula, samt finner så småningom att idealerna äro till en del att finna i verkligheten, fastän han var blind och trodde sig säga världen något nytt, som var sagt för tusen år sedan. Går det därhän är det väl, men stannar han i sina drömmar och illfänas med att förakta världen och anse sig misskänd m. m., då är han förlorad, då är han – Werther! 
<sec/>
Har du sett en ung man – en yngling får vara Werther åtminstone de tre, fyra månader hans första s. k. kärlek räcker – med okammat hår, solkig skjortkrage och västens övre knappar oknäppta (han har så svårt att andas), som aldrig gör ett tecken till nytta, utan blott läser vad han kallar »humaniora», d.v. s. skönlitteratur av tvetydigt slag, samt broschyrer, och skriver vers, mycket vers, isynnerhet erotik, varvid han väljer distika, då han slipper de svåra rimmen. Detta är första stadiet av Werther och förekommer bland de yngre studenterna. Jag glömde säga att Werther alltid tagit studentexamen, ty ickestudenter ha icke tid med att läsa humaniora och böra därför hånas vid lämpliga tillfällen, till vilka icke räknas de tillfällen Werther behöver låna pengar. Andra stadiet är, då Werther blivit »junior», då låser han in sig och – är Faust. Blaserad av sin estetiska uppfostran, varmed följer en ömtålig kroppskonstitution, känner han gruvliga smärtor över att vara född med en kropp, han förbannar sitt öde var gång han skall ut och äta middag, ty stackars karl! han måste se människor! Han besöker numera aldrig offentliga nöjen, ty »han känner sin personlighet förintad i massornas vimmel». Föreläsningar föraktar han, ty hans fria ande hatar tvång, aldrahelst under form av klockslag; vers skriver han aldrig mer, det föraktar han! Nu har han dessutom läst ett skrivet kollegium i filosofi och blivit skeptiker. I dag är han panteist, i morgon ateist. Nu talar han aldrig om sin kärlek mer, han tror icke mera på kärleken! Han är en ryslig människokännare, kvinnan i synnerhet kan han utantill; nog av, det går därhän att han gör – självmordsförsök, dock alltid så, att en kamrat hinner komma och avböja detsamma! 
<sec/>
Detta är blott ett exempel på Werther-djävulens grasserande, tänk då, när en hel tid är så besatt! Det var den, då Goethe framkom med sin Werther, orsakerna därtill kan Goethe knappt lämna dig besked om i sin »Aus meinem Leben». Nog av, det var en slapphet i tiden, det hade varit för länge stillastående, vartill isynnerhet den engelska empirismen och sensualismen genom sitt urartande till nihilism hade bidragit, det var engelsk spleen, överflyttad på tysk botten genom Youngs och Ossians poesier. Goethe skar hål på pestbölden, men i stället för att botas, spriddes sjukan, smittade grannarne, däribland även den eljest friske Oehlenschläger. Och det var dit jag ville komma! 
<sec/>
Det är den fördömda sentimentaliteten – »Weltschmerz», som genom hans senare diktningar, förenad, märkvärdigt nog, eller rättare blandad med den friskaste liberalism, stundom framträder på ett bedrövligt sätt à la Heine, förstörande sitt eget verk. Därom går jag nu att redogöra, i det jag betraktar Hakon Jarl, icke lämnande någon utförlig recension, ty en sådan har anspråk på att vara ett fullgott konstverk i sitt slag, utan blott angripande de lyten, som haft genom sitt exempel ett så skadligt inflytande på den nyare nordiska dramatiken. 
<sec/>
Låtom oss först betrakta karaktärerna – det lyriska elementet! Hakon presenteras efter ett samtal mellan två trälar, vilka förklara situationen. Hakons välde vilar på ett brott; detta förlägges i tiden före dramats början; detta är visserligen antikt, men verkar här störande. Hakon inkommer, talar om Olavs förakt för Nordens gudar i samma andetag han bryter helgden i Freyas lund genom att kyssa Gudrun. Hakon förekommer oss i första akten som en liderlig despot. I andra akten frambryter den nordiska kraften, då han offrar kärleken för mannadådet (i motsats mot Frithjof); detta är ett manligt drag, om ock sättet något rått, men icke bör Werther gråta över det! I uppträdet med Einar är Hakon feg. Vad Hakon bryter i denna akt, då han begagnar sig av en gammal »jus» att sova hos bruden, blir orsaken till hans fall, vilket kanske icke är så logiskt, ty nog borde väl Olav, kristendomen, besegra honom. I tredje akten nedlåter Hakon sig till att lega lönnmördare; detta må vara historiskt men är alls icke karakteristiskt för den nordiske hjälten; men då detta anslag misslyckas, höjer Hakon sig i det han förändrar patos till tragisk storhet. Detta omkastande av patos verkar störande på hela Hakons karaktär. 
<sec/>
I början framstår Hakon blott såsom upprätthållare av sitt välde, i slutet såsom en gudarnes förkämpe. Samma sak kan sägas om Olav. I början talar han om kristendomens införande, uppträder med mycken mildhet, sjungande mässor o. d. I fjärde akten slår han av misstag ihjäl den oskyldige Erland och förföljer sedan Hakon med verkligt hat, som han själv säger, samt när han fått kronan, gör han icke så mycket som en bön till den heliga jungfrun, icke ett Te Deum. Kronan tyckes således vara huvudsaken, och kristendomen ett svepskäl. Och Thora – i början en rå varelse, som slår trälen och är ovettig på Hakon, icke röjande det minsta spår av den milda, rent gudomliga kvinnlighet, som hon visar mot den så lumpne Hakon, när han tigger om att få gömma sig hos henne. 
<sec/>
För att söka spåren till den flacka rationalismen och pjunkigheten, böra vi betrakta författarens behandling av de två principer, han uppställt mot varandra, då vi med detsamma få ett begrepp om vad romantikerna hava menat med sin ironi. 
<sec/>
För att tillfredsställa den dramatiska rättvisan, har författaren ämnat måla ut hedendomen på ett hiskligt sätt och ställa kristendomen i den ljusaste dager. Hur har detta, som till en del var falskt, lyckats honom? Jo, han låter Olav uppträda med en monolog, där han på rimmade jamber profeterar om blivande välsignelser av kristendomens införande. Då skall nämligen icke offergudarnes skrän ljuda i de gamla templen, utan munkasång skall stiga mot götiska valven – på latin troligen –, i stället för offerdjurens blod skall virak och myrra sprida sin doft till den »Endes» och hans sons och dennes moders ära. Med gästabud skall templen icke vanhelgas, utan i stället skola kärleksmåltider ätas vid altarrunden under utdelande av välsignelser. Hat och våld skola efterträdas av oskuld och kärlek. Detta är skillnaden mellan hedendom och kristendom – menar Oehlenschläger. Är det allvar månne? eller – ironi? Månne icke Hakons Odinsbild är lika berättigad som Olavs Mariabild, när bägge tro på var sin? Och vidare: Hakon offrar sin ende son, ty gudarne ingiva honom det såsom varande enda försoningsoffret, och likväl påstår Olav att det är detta brott han vill straffa, ty, säger han, något så oerhört har man aldrig hört om, sedan Abrahams tid, men det var på Guds befallning och blott en prövning, men, menar han, hade icke ängeln kommit emellan hade Abraham nog släppt kniven! Då var väl Hakon mycket större, som med gott hjärta skänkte sitt offer. Ja, fader Abraham, du har kommit på skam genom en hedning, eller också skämtar skaldernes Adam! 
<sec/>
Och herr Auden – som han kallas – är en fullfjädrad rationalist, som bit för bit plockar sönder den beprisade kristendomen, så att Olav baxnas över sin dumhet, och komme icke gamle Tangbrand och ordinerade en mässa på pingstaftonen, så hade nog Olav slutat som fritänkare. 
<sec/>
Så har det »geniala subjektet» Oehlenschläger i sin suveränitet satt sig över sitt verk som en gud och hånat sönder sina skapelser, men det må ej läggas honom till last, han var ett barn av sin irreligiösa, skeptiska tid, som så skönt kallade sig upplysningens. Dock, att han fortfor till sin levnads slut, fastän Kierkegaards verkningsperiod inföll under hans ålderdom, det var oförklarligt! 
<sec/>
Hakon Jarl är en intressant, sentimental skurk, som för att väcka medlidande måste drabbas av sådane oförvållade sorger som Erlands död; han måste förödmjukas till den grad att han söker skydd hos sin föraktade frilla, för att man skall »tycka synd» om honom. Han är en romantisk, icke nordisk hjälte, de buro sig helt annorlunda åt, varom du kan få upplysning om, icke i Frithjofs saga, utan i de isländska: Njáls, Egils Skallagrimssons, Jomsvikingasagan m. fl. Där skall du finna den nordiska stoicismen, den nordiska troheten, i synnerhet den äktenskapliga, men icke ett spår av den wertherska eller oehlenschlägerska eller tegnérska kärleken. Sant är att människorna varit lika i alla tider, och människohjärtats historia är densamma, men nordbons karaktär eller känslor yttra sig icke på samma sätt som sydlänningens; men detta är just vad åtskilliga romantiska författare glömt, då de velat skildra nordbon. 
<sec/>
Oehlenschläger är epiker, detta visar också den episka bredden och vidlyftigheten i hans stycken, vilket dock ger dem skenet av att innehålla så mycken handling. Men vad är handling? Jo, folket säger att ett stycke saknar handling, när ingenting uträttas på scenen. Men låt maskinisten stå bakom en kuliss och blåsa ut ett ljus, som står på ett bord in på scenen; låt sedan en av de starkaste sopranerne i kören uppstämma ett rysligt skratt, eller låt hjälten hoppa ut genom en tornglugg eller bränna upp några viktiga dokument, helst ett testamente, som dock för styckets upplösnings skull får lov att finnas i avskrift ute hos attributförvaltaren, eller låt teater-onkeln äta några pastejer och dricka ett glas sherry, och där finns handling, stycket är dramatiskt. Dock, detta hör till teatermaskinläran, i vilken Oehlenschläger var särdeles hemma, ty han hade varit vid teatern en tid, och denna egenskap att vara »spelbart» är den första, som sättes för ett styckes upptagande på scenen nu för tiden. Oehlenschläger behöver åtskilliga »attributer» ur förrådet för att göra en metafor eller en liknelse. Så är hela scenen med smeden och kronan gjord för att Bergthor skall få säga: Hakon är icke vuxen kronan. Den är en »levande rebus», en »charade en action», likaledes hela upptåget vid Einars införande. Hakon Jarl är avdelad i 16 avdelningar, varav några kunde strykas, detta är, jämfört med Götz’ 65, litet, men dock för mycket! Du har blott läst Hakon, därför har du ej märkt det oroliga, det oöverskådliga i detta arrangemang, lika litet som du kunnat märka det falska i effekten, när Odinsbilden störtar. Men för att återgå till handlingen. – 
<sec/>
Jag såg en gång en tolvåring läsa Oehlenschlägers tragedier; kvickt gick det, ty på fjorton dagar hade han reda på alla 26. Tillfrågad hur det var möjligt och vad han tyckte om dem, svarade han, att de voro mycket »roliga» att läsa, helst som han blott behövde läsa personförteckningen och – parenteserna! Han fick sedan Palmblads översättning av Sofokles, men se! de voro så »tråkiga», för där funnos inga parenteser. Det skulle således vara mera handling i Oehlenschlägers tragedier än i Sofokles’, eller Sofokles är mindre dramatisk än Oehlenschläger! Vad är då handling? Det är karaktärernas raska utveckling genom situationernas förändring, det är det inre framåtskridandet, eller hjältens patos’ närmande till förverkligande eller förintelse. Handling eller rörelse får man genom att kasta hinder i vägen eller så ofta som möjligt föra de stridande makterna ihop, då konflikten uppstår, vilken kan vara förenad med sann effekt. Vad är då sann effekt? Antingen överraskande vändningar eller oförutsedda hinders uppställande, eller även oväntade situationers uppstående. Allt, som icke har avseende på handlingen, må rensas bort, det må vara så vackert som helst, och taga sig hur väl som helst ut på scenen. 
<sec/>
Odinsbildens nedramlande är utmärkt i ett epos; skulle kunna passera i ett drama, om för det första den sattes i förbindelse med handlingen, och för det andra, om den icke vore ett underverk. När Frithjof rycker omkull Balders bild, då är det en sann effekt, först emedan det berättas, icke ses, för det andra emedan det betyder så mycket som att hjälten genom sitt trots kränkt oskulden, och för det tredje att det är något helt naturligt, att man kan rycka omkull en träbild. 
<sec/>
Men när en granitbild rämnar av sig själv, och straxt därpå försäkras att »brottet är friskt», då är det en stor lögn alltsammans. Om den åtminstone hade fått förbli murken i brottet, som den först påstods vara, så hade effekten betytt något, nu är allt fördärvat, och Oehlenschläger står som en konstmakare för en häpen publik, som belönar hans upptåg med applåder! 
<sec/>
Oaktat min föresats att icke bemöta dina förövrigt alldeles oskadliga angrepp mot Shakespeare, vill jag ändock göra några anmärkningar. 
<sec/>
Shakespeare är torr att läsa! Kanhända för en svärmare som du, vilken blivit betagen i Oehlenschlägers »søde» poemer om gullvivor, stjärnor, rosenskyar m. m., vilka fylla luckorne i dialogen. Dock jag går så långt i mitt påstående, att jag anser det som ett kriterium på gott drama att det ogärna låter läsa sig, ty det skall ses, och s. k. läsedramer äro utbördingar, som aldrig borde släppas in i dramatiken. 
<sec/>
Vad vidare expositionen beträffar är den ingalunda shakespearisk, ty det hör till kompositionslagarne att öppna stycket med bipersonerna, för att förbereda vad komma skall, men då bör alltid man höra under det skenbart likgiltiga samtalet den i fjärran mullrande åskan, vilken skall bryta ut i tredje och slå ihjäl hjälten i femte akten. Något sådant förekommer icke här, men vill du se två ställen i Hakon Jarl, som vore värdiga en Shakespeare? De äro så obetydliga, att du skall le när jag pekar på dem, och likväl äro de så oändligt storartade i sin litenhet. Märk på Einars uppträdande i början av femte akten, hör hur abrupt han talar: Hvis ei jeg feiler, er det Morgen alt; Høit Hanen goel paa Hald. Jeg kommer at Forkynde dig, hvad der er skeet i Striden. Mit Navn er Einar Tambeskielver. 
<sec/>
Och längre ned: 

Hils Thora! Hils vor Søster! raabte de; Det var de sidste Ord af deres Mund. Jeg loved det; nu har jeg holdt mit Løvte. Jeg rider med en Flok af Olafs Mænd, At søge Hakon. Olaf med en anden. Ved Gaulaae skal vi atter træffes. Olaf Har stævnet Thing; men jeg veed ikke hvor. Nu har jeg giort en liden Omvei, Thora! For dine Brødres Skyld. – Jeg troer det regner, Min Hielmbusk drypper. – Snart, snart haabe vi At fange Jarlen, og at hævne dig. Nu Frigga glæde dig! Farvel! jeg haster. 
<sec/>
Nå, förstår du än eller vad? »Jeg troer det regner». Vad hör det hit, menar du! Men ser du då icke Einar, hör du icke huru andtruten han är, huru bråttom han har; Thora får ju knappt svara, och ändå har han tid att tala om att det regnar. Ja, Oehlenschläger såg Einar för sig, då han diktade denna scen, däri ligger det stora. 
<sec/>
Och när Hakon inkommer straxt efter: 

Valkyriens, den høie Rotas Haand, Har tungt og iiskoldt lagt sig om min Tinding. Jeg reed i Natten ene med min Træl, Forladt og træt af Dagens svare Kamp. Af Ildtørst har jeg længe været plaget. Er Vandet reent som staaer i dette Bæger? 

O, Hakon! bi og lad mig hente dig – 

Vist ikke! Bliv! – Ha, det har lædsket alt. – Ved Gaulaae styrted endelig min Ganger; 
<sec/>
Förstår du ej ännu, så läs Brandes om »Hotspur». 
<sec/>
Till sist slutscenen! Där är åter den olycksaliga, omanliga känslosamheten framme. Är det icke nog försoning, att Hakon dör? Vad skall Thoras poem efteråt att göra? Jag vill påstå, att den förstör stycket, ty nu blir det sista intrycket ungefär så: Det var allt bra synd om Hakon ändå, varför kunde han icke fått leva och bättra sig, han var ju icke så elak! Det är detta, som är falskt. Vem beklagar väl Richard III, när han dör? Ingen. Och är det icke nog försoning, att Richmond tar kronan och försonar de båda rosorne. »Men folket vill icke skiljas från hjälten med ett så skakande intryck, man sover så dåligt om natten efter åskådandet av ett sorgespel!» Ja, man gör så, men man får inte sova, eller skall tragedien dö ut, därför att folket är enerverat och försoffat? Ingalunda. Men förr än en nationell dramatik har växt upp, får man icke begära för mycket av en halvbildad publik, den kan icke gå direkt från sina prosaiska göromål och lida med en Hamlet, ty den måste förakta den sysslolöse svärmaren, och Oehlenschläger, gud bevare oss, väcker icke någon dramatik till liv i vår realistiska tid, ty vi ha verkligen kommit så långt äntligen, att vi blivit realister! Nej, låt du Oehlenschläger vila i ro och hans dramatik, den kan ungdomen roa sig med, vid brasan, en lång vinterkväll, lika gärna som den läser vackra sagor, ty den håller stora skatter av den ljuvaste poesi, men från scenen må han bannlysas och stanna på andra sidan sundet, ty nu har Norden sett dramatici, verkliga Shakespeares-embryoner, jag menar Hauch, Ibsen och Björnson; dem må man studera, men icke skänka de oss någon dramatik. Nej, tiden själv skall i sin fullbordan föda oss en dramatik, och för närvarande återstår intet annat studium att rekommendera åt våra dramatici än tiden själv. 
<sec/>
Vi hava blivit realister, det är väl, men vi äro på väg att bli materialister; vi ivra för upplysning, men vi hava för tidigt kastat bort det gamla; vi hava ingenting kvar; vi äro bankrutt; vi tvivla på allt; vi veta icke vad vi skola tro! Ja, måtte det bliva allvar med vårt tvivel, att vi omsider på allvar måtte förtvivla, att vi komma att inse vårt förtvivlade tillstånd! Men när skall då vår Johannes komma, som skall visa oss vägen till sanningen och livet, eller har han månne kommit? Jo, han har kommit, han har blivit född redan 1813, mycket riktigt korsfäst 1855 och glömd innan 1871! Sören Kierkegaard hette han! Honom skall jag med nöje predika och allra först för dig, som ännu står på estetikerns ståndpunkt! Men nej, han må tala själv. Du må läsa »Enten-Eller». Du skall läsa första boken och känna ett svärd gå igenom din själ. Du skall läsa andra boken och förtvivla, så grundligt, att du skall skakas i dina innersta grundvalar och känna alla helvetets kval. Sen skall du läsa, ja, vad? hans »Indøvelse i Christendom»? Jag vet inte, ty jag står själv mitt i kampen, men tror mig icke kunna läsa mig till något vidare, blott kämpa mig till – vad? åter ett frågetecken! ... personlighed, kallar Kierkegaard det! Vad vill då Kierkegaard? Jag tror knappt han vet det! Men vad han icke vill, är otro, irreligiositet, lättsinne, och hans evärdeliga förtjänst är, att han krossat Hegels tomma tankepanteism! Kierkegaard vill – allvar! 
<sec/>
Torka nu bort dina tårar, som Oehlenschläger lockat av dig, ty det var bara skämt, och låt Kierkegaard komma dig att gråta blod, på allvar, och du skall bli människa eller gå under! 
<sec/>
Du får ursäkta mig, att jag icke slutar mitt brev med någon retorisk kläm, men jag blir verkligen så allvarligt stämd, när jag kommer på tal om Kierkegaard, att all sådan flärd förefaller mig som en lögn, och vad jag syndat under förra delen av brevet ångrar mig nu uppriktigt, men det är för sent att rensa bort skräpet. 
<sec/>
P.S. Skriv du Februari i st. f. Göijemånad, jag förstår latinet ganska gott, och du blir lika nordisk ändå – som Oehlenschläger. 
<sec/>
Avhandlingens syfte var 1:o att giva professorn en föreställning om författarens beläsenhet i estetik i allmänhet och särskilt hans kunskap om danska litteraturen; 2:o att utreda för författaren själv hans ståndpunkt. Efter Kierkegaard hade han anfallit sig själv och sin övergivna ståndpunkt i personen A. Denne, som skriver Göijemånad i stället för Februari är Runabrodern som dyrkar det nationella. 
<sec/>
Brodren A. börjar med sina tvivel om ett allmängiltigt omdöme, men kan ej reda den härvan. Slår omkring sig med sina studier på nationalmuseum och kommer så genast in på Hakon Jarl. 
<sec/>
Brodren B. som redan daterar februari, tar brodren A. i upptuktelse och karikerar sig själv, lånande även några drag av brodren Is; framlägger sina meningar om danska litteraturen, därvid han, för att visa sig ha en självständig mening, måste angripa professor Dietrichsons. Därpå plöjer han med Georg Brandes kalvar i Shakespeares stubbåker och störtar slutligen in på Kierkegaard. 
<sec/>
– Vad vill då Kierkegaard? frågade han. Jag tror knappast han vet det! Men vad han icke vill: är otro, irreligiositet, lättsinne – – –  ! – Tyvärr visste Johan ej att Kierkegaard ville paradoxet! 
<sec/>
På utsatt dag träder Johan in till den eljes som liberal och human ansedde läraren. Han märkte genast att någon sympati ej förefanns här. Med nästan föraktlig min återlämnar professorn skriften, och förklarar att den passade bäst för »läsarinnorna i Ny Illustrerad Tidning» och att danska litteraturen ej var av sådant intresse att den kunde bli föremål för specialstudium. Johan blev stött och förklarade att han hade skäl tro att danska litteraturen haft större intresse för Sverige än till exempel Malesherbes och Boileau, som andra skrivit om. Tentamen börjar och antar karaktären av ett hövligt gräl. Den fortsättes på eftermiddagen, och slutar med ett betyg under det åstundade, och den upplysningen, att universitetsstudier endast kunde göras vid universitetet. Johan invände att estetiska studier bäst gjordes i Stockholm, där man hade nationalmuseum, biblioteket, teatrarne, musikaliska akademien och artisterna. – Nej det var Bosch; här skulle det vara! Johan framkastade något om kollegierna och kakesläsningen, och man skildes icke som synnerligen goda vänner. 
<chapter/>

<chaptername>Kap. XII.</chaptername>

<chaptername>En Konungs Protegé.</chaptername>

<chaptername>(1871.)</chaptername>

<sec/>
Förhållandet med fadren hade hela tiden varit gott, och den gamle hade visat sig mottaglig för uppfostran till en viss grad. Men hans oförståndiga stolthet i en så underordnad egenskap som far, stack emellanåt upp, och sårade. Johan som ständigt var hemma, tillbragte många aftontimmar under samtal med den gamle om alla livets frågor. Slutligen även om religion. En dag talade han en halv timme om Parker, så att gubben slutligen bad att få se på den. Han behöll boken några dagar, men sade ingenting, och Johan återfann den uppburen på sin kammare. Fadren var för stolt erkänna att fritänkaren hade tilltalat honom, men genom en bror fick Johan veta att han varit förtjust särskilt i den berömda predikan om Ålderdomen. 
<sec/>
I oppositionsfrågan mot professorn förhöll han sig vacklande. Han tyckte om att rätt skulle få vara rätt, men missaktningen mot den gamle professorn behagade honom ej. Johan såg emellertid att han vunnit spelet och att den gamle var livligt intresserad i hans framgångar. 
<sec/>
Men en dag på våren hade Johan rest ut på landet efter ett enkelt tillkännagivande åt husmamselln. Vid hemkomsten efter ett dygn mottogs han förolämpande. 
<sec/>
– Du reser bort utan att säga till åt mig? 
<sec/>
– Ja, jag talade om för mamselln. 
<sec/>
– Jag fordrar att du begär lov av mig, så länge du äter mitt bröd. 
<sec/>
– Begär lov? Vad är det för prat! 
<sec/>
Han steg upp; gick ut och lånade hundra kronor av en välvillig köpman, och så reste han ut med tre förbundsbröder till en ö i skärgården, där de inackorderade sig hos en fiskare för trettio kronor i månaden. Ingen sökte kvarhålla honom och troligt var att krisen framkallats på grund av Johans märkbara inflytande på far och syskon inom husets styrelse. Där fanns nämligen en härskarinna som såg sin makt gå sig ur händerna. 
<sec/>
Sommaren tillbragte han under strängt arbete på examen, ty nu hade han inga resurser mer att vänta hemifrån. Det var ett sunt och strängt liv med oskyldiga nöjen. Han gick klädd i nattrock, kalsonger och sjöstövlar och kamraterna hade ännu mindre på sig. Man badade, seglade, fäktade, lekte som barn på lediga stunder och Johan hängav sig nu åt en tilltagande förvildning. Starka drycker förekommo nästan aldrig på bordet, och Johan fruktade dem, ty de gjorde honom vansinnig. Men med återhållsamheten och arbetet följde begär att omvända andra och en betydlig egenrättfärdighet, som alltid blir följden antingen nu den offervillige känner att han i det avseendet är bättre än de andra eller offret gjordes för att få känna sig vara bättre. Därav predikningar för en broder som drack och moraliseringar över de andra som ej arbetade, utan foro in till Dalarö för att dansa eller äta något starkt. Han hade Kierkegaard i faggorna och ville vara etisk, samt dundrade mot estetiken. 
<sec/>
Han studerade nu filologi och durkade med Dante, Shakespeare och Goethe. Den siste hatade han emedan han var estet. Under allt låg som en mörk bakgrund brytningen med fadren, vilken han emellanåt efter sista vintrens bekantskap såg i en förklarad gestalt och som han nu givit rätt i det förflutna, glömmande alla barndomens små misshälligheter. Mest saknade han dock syskonen, särskilt systrarna som blivit honom personliga bekantskaper. 
<sec/>
Arbetet med ordrötter och lexikon var honom en pina, men nu njöt han av att pina och disciplinera sin fantasi med strängt arbete. Det var plikten, kallet. 
<sec/>
Mot sommarens slut var han vild och skygg. Kläderna som nu letades fram stramade och löskrage som han ej begagnat på månader pinade honom som ett halsjärn; stövletterna trängde och han fann alltsammans vara ett tvång såsom konvenans och onatur. En gång hade man narrat honom in till en soaré på Dalarö, men han vände genast om. Han var blyg och tålde icke se flärden och löjet. Denna gång dock icke som underklass, ty det hade han upphört vara och känna sig. Askesen hade emellertid stärkt hans vilja och handlingskraft och när terminen i Uppsala började tog han sin nattsäck och reste upp, utan att äga mer än en krona, och utan att veta om han kunde få ett rum eller något att äta. 
<sec/>
Han fick bo hos Rejd och där lade han sig att läsa. 
<sec/>
Första aftonen sökte han uthungrad upp Is. Denne hade suttit ensam i Uppsala hela sommaren och såg ännu sorgligare ut än vanligt. Hans uppenbarelse var nu en skuggas. Ensamheten hade gjort hans själ ännu sjukare. Han gick ut med Johan och bjöd honom på en sexa på Fördärvet. Is talade som vanligt och rev sönder sitt offer, som värjde sig, slog igen, angripande estetikern. Is betraktade den utsvultne huru han åt och berusade sig själv ur brännvinsflaskan. Han blev moderlig, öm och erbjöd sig låna pengar åt Johan. Denne tackade rörd och tog emot ett tiotal kronor, ty numera lånade han utan fruktan, emedan han trodde sig ha en framtid. Slutligen blev Is rusig, och fantiserade. Därpå kastade han helt plötsligt om, kallade Johan egoist och förebrådde honom att han mottagit de tio kronorna. 
<sec/>
Att vara misstänkt för egoism var det grymmaste Johan visste, ty Kristus hade inbillat honom att jaget skulle korsfästas. Hans själv hade vuxit ut under frihet från tryck och under beröring med offentligheten. Personer som trätt fram få ett större jag genom den uppmärksamhet som kommer dem till del, eller ådraga de sig uppmärksamheten just därför att de ha ett större jag än de andra. Han kände sig arbeta på en rätt väg för sin framkomst och han gick fram med arbete och viljekraft och med många vänners hjälp, men icke med charlatanen eller krypvägar. Men beskyllningen slog honom i ansiktet, ty den måste ju träffa alla människor som ha ett ego. Han ville återlämna pengarna, men då gjorde Is sig hög, blev gentleman och fortsatte romantisera. Johan tyckte att den där idealisten var en lump, som gjorde sig demonisk för att dölja ångern över tio kronor. 
<sec/>
Is utgjorde under en tid hans enda sällskap innan kamraterna hunno upp. Han var alltid ogenomtränglig, sällsam, men fängslande. Slutligen en afton visade han en ny sida. Mitt i ett samtal, under det Johan berättade innehållet av sin nya Blotsven, började hans ögon glöda, och han föreföll endast se på Johan icke höra. Därpå blev han elegisk, talade illa om kvinnorna och kom slutligen fram till Johan för att kyssa honom. Liksom gåtan i ett ögonblick blivit löst och han insåg charlatanens hemlighet, tog Johan honom i bröstet och kastade honom i ett hörn mellan kakelugnen och en byrå, och där låg som en säck den lilla skrumpna kroppen. Det var alltså därför han, den gamle studenten, hade sökt ynglingarnes förbund! Det var därför! 
<sec/>
Nu kommo studenterna upp till terminen och alla med pengar. Johan hade vandrat med sin nattsäck och sina böcker, och kände huru ljuv blev led som för länge låg på andras sofflock. Han lånade sig pengar till ett rum. Det var ett hybble med en tältsäng utan lakan eller örngottsvar. Icke en ljusstake, ingenting. Men han låg i sängen med underkläderna och läste med ett ljus i en halvbutelj. Vännerna skaffade honom mat då och då. Men så kom kylan. Då gick han ut när det blev mörkt och lånade en brasa ved som han bar hem i sin nattsäck. Och så lärde honom en fysiker att man kunde göra koleld – när brasan svartnat. Dessutom gick en skorstenspipa långt fram i rummet och den var varm varje torsdag då man tvättade. Då stod han med händerna på ryggen och läste i boken som han ställt upp på den framdragna byrån. 
<sec/>
Pjäsen spelades och mottogs med köld. Ämnet var religiöst. Det rörde hedendom och kristendom, och kristendomen försvarades såsom en ny tidsriktning icke som kyrkolära. Kristus själv sattes undan och Gud, den ende sanne, upphöjdes på hans bekostnad. Vidare ingick familjekonflikt, och kvinnorna hissades upp på mannens bekostnad enligt tidens mod. Författaren låter också i några repliker framgå sin mening om skaldens ställning i livet. – Är du man du, Orm? frågar Jarlen. 
<sec/>
– Jag blev bara skald, svarar Orm. – Därför blev du aldrig något heller! 
<sec/>
Johan trodde nämligen nu att skaldens liv var ett skuggliv; att han icke hade något jag, utan endast levde i andra jag. Men är det så säkert att skalden saknar ett jag därför att han icke har bara ett? Kanske han är rikare som äger flera än de andra. Och varför är det för mer att bara ha ett, då det enda jaget i alla fall icke är mera ens eget än flera jag, då ju ett jag är en av föräldrar, uppfostrare, umgänge, böcker sammansatt resumé? Kanske därför att samhället som är ett maskineri fordrar att dess enheter jagen skola ingå som hjul, muttrar, maskindelar och arbeta i ett inskränkt automatiskt syfte. Men då är ju skalden mera än maskindelen, om han själv är en hel maskin? I pjäsen hade Johan inkarnerat sig i fem personer. I jarlen som kämpar mot tiden; i skalden som överskådar och genomskådar; i modren som revolterar och hämnas men berövas sin hämndekraft genom sin sympati; i flickan som bryter med fadren för sin tro; i älskaren som dras med en olycklig kärlek. Han förstod alla de handlandes motiv och han talade för allas sak. Men en teaterpjäs som skrives för genomsnittsmänskor, med färdiga åsikter om allt, måste ta parti för åtminstone ett par av sina figurer för att vinna den alltid passionerade och partiska genomsnittspubliken. Detta hade Johan icke kunnat göra emedan han icke trodde på något absolut rätt eller orätt, av den enkla grund att alla dessa begrepp äro relativa. Man kan ha rätt mot framtiden och orätt mot samtiden; man har orätt i år men får rätt nästa år; fadren kan anse att sonen har rätt, medan modren finner att han har orätt; dottren har rätt att älska vem hon älskar, men fadren anser henne ha orätt i att älska en hedning. Detta var tvivlet. Varför hata och förakta människorna tvivlaren? Därför att tvivel är utveckling framåt, och samhällsmänniskan hatar utveckling emedan den stör hennes ro. Men tvivel är just sann mänsklighet och skall sluta med humanitet i omdömet. Endast den dumme är viss; endast den okunnige tror sig ha funnit sanningen. Men ro är lycka därför söka läsarne lyckan i stupiditetens ro. Tvivlet äter opp handlingskraften säger man? Men är det då bättre att handla utan att besinna och överväga handlingens följder. Djuret och vilden handla blint lydande begär och drift, däruti liknande handlingens män! 
<sec/>
Återkommen till Uppsala följdes han av nya smädliga recensioner. Delvis voro de sanna såsom att formen var lånad från Kongsemnerne, men detta var endast delvis sant, ty Johan hade tagit den iskalla tonen och det karga språket direkt från de isländska sagorna, och livsinnehållet ur egen fatabur. Hånet följde honom och han ansågs vara en man som tänkte bli skald, det värsta man kunde misstänkas för. Mitt under nöd, arbete, lidande, kommer en vecka efter nederlaget ett brev från kungliga teaterns kamrerare, som anhåller att Johan ville resa ner till Stockholm genast, emedan konungen önskade se honom. 
<sec/>
Sjukligt misstänksam, tror han sig vara föremål för ett gyckel, och går strax med brevet till sin kloke vän naturforskaren. Denne telegraferar om aftonen till en bekant aktör vid kungliga teatern och ber honom fråga kamreraren om denne skrivit till Johan. Om natten sov Johan oroligt, kastad mellan hopp och fruktan. Följande morgon anlände svaret: det var så och Johan skulle straxt komma ner. Han reste. 
<sec/>
Varför tvekade han icke att taga kunglig nåd, han som bar revoltören inom sig? Därför, helt enkelt, emedan han icke tillhörde något demokratiskt parti; aldrig lovat sin mor eller far att icke taga kungagunst; därför att han trodde på aristokratin eller de bästas berättigande att styra och han icke trodde de bästa voro därnere, vilket han också visat i sin tragedi Det Sjunkande Hellas där han hånat demagoger. Tyranner hatade han, men denna kung var icke en tyrann. Det fanns sålunda ingen anledning utom eller inom honom att tveka. 
<sec/>
Han reste sålunda ner och fick audiens. Konungen var nu mycket sjuk, såg avtärd och hopfallen ut, så att han gjorde ett smärtsamt intryck. – Han var blid där han stod med sin långa tobakspipa och leende såg den unge skägglöse författaren stapplande träda in mellan adjutanters och kammarherrars led. – Han tackade för nöjet som stycket hade skänkt honom. Han hade själv i sin ungdom tävlat i Akademien med en vikingadikt och tyckte om det fornnordiska. Nu ville han hjälpa den unge studenten till hans grad och avslutade samtalet med att visa honom ner till hovförvaltningen där han utanordnat första utbetalningen. – Det skulle bli mer sedan, och han uttalade den förmodan att Johan hade ett par år kvar på sin grad. 
<sec/>
Detta var att få framtiden skyddad och Johan kände sig tacksam och rörd av denna godhet från en konung som hade så mycket och så många att tänka på. 
<sec/>
Han återvände till Uppsala och fick under två månader se huru solskenet förvandlat honom till en stjärna. Hovmarskalken som utanordnat medlen hade frågat om han ämnade gå in i departementet eller biblioteket sedan. Aldrig hade hans tankar gått så långt och gingo ej heller dit nu. 
<sec/>
Huvudändamålet med människans strävan synes vara och bör väl vara att uppehålla livet intill döden på det minst oangenäma sätt. Detta syfte utesluter icke omtanke om andras väl, tvärtom, ty i det angenäma ingår medvetandet att icke i onödan ha kränkt andras rätt. Därför kunna icke illa förvärvade rikedomar ensamt skänka ett angenämt liv; därför kan icke en bana bruten genom att trampa eller döda andra bereda ett angenämt liv; och därför är utilitarismen eller den världsåskådning, som vill lyckan för de flesta, icke omoralisk. 
<sec/>
Johan kunde icke oaktat all askes underlåta att känna sig lycklig. Hans lycka bestod i halv visshet om att han skulle få leva sitt liv utan de större smärtor ovissheten om existensmedlen medför. Hans tillvaro hade varit hotad av nöden och nu var den skyddad; livet var honom återskänkt och det är ljuvt att få leva när man ännu står i växten. Hans av hunger och överarbete hopklämda bröst fylldes, hans rygg blev rakare, livet föreföll icke mer så trist. Han var nöjd med sin lott, därför syntes livet ljusare, och han skulle ha varit otacksam om han nu ställt sig bland de missnöjda. 
<sec/>
Men detta varade icke länge. När han såg omkring sig de gamla kamraterna huru de strävade fram i ett läge som var oförändrat av hans lycka, fann han att en disharmoni inträtt. De voro vana att få hjälpa honom som en nödställd och nu behövdes det ej mer. De tyckte om honom därför att de fingo beskydda honom, och voro vana att se honom under sig. När han nu kom opp bredvid dem och över dem, funno de honom, följdriktigt, förändrad. Ja, de förändrade förhållandena hade måst förändra honom. Den nödställde är icke så djärv i sina meningar och icke så rak i ryggen som den bärgade. Han var förändrad för dem, men var han därför sämre? Självkänsla är ju en värderad vara eljes. Nog av, han sårade bara med att vara lycklig, och än mer genom att å sin sida vilja göra de andra lyckliga. 
<sec/>
Gåvan medförde förpliktelser och Johan grep sig genast an med att anmäla sig till kollegier och lektioner. Han tenterade vid termins slut filologi, astronomi och statskunskap, men fick i alla ämnena ett betyg mindre än han åstundat. Han hade läst för mycket och för litet. I tentamen anfölls han vanligen av afasi. Han satt svarslös, där han visste mer än som frågades och så kom trotset och självplågeriet, missmodet och begäret att kasta yxan i sjön. Läroböckerna kritiserade han, och kände sig oärlig som lärde in vad han föraktade. Hans roll som man givit honom började strama, och han längtade ut, vart som helst, bara han kom ut ur detta. Icke som om han känt gåvan som en välgörenhet. Det var ett stipendium, en belöning för förtjänst, sådan som artister i alla tider mottagit för sin utbildning, och konungen givaren var icke monarken, utan den personlige vännen och beundraren. Därför övade detta icke heller något tvång på hans upproriska tankar i vidare grad, än att det för en stund narrade honom att allt stod väl till i världen därför att han hade det bra. Hans opposition var också redan mera djupgående än att den bara såg det förvända i att statsskicket var monarkiskt, och han trodde icke som hedningarne att årsväxten skulle bli bättre om man slaktade kungen på gudarnes altare. Hans mor skulle ha gråtit av glädje över hans utmärkelse om hon levat, så aristokrat var hon. 
<sec/>
Demokrater äro alla ända upp till kronprinsarne i så måtto, att vi önska ner till oss det som ligger ovanför, men väl komna upp vilja vi ej bli ryckta ner. Frågan blir om det som ligger ovanför är högre i andlig mening, och om det verkligen bör ligga där. Det var därom Johan började få sina tvivel. Och Johan bar verkligen två ärr ovanför vänstra ögat: det ena efter ett yxhugg, det andra efter en sten mot vilken han mycket illa slagit sig under en språngmarsch utför Observatoriibacken. Han ville även tillskriva denna afasi en oövervinnerlig svårighet att hålla tal och tala främmande språk. 
<chapter/>

<chaptername>Kap. XIII.</chaptername>

<chaptername>Upplösning.</chaptername>

<chaptername>(1872.)</chaptername>

<sec/>
Med vårterminens ingång flyttade Johan tillsammans med en äldre kamrat för att fortsätta studierna. När han nu skulle ta ihop med de gamla böckerna igen som han läst så länge bar det rakt emot. Hjärnan var full av intryck, av samlat författarmaterial, och ville ej ta emot mer; fantasien och tanken arbetade redan och kunde ej giva minnet ensamt herraväldet. Tvivel och apati infunno sig och han blev stundom liggande på soffan hela dagen. Och därmed vaknade ibland ett begär att vara fri alltsammans och få komma ut i livet i verksamhet. Men det kungliga stipendiet höll honom i bojor. Det ålade skyldigheter och han hade ju genom att mottaga det givit på handen på sin grad, vilken nu var halvfärdig. Så tog han upp ämnet filosofi; men när han läst dess historia fann han alla systemen lika giltiga eller ogiltiga, och hans tanke gjorde motstånd mot alla främmande tankar. 
<sec/>
I Förbundet rådde splittring och slapphet. Man hade läst upp alla sina ungdomsdikter och producerade intet nytt, så att sammankomsterna endast höllos med punsch. Is hade även blottställt sig och under scen med en annan broder blivit utkastad, dragit kniv och fått stryk. Han hade därpå räddat sig under en löjlig mask och var numera endast föremål för gyckel, sedan man upptäckt att hans visdom bestod i referat ur studentkårens tidskrifter som de andra icke visste begagna. 
<sec/>
I början av terminen stiftades dessutom en estetisk förening av professorn i estetik och genom den gjordes Runan överflödig. 
<sec/>
Det var vid en sammankomst i den föreningen som Johans revolt mot auktoriteterna först kom till utbrott. Han hade nämligen druckit om aftonen och var halvrusig. Under samtal med professorn kom man in på brännbara ämnen och Johan lockades ur sina förskansningar så långt att han förklarade Dante tämligen betydelselös för mänskligheten och att han var överskattad. Johan hade en hel del goda grunder, men kunde ej ta fram dem när professorn trängde på och hela föreningen stod som en skock omkring kämparne som trängts in i kakelugnsvrån. Han ville först säga att kompositionen i Commedia ej var originell, utan en mycket vanlig form, vilken blivit strax förut använd i Albericus’ vision. Han ville påstå att Dante ej kunde giva hela sin tids bildning och tankar i detta poem, då han var så obildad att han ej kunde grekiska. Han var ej filosof då han slog tanken i band under uppenbarelsen och därför var han icke heller någon föregångare till renässans eller reformation. Han var icke patriot, ty han hyllade ett tyskt kejsardöme med guds nåde. Han var på sin höjd florentinsk bygdpatriot. Och demokrat var han ej heller, ty han drömde alltid om ett förenat påve- och kejsardöme. Han angrep ej påvedömet, utan några påvar, vilka levat osedligt som han själv i sin ungdom. Han var en munk, ett sannskyldigt idiotiskt barn av sin tid, icke ett fjät framom, då han sänder odöpta barn till helvetet. Han var en inskränkt rojalist som sätter Brutus jämte Satan i helvetets brännpunkt. Han saknade all självkritik då han bland de värsta brott upptager otacksamhet mot vänner och förräderi mot fädernesland, själv förpassande sin vän och lärare Brunetto Latini i avgrunden och understödjande tyske kejsaren Henrik VII mot sin fädernestad Florens. Han hade dålig smak då han bland världens sex största skalder sätter Homer, Horatius, Lucanus, Ovidius, Virgilius och – sig själv. Huru kunde moderna människor, som voro så stränga mot all skandal prisa Dante, som genom sin dikt skändat så många levande personer och familjer och skymfat sin egen älskade fädernestad, såsom han gör, då han i helvetet finner bland tjuvar fem florentinare av ädel börd, varvid han utbrister: 
<sec/>
»Jubla mitt Florens, ty du är stor icke blott över land och hav; även i helvetet prålar ditt namn. Fem av dina medborgare i tjuvagropen – mina kinder rodna av skam vid deras åsyn. Men ett vet jag: straffet skall drabba dig (Florens); och måtte det snart komma!» 
<sec/>
Som vanligt fördes nu grälet från växlande ståndpunkter, angriparens och den angripnes. Johan ville visa professorn att från dennes ståndpunkt Commedia var en pamflett, men då sadlade professorn om, och gick över på fiendens ståndpunkt och menade att han väl ej skulle ogilla den som sådan. Varpå Johan svarade att han just rubricerade den som sådan, men ej som ett kolossalt poem av evigt värde, som just professorn på sitt kollegium kallat det, vilket nu var misstag. Sedan kastade professorn om och anhöll få poemet dömt från dess tid. 
<sec/>
– Just så, svarade Johan, men ni har dömt det från vår och alla kommande tider, och har sålunda haft orätt. Men även från dess tid sett blir det ej epokgörande, då det ej står framom sin tid utan mitt i, eller snarare efter. Det var ett språkmonument för Italien – ingenting mer, och det borde aldrig läsas vid ett universitet i Sverige, därför att språket var föråldrat och – sista ordet! – det var för betydelselöst att ha kunnat ingått i bildningens utvecklingskedja. 
<sec/>
Resultatet: att Johan ansågs vara oförskämd och halvgalen. 
<sec/>
Efter denna explosion var han uppriven och oför till arbete. Hela livet i staden, där han icke kände sig hemma, var honom vidrigt. Kamraterna uppmanade honom att vila sig, ty han hade arbetat för mycket, och det hade han. Nu började planer igen att komma ut, tränga sig fram, men utan följd. Hans själ befann sig upplöst, svävande som en rök och ytterst intrycksam. Den gråa smutsiga staden plågade honom, landskapet utomkring pinade honom, och han låg nu på en soffa och såg på illustrationer i en tysk tidskrift. Åsynen av landskap från andra länder verkade som musik på honom, och han kände behov av att se gröna trän, blåa sjöar, han ville ut till landet; men det var ännu bara februari och luften var grå som en säckduk, gator och vägar moddiga. 
<sec/>
När han så var som mest nedtryckt gick han upp till sin vän naturforskaren. Det friskade upp honom att se dennes herbarier och mikroskop, hans akvarier och fysiologiska preparat. Och mest den stilla fredliga ateisten, som lät världen gå sin gilla gång, ty han visste att han i sin ringa mån arbetade mera på framtiden än poeten med sina konvulsiviska uppryckningar. Kamraten hade dock en gammal släng av estetik i sig och han målade i olja. Detta intresserade nu Johan underbart. Tänk att kunna pensla opp ett grönskande landskap nu mitt i denna förfärliga vårvinters dimmor och få hänga det på sin vägg! 
<sec/>
– Är det svårt att måla? frågade han. 
<sec/>
– Nej, bevars, det är lättare än att rita. Försök du! 
<sec/>
Johan som redan helt orädd komponerat en visa med gitarrackompanjemang, ansåg detta att måla icke så omöjligt, och han lånade staffli, färger och penslar. Och så gick han hem och låste in sig. Han tog ur en illustrerad tidning en teckning som föreställde en slottsruin och den kopierade han. När han fick se den blåa färgen verka som en klar himmel blev han gripen av sentimentalitet och när han sedan trollade fram gröna buskar och en gräsmatta blev han outsägligt lycklig som om han ätit haschisch. Första försöket hade lyckats. Men så skulle han kopiera en målning. Det gick ej. Allt blev grönt och brunt; han kunde icke stämma in sina färger i originalets toner. Då blev han djupt förtvivlad. 
<sec/>
En dag när han var inlåst, hörde han en besökande tala med kamraten i rummet utanför. – De viskade såsom om de talat om någon sjuk. 
<sec/>
– Nu målar han också! sade kamraten i en djup nedslagen ton. 
<sec/>
Vad skulle det betyda? Ansågo de honom rubbad? Jo, nu förstod han det. Så var det! Han började nu reflektera över sig själv och kom till den slutsats som alla grubblare att han var rubbad. Vad skulle göras? Om man spärrade in honom så var han säker om att bli galen. Bättre att förekomma tänkte han, och erinrande sig ha hört talas om en enskild dårhusinrättning på landet, där man fick gå fri och arbeta i jorden, skriver han till föreståndaren. Efter en tid erhöll han ett vänligt svar med uppmaning att vara lugn. Brevskrivaren hade genom kamrater tagit reda på Johan och han kände nu hans själstillstånd. Det var en kris alla känsliga naturer skulle genomgå o. s. v. 
<sec/>
Alltså den faran överstånden. Men han ville ut, ut i livet, vart som helst. 
<sec/>
En dag ser han att ett resande teatersällskap kommit till staden. Så skriver han ett brev till direktören och anhåller om debut. Får intet svar, och går ej på besök. 
<sec/>
Så kastades han nu fram och åter tills slutligen ödet skulle komma och befria honom. Tre månader hade gått och några pengar från hovförvaltningen ej avhörts. Kamraterna rådde honom skriva till hovmarskalken och hövligt fråga huru det var anordnat. Så gjorde han och erhöll till svar att »det aldrig varit fråga om något regelbundet utgående anslag, utan att Hans Majestät endast tilldelat gratifikationen för en gång, men dock i nåder täckts, i anseende till trängande omständigheter, ytterligare för en gång bevilja en summa av 200 kronor, vilka följde». 
<sec/>
Johan blev glad först, ty han var nu fri, men sedan oroade honom denna vändning av saken, då i tidningarne stått att han var stipendiat, och stipendiet verkligen av konungen meddelats såsom löpande under »de år» han ännu behövde till sin examen. Dessutom hade ju hovmarskalken vinkat om framtiden, vilken ju icke kunde göras med 200 kronor. Man funderade hit och dit över orsaken. Några ansågo troligast att kungen glömt bort det; andra att hans affärsställning ej tillät det, och man visste att hans goda vilja ej alltid stod i förhållande till hans förmåga. Ingen utgöt sig i ogillande och Johan var glad i sin själ, hade bara icke en viss blamage legat i indragningen, så att han misstänkts för att ha farit med prat. De som trodde på en »onåd» tillskrevo denna Johans uraktlåtenhet att kura då han om julen och nyåret var i Stockholm. Andra ville se den framkallad av det mindre formenliga i presenterandet av den tryckta tragedien Det Sjunkande Hellas, som Johan helt enkelt skickat upp till slottet i stället för att gå med den själv, vilket hans rakhet förbjudit honom. Tio år efter fick han höra en alldeles ny tolkning av »onåden». Han skulle nämligen ha författat en nidvisa om konungen! Men den historien var en »ren» dikt, troligen den enda som den illa kända sagesmannen fått att gå till eftervärlden. 
<sec/>
Faktum kvarstod och nu var beslutet snart fattat! Han skulle resa till Stockholm och bli litteratör – samt möjligen författare, om hans kallelse befanns vara grundad. 
<sec/>
Rumskamraten åtog sig betäcka återtåget och förebära att Johan måste vistas en tid i Stockholm, för att icke värden skulle oroas, och hyran som ej betalades förrän vid terminens slut under tiden skulle kunna hopbringas. 
<sec/>
En avskedsfest hölls och Johan tackade sina många vänner, erkännande de förbindelser envar har till sitt umgänge då en personlighet icke utvecklas ur sig själv, utan ur varje annan själ han kommer i beröring med suger en droppe, liksom biet ur millioner blombottnar samlar sin honing, som han dock omsmälter själv och ger ut för sin. 
<sec/>
Så reste han ut i livet, ut från drömmarne, och från de förflutna tidevarven för att leva i samtiden och verkligheten. Men illa var han beredd, och universitetet var icke skolan för livet. Han kände också att avgörandets stund var inne. I ett dåligt utfört tal kallade han festen en svensexa, ty nu skulle han bli man och lämna pojkåren bakom sig; inordna sig i samhället, bli en nyttig medborgare och äta sitt eget bröd. 
<sec/>
Så trodde han då, men han skulle snart finna att uppfostran gjort honom oduglig för samhället, och när han icke fann sig i att vara utvisad, började hans tvivel vakna om icke samhället, till vilket dock skolan och universitetet hörde, också hade en skuld i hans uppfostran, och om icke samhället hade fel som borde botas. 
