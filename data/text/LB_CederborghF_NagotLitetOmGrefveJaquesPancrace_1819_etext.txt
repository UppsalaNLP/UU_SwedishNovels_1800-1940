<title><hi rend="big">Något litet</title>
Må, utaf hans glans och ära, Sena efterverlden lära Hvad vi ansett högt och stort! – 
<sec/>
Anonymus. 
<chapter/>
<chaptername>Förord</chaptername>

<chaptername>Förord till Svenska Upplagan.</chaptername>

<sec/>
Öfversättaren af denna lilla, förlidet år i Mistern utkomna pjes, har emot vanligheten, äfven sökt öfverflytta på Svenska de deri förekommande namnen. – Han har sig nogsamt bekant att, i Läsning i Blandade Ämnen, en viss öfversättare klandras derföre, att han öfversatt Jean Racine med Johan Rot och Pierre Corneille med Petter Kråka; men kan ej finna detta klander rättvist. Tvertom tror han sig såsom öfversättare verkligen böra, så nära som möjligt, äfven öfverflytta alla namn, dock så att de kunna tagas för sådana, till ex. Villeneuve med Nystedt, Mercier med Krämer, Moliere med Qvarnberg, Condé med Öhrvall, o. s v.; hvari han utom egen eftertanke styrkes af andra Nationers efterdömen;	– Lejonhufvud till ex. har, förmodligen af Holländarne, blifvit förvandladt till Lewenhaupt, Hjerne af Tyskarne till Jefne, andra att förtiga. – Förnamn deremot, såsom Jaques, Pancrace, m. fl., har han så mycket mindre ansett nödigt öfverflytta, som sådana snart sagdt kunna anses såsom förnäm Svenska. 
<sec/>
Öresund, i September 1818. 
<chapter/>
<chaptername>Bref01</chaptername>

<sec/>
(Bref ifrån Akad. Adjunkten Walfridson till Doktor Flanell; dat. Serafimersholm den 9 Oktober.) 
<sec/>
Ett hjeltemodigt och stolt utseende utgjorde understundom, i våra förfäders tankar, den största förtjensten hos en man, och banade ej sällan ensamt vägen till de högsta äreställen. Dessa tiders tänkesätt hafva med sjelfva tiderna försvunnit, och andra meriter leda nu till anseende, ära och hågkomst. 
<sec/>
Grefve Jaques Pancrace von Himmel och Jord skulle troligen, född i elfte eller tolfte århundradet, i och för sitt utseende, obemärkt och obelönt hafva framlefvat ett onyttigt lif; kanhända blir han nu, då ödet velat låta honom födas i det nittonde seklet, der själens och hjertats egenskaper förnämligast skärskådas, sitt fäderneslands stolthet och prydnad. 
<sec/>
Du torde förundra dig öfver denna inledning till mitt första bref ifrån Serafimersholm, helst om du påminner dig vårt samtal då vi skiljdes, och min farhåga då, att min plats som Guvernör för den unga grefven, torde bli mindre angenäm än du föreställde dig. Döm sjelf af den beskrifning jag nu vill meddela dig rörande mitt första emottagande på stället, och rörande min första bekantskap med unga grefven, huruvida jag bordt börja ur en annan ton. 
<sec/>
Ej förr än i går aftons, ganska sent, anlände jag hit. Skakningen på bondvagnen och det oupphörliga regnvädret, hade, snart sagdt, förderfvat mig, och jag framkom således utan min vanliga gentillesse och prydlighet. Detta gjorde mig verkligen något brydd, ty jag känner rätt väl vigten af det första intrycket en menniska gör, i synnerhet på fruntimmer – Min förlägenhet häröfver var dock alldeles öfverflödig; ty vid min framkomst träffades jag, på yttre gården, endast af en betjent i livré, hvilken, med en af betjenter,  för mig, ovanlig myndighet ropade: stadna karl! emedan min skjutsbonde afhoppat för att öppna jernportarna till borggården, der jag ämnade köra in. – Jag höll stilla och svarade: nå nå! utan hetta! samt uppgaf mitt namn och hvilken jag var. Ja så! sade betjenten, håll då här och följ med mig – Var i sådant fall god, yttrade jag, och hjelp mig att bära in mina saker – Det kan bondfan göra, svarade han; men som min koffert, – innehållande, utom mina kläder, ett tämligen ansenligt förråd böcker af våra nyaste och vigtigaste författare: Allmänna Litteraturtidningen, m. m., – för skjutsbonden ensamt föll sig för tung, hjelpte jag honom sjelf; vi togo båda uti hvart sitt handtag och inburo vår börda. Betjenten gick förut och inviste mig i lakejkammaren, intilldess han fått underrätta Grefvinnan om min ankomst. 
<sec/>
Af barns och tjenstfolks uppförande, tror jag Friherre Knigge säger, inhemtar man bäst Herrskapets lynne och den rådande tonen i ett hus. Skulle jag hafva dömt deraf, hade jag visst all anledning att ana mitt nya patronskap högfärdigt och otrefligt, ty nådig kusken, som låg i sängen och rökte den gemenaste fusel i verlden, reste sig ej ens för att helsa, då jag likväl gjorde min skyldiga kompliment, ännu mindre framsatte han någon stol, hvilket jag dock på eget bevåg gjorde, på sätt nämligen att jag, efter att från en brokig kuskkappa hafva afröjt en vid dörren stående, framsparkade den till bordet. Sedan jag en liten stund setat samt uppgjort min liqvid med bonden, men af inquietude ej trifdes att sitta stilla, reste jag mig åter, upphöjde med skrufven i messingsstaken den i pipan med en lång veke brinnande ljusstumpen, och spatserade derefter fram och åter på golfvet. – Ond i mitt sinne på allt som omgaf mig, och förnämligast på den rökande herrn, hvars sura pipa fräste af tobaksolja, stadnade jag snart midt för honom med båda armarna satta i sidorna, och yttrade: du har en så infam tobak att det vore bättre du sparade den att röka ut Ryssar med! (jag vill minnas att Ryska Tartarerna, i anledning af deras heliga skrifter, hysa så stor fruktan för tobak, den de tro djefvulen lärt Noak röka, på det intet annat än ohyra skulle trifvas i arken, att de mangrant fly ur sina hus så snart någon der påtänder en pipa.) ”Du kan du vara sjelf,” yttrade den förfördelade, förmodligen så kallade Stallmästaren, strök sig om sina bruna mustacher och reste sig ur sängen. – ”Jag har intet druckit brorskål med dig,” fortfor han och tycktes vilja komma mig på lifvet, då i detsamma dörren öppnades och den förr omnämnda lakejen inträdde, med helsning ifrån Hennes nåd, att hon ej toge emot så sent på aftonen, hvarföre hon gifvit order att jag skulle visas till mitt rum, dit lakejen tillsade mig att följa sig. 
<sec/>
Vi åtföljdes i bredd (lakejen gick till och med på högra sidan) från drängkammarbyggningen till en midt öfver stallgården belägen flygel; der lemnade min ledsagare mig vid porten, medan, som han sade, han skulle befalla ljus ur köket. – Ledsen att stå ute under bar himmel i mörker och blåst, blottställd att alldeles genomblötas af det, genom stormen, snedt emot trappan piskande vattnet ur takrännan, öppnade jag porten och trefvade mig in i en mörk förstuga, der mitt tålamod ytterligare sattes på prof; ty utom det att jag minst en fjerndels time måste afvakta drängen, störtade jag omkull ibland en mängd der, för tillfället, inlagda kålrötter och potates, och skrapade dervid allt skinnet af näsan – Skall jag bo här? ropade jag då drängen ändtligen återkom. Ja, här har förra Informatorn bott, yttrade han, och öppnade en dörr, hvarå föga mer än ett gångjern var i behåll, till det rum han förklarade ämnadt åt mig. I detta såg jag mig nu omkring, och fann mitt logis, ehuru på ett grefligt gods, platt inte angenämt. Beskrifningen derå vill jag dock förskona dig ifrån, endast må jag nämna, att mitt rum var oeldadt, ostädadt, och hade svamplukt, samt för öfrigt ingen bit bättre än din gamla kammare i den så kallade trähästen vid Pigskinnsgatan. 
<sec/>
Betjenten satte ljuset på bordet och yttrade, i det han med hatten på hufvudet vände sig för att gå: mat skickas väl hit se’n Grefskapet ätit – Gör er intet besvär, behåll sjelf hvad som blir öfver vid bordet, inföll jag förtretad, och följaktligen förhastadt. Betjenten svarade intet, han mätte mig blott med ögonen, ifrån hufvudet till fötterna, med den föraktligaste min i verlden, (förmodligen emedan jag är så korrt till vexten, oaktadt jag, för att se stolt ut, nästan stod på tå,) och i det han gick flatskrattade han. – Jag kan ej neka till att detta, ehuru jag bordt anse mig långt öfver denne dagdrifvare, svårt förargade mig, och i högsta grad ond, var jag nästan beredd att genast begifva mig bort ifrån ett ställe, der jag med så påtagligt förakt bemöttes; och ehuru stor filosof jag trodde mig vara, fann jag mig nu i ett ganska ofilosofiskt lynne. Desperat deröfver att jag lemnades ensam utan biträde, att jag ej fått mera än ett ljus, att ingen spegel fanns hvari jag kunde beskåda min näsa, att man ej eldadt mitt rum, att betjenten ej aftagit hatten, och framför allt satt mig i jemförelse med en stympare som varit Informator för unga Grefven; med ett ord: öfver allting, bet jag af vrede tänderna tillsamman och stampade med foten, då till råga på förargelsen ljuset var så illa nedsatt i pipan, att det föll öfver staken i golfvet, afbröts på två ställen och slocknade, så att jag med handen bakom den rykande veken och utspända kinder nödgades blåsa af alla krafter, i hopp att åter få lågan att brinna, men förgäfves. 
<sec/>
På detta sätt medverkade allt att göra min ankomst hit obehaglig, och då jag ändtligen, sedan en piga ankommit med en lykta och ånyo påtändt mitt ljus, samt bäddat sängen och anskaffat mina oumbärligaste förnödenheter af glas och saltglaseradt ämne (postlin lärer ej hafva hört till rummet), lagt mig, samt ämnade somna, fortforo obehagen, ty råttorna började en nattdans, och ej nog dermed, osams sig emellan höllo de ett väsen som öfvergår all fattning; dock somnade jag slutligen och vaknade ej förr än sent på morgonen eller, efter min klocka, tio minuter öfver half nio i dag, då en jockej med en kopp thee och ett par skorpor på en bricka inträdde i mitt rum. 
<sec/>
Är Hennes Nåd uppstigen ännu? frågade jag och besvarades med ja, hvarföre jag, så skyndsamt som möjligt, förfogade mig ur sängen i afsigt att kläda och putsa mig, men till min stora bestörtning mötte mig dervid den harmfulla synen, att min tur eller lilla peruk, som jag om aftonen lagt på bordet, alldeles var sönderskuren af råttorna. – Du vet hur kal min hjessa utan denna beklädnad är, och huru jag den förutan ser ut. – Någon mer än denna tur ägde jag olyckligtvis icke och något tjenande i dess ställe kunde jag ej i hast påfinna. Jag nödgades således hjelpa mig min peruk förutan, och kammade mina hårstrån så godt jag kunde uppåt, men hjessan var och blef kal; och så utseende, med skrapad näsa till på köpet, måste jag låta mig nöja, begifvande mig öfver borggården till stora förstun, der jag lät anmäla mig. 
<sec/>
Att jag aldrig varit hvad man kallar blyg, åtminstone att den svagheten ej vidlådat mina skrifter alltsedan jag blef ledamot af Alarmförbundet, känner du; således torde du väl tro att jag med fullt courage presenterade mig för Grefvinnan och den grefliga familjen: – men upprigtigt sagdt förhöll det sig ej alldeles så, ty vid mitt inträde i stora förmaket, der Enkefru Generalinnan, Grefvinnan m. m. satt i en soffa i hvit morgonklädning, omgifven af sina döttrar, deras Gouvernant, en slägtinge med åtskilliga Ordensbandstumpar knutna i knapphålet af en gentil morgonrock, och ändtligen unga Grefven med en ond och missnöjd uppsyn, alla, som jag tyckte, riktande sina blickar åt min hjessa, var det lika som en liten blyghet öfverfallit mig; likväl tog jag min stolta auctorsmine uppå, och närmade mig så reslig som möjligt till Grefvinnan för att kyssa hennes hand. – Jag inser nog mitt fel häri, ty en slik sak lär väl icke hafva anstått mig utan Furstlig fullmakt, och i alla fall kanske icke i min subordinerande ställning, – men förlusten af peruken konfunderade mig; också tillät Grefvinnan ej heller någon handkyssning, likväl undandrog hon sin hand med så mycken skicklighet, att jag det oaktadt ej skolat bli förlägen om jag ej observerat Guvernantens grinlöje, hvilket äfven kom Grefvinnan att mot sin vilja dra på mun, dock återtog hon genast sin värdiga mine och hjelpte mig åter genom ett artigt tilltal, så att jag snart ånyo kom i fattning. Hon förklarade sitt nöje öfver min ankomst och berömde Professor Lipman som, efter hennes sätt att uttrycka sig, ”haft mycken bonté för hennes son i det han procurerat honom ett sådant sällskap som mitt, under dess resor” m. m.; härvid presenterade hon sin son Grefve Jaques Pancrace, hvilken, oaktadt ganska ung, var en skrumpen gubblik figur, mera lik en dverg än en yngling, men vid närmare betraktande upptäcktes lätt, att han verkligen var i de så kallade slyngel-åren. De öfriga af sällskapet, för hvilka jag äfven i ordning presenterades, helsade alla artigt, dock kunde jag lätt inse, att åtminstone fröknarne och den unga officern, det oaktadt trodde inom sig att de voro af något ädlare gryt än jag, skallige studiosus. Den sednare, Löjtnanten och Kammarpagen Eggstjerna nemligen, tilltalade mig likväl genast angående väglaget, och behagade äfven yttra ett par ord om vårt Universitet och Alarmisterna, förmodligen för att välja ett ämne passande åt mig; men sjelf, så tyckte jag mig finna, hade han ej serdeles reda på hvad han talade om. 
<sec/>
Nu har jag troget och kanske nästan för omständligt meddelat dig berättelse om mitt emottagande; – Hvad unga Grefven, hvars beskrifning jag förnämligast ville ge dig, beträffar, kan jag deremot för närvarande nästan intet utlåta mig mera än jag gjort, ty ännu känner jag honom ej vidare än till utseendet, hvilket ej är det skönaste: han är, som sagdt är, småvext, har en nedåt lutande näsa, bred mun och öfre läppen betydligt större än den undre, tittar något under lugg, ser ond ut, samt förefaller ögat likasom han vore hjulbent. Hans själsegenskaper torde vara mera intagande, och det var i detta hopp jag, efter att hafva gjort den första bekantskapen, åter förfogade mig till mitt rum och började detta bref – Vår resa är utsatt att ske inom ett par dagar; jag får kanske således ej så hastigt något tillfälle att ånyo skrifva till dig; emedlertid har du nu de första begreppen om Grefve Jaques Pancrace von Himmel och Jord. Mera härnäst. 
<chapter/>
<chaptername>Bref02</chaptername>

<sec/>
(Från Skolmästaren Lurfverus till Conrector Bondmark, dat. d. 21 Octobris.) 
<sec/>
Jag får berätta käre Broder, att min k. son Petrus nu, efter fem och trefjerdedels års condition på Serafimersholms Grefliga gods, genom salige Pastor Oréns i Larfnäs timad afgång och Hennes Höggrefveliga Nådes högtgällande protection varit så lycklig att komma i besittning af nämnde gjäll, der han förleden söndag 20:de efter Trinitatis höll sin inträdespredikan, hvari han talade något litet om djefvulen: om ej denna lägenheten så snart genom min k. son Petri fästmös, Hennes Nådes Kammarjungfrus, medverkande och Den Högstes besynnerliga nåd tillfallit honom, hade han kanhända tillbjudits medfölja sin fordna förnäma discipel till utländska Academier, dit Herrn nu till följe af Högtsalige Generalens m. m. Fideicommiss-disposition rest för att fullkomna sina studier, hvilken hederspost han så i anseende till sin ovana vid den främmande mundarten som ock i hänseende till annat, svårligen i alla fall kunnat våga sig emottaga, och ännu mindre nu kan sakna, emedan, ehuru stor en sådan ära än varit, lika som den han snart sagdt i sex års tid åtnjutit, att få umgås med högt och förnämt folk, dock synes kärare vara att få sätta fötterna under egit bord och vara herre sjelf, hvilket han lärt, ty den som lärt sig lyda har ock gemenligen lärt sig befalla. – Käraste Broder torde påminna sig, att han på Högtsalige Herr Grefvens, Generalens och Commendeurens med Stora Korssets af Stor-Grefveliga Magerska Ordens första Classes vocation till Huspredikant, blef ordinerad till prest, och att han ofördröjeligen efter vigningen afreste för att inställa sig i sitt em– bete, hvilket i ett så högt ljus fordrade både förstånd och ödmjukhet. – Egenteligen skulle han väl bli Informator för unga Grefven; men hans andeliga stånd berättigade honom tillika att få bli ett slags sällskap eller tidsfördrif för Nådig Generalen, m. m. och hans främmande; så att han äfven i nådig unga Grefvens ögon var mera till ett nöje än en lärare. Visserligen kunde det i början vara ovant för min k. son Petrus att lämpa sig i så höga kretsar; men med hans hufvud lärde han sig snart sådant, och misstyckte aldrig då han t. ex. skulle sätta sig till bordet, att stolen af någon skalk undanrycktes och han till höga Grefskapets förnöjelse baklängest, men med all respect, slog (reverenter taladt) laboratorium i golfvet, eller att Grefskapet vid lekar behagade fullsota honom i ansigtet och väl äfven någon gång slå vatten öfver honom, med mera dylikt, hvarmed besynnerligen unga Herrar Officerare hade sitt nöje och roade sällskapet; ty han visste nogsamt att sådant skulle i förening med hans inclination för Jungfru Skrångel vara recommenderande till ett pastorat i framtiden. – Han blef också genom detta sitt skickliga och ödmjuka uppförande ganska påräknad och omtyckt, så att Grefskapet ofta, så snart han inträdde, började skratta, hvilket jag sjelf flere gånger varit så lycklig att få åse. Sin ödmjuka pligt emot Nådig unga Gref– ven iakttog han likaledes, aldrig förglömmandes hans höga stånd, hvarföre han ock rättade all undervisning efter dess välbehag, väl vetande att en så hög herre ej behöfde på samma sätt handledas som en gemen djäkne; öfver hvilket hans uppförande Herrens höga föräldrar äfven täcktes förklara nådigt välbehag, inseende med honom nyttan deraf, att de egne ädla anlag, hvarmed Herr Grefven af naturen blifvit utrustad, ej genom scholastiskt gräl qväfdes; bland hvilka herrliga anlag jag må nämna ett martialiskt sinne, hvilket i yngre åren redan visade sig, så väl emot mig och min k. son Petrus, som emot barn och betjeningen, samt emot hundar, kalkonhönor och grisar, med dylika, dem herrn kunde rå på, emot hvilka hans humör ofta bröt ut; så att han visserliga torde blifva en herre som ej låter spela sig på sin höga näsa: En fast caracter syntes ock visa tidiga tecken hos Herrn, emedan hvad han en gång föresatt sig, det måste ske, eller ock blef han så upptänd af vrede, att af så ung herre knappt sådant kunde förmodas. Föröfrigt har han verkligen mycket högvälboret och nådigt både i uppförande och utseende, så att naturen sjelf synes hafva velat bilda Herrn till något högt; men min k. son Petrus har dock i sin mon bidragit till hvad denna höga herre redan är och i en framtid torde blifva för stt fädernesland och sina många hundrade undersåtare. 
<chapter/>
<chaptername>Bref03</chaptername>

<sec/>
(Från Adjunkten Walfridson till Doktor Flanell, dat. Gränsen den 6 Maj.) 
<sec/>
Nära ett halft år har nu passerat sedan du erhöll någon skrifvelse från mig. Hvilka äfventyr min Grefve och jag under den tiden haft, vill jag i största korrthet berätta, ty rörande vår utländska resa tror jag mig af flere orsaker ej böra vara vidlyftig. 
<sec/>
Efter iordningställandet af allt i och för vår affärd, afreste vi i en beqväm resvagn med Himlar och Jordar under öppna tornerhjelmar på bägge dörrarna, samt utrustade med tvenne betjenter i gult livré och trefärgade sultaner, så prydligt, att bönderna på gästgifvaregårdarne bäfvande åskådade vår glans och höghet,. 
<sec/>
I sällskap på resor lär man, som du torde veta, lättast känna personers lynne och snillegåfvor, åtminstone tror jag så, och skulle derföre gerna vilja göra en liten tur med den flicka jag ämnade till min hustru, förr än jag med henne afgjorde saken. – Men funne jag hennes uppförande då i ringaste måtto likt den reskamrats jag nu hade, tackade jag visserligen Gud att kunna slippa henne under den stora resan genom lifvet. Grefven var, med ett ord sagdt, otreflig; det enda, hvari våra lynnen närmades hvarandra, var att han ofta önskade att äta och dricka, men deremot voro vi sällan af lika smak. – Alla menniskor, som ej voro förnäma, syntes han anse böra vara honom undergifna, följaktligen ville han att jag äfven skulle vara det; men sedan jag, lik en annan Simson, återfått min styrka med mitt hår, eller tydligare uttryckt, sedan jag ånyo fått mig en tur och blifvit närmare bekant med grefven, återstod hos mig ej den minsta blyghet, och således misstog han sig om min underdånighet; dock iakttog jag ej heller någon slags myndighet, endast de rättigheter en like och reskamrat tillkomma; ty såsom fri man ansåg jag mig fullkomligen lika god som hvarje Grefve, och glömde aldrig att lika litet som någon Grefve finns hvilken ej härstammar ifrån en oäkta slaf, lika litet finns någon ofrälse som ej härstammar från en kung. Årstiden, nemligen i Oktober, var väl icke den aldravackraste, men den gynnande väderleken tillät dock ännu sommarlika stunder; dessutom äger hvarje årstid sitt behag, men Grefvens smak för beständigt uppdragna fönster, förmodligen derföre att han upptäckt att jag önskade dem nedfällda, hvilket jag dock icke i anseende till hans föregifna ömtålighet kunde yrka, hindrade mig att njuta deraf, och så instängda passerade vi från ort till ort, så att blott konversationen oss emellan återstod till tidsfördrif, och den förtjenar i sanning icke att meddelas; ty sällan bestod den af annat än dumma frågor och triviala svar, såsom då Grefven fäste sin uppmärksamhet vid något nytt föremål som han fann af serdeles märkvärdighet, t. ex. att en anka stod på ett ben, frågade han om hon också kunde gå på det benet ensamt, och dylika uppbyggliga saker, föga klokare än den Nordiska Grefvens, som frågade huru flaggan som han under sina resor såg på en stång, kunde veta vädret och förstå att visa rätt. Vi höjde oss likväl stundom med våra samtal, t. ex. då vi en den vackraste afton stigit ur vagnen på en kulle vid hafvet, och solen i sin nedgång spridde en mild purpur kring horisonten och det skönaste landskap jag sett, och jag, ledd af min förtjusning, ingick i betraktelser öfver skapelsens majestät och oändlighet samt det upplyftande i att tänka derpå. – Jag började för att leda Grefvens tankar till de oändliga rymder der sjelfva tanken liksom finner en gräns, att beskrifva solens storlek, som jag bäst trodde mig kunna göra fattlig genom exemplet, att om hela jorden sattes midt uti detta ofantliga klot, och månan på samma afstånd som nu ginge kring jorden, skulle den ändå ej hinna till solens yta; men att grefven ej hade lust att följa mig så långt, eller vid min berättelse kände något högtidligt intryck, slutade jag så mycket snarare, som hans tankar stadnade vid solen och månan på betjenternas livresnören, der han anmärkte att de hade näsa och mun. – Jag kunde ej vederlägga detta, och ansåg derföre bäst att tiga. – Den meriten hade Grefven likväl, att han icke beständigt talade, och den ännu större att icke vilja säga qvickheter, oaktadt, om jag ej alltför mycket bedrar mig på min förmåga att bedöma menniskor, han verkligen ägde anlag till båda delarna. – Således utan serdeles angenäm resa anlände vi till det ryktbara Universitet du så ofta önskat få besöka – Grefvens underbyggnad för en resa dit, var – jag kan ej neka det – vida svagare än jag väntat: ty han kunde platt intet, icke ens rätt läsa sitt modersmål, ännu mindre något annat, och skrifva kunde han ungefär så väl som en vanlig klädtvätterska. Fransyska talade han dock, emedan i Grefvens föräldrars hus detta språk nästan ensamt nyttjades. Jag förundrade mig i början öfver denna sällsynta okunnighet, helst hos en yngling som i flera år haft informator, men då jag betänkte hvilken stackare denne informator måste hafva varit, åtminstone att dömma af den missaktning betjenterna i början visade mig, som de trodde vara hans efterträdare, undrade jag ej serdeles derpå. Jag erkänner till och med äfven att det skulle hafva varit ett fruktlöst arbete att vilja bibringa honom några kunskaper, ty dertill hade han ingen den minsta applikation. – Så svåra pligter ålågo mig ej heller; min enda skyldighet var att anskaffa honom ett Doktors-diplom, och, ehuru jag väl ansåg sådant lättare, trodde jag ändå att äfven deri skulle möta stora svårigheter; men jag glömde då att Grefven var Fideicommissarius och ägare till Serafimersholm, Palthammar och Ingelunda; också behöfde han knappt ankomma till Akademien, med den glans som omgaf honom, och der hyra en prydlig våning samt framför allt vara okunnig i landets språk, hvarigenom hans svaghet ej så lätt förråddes och hvilket dessutom, som du vet, alltid rekommenderar, förr än hans anseende verkligen var stort, och han firades, i mitt tycke ungefär likt Baron Holbergs pantsatte Bonddräng, då jag naturligtvis får rôlen af dennes hofmästare, ty på enahanda sätt som de båda, uppförde vi oss i allmänhet, undantagande att Grefven ej ræbede öfver bordet, och mera dylikt. 
<sec/>
Rent och oförstäldt anmälte jag Grefvens afsigt att bli Doktor för pengar, och lika uppriktigt svarades mig att intet hinder vore deremot att tilldela en utlänning ett diplom, helst han dermed aldrig kunde göra någon förtjent person inom landet förfång; i synnerhet då han vore nöjd med att bli Doktor i ehvad vetenskap som helst, och följaktligen äfven i verskonsten eller poesien. För ordningen s skull borde han dock offentligen försvara sin gradualdisputation, hvarvid du lätt kan begripa att jag hjelpte honom med afhandlingen; dock gjorde jag mig dermed ej serdeles besvär. Jag begagnade nemligen blott en händelsevis öfverkommen  disputation De Versificationis Suecanæ vitiis, utgifven i Upsala; och således, som jag med skäl förmodade, såsom från en så aflägsen ort, fullkomligen okänd, utgaf jag den för Grefvens arbete. Auctor (numera Grefven) hade deri genom en vers ur Ovidius, anbragt på inre sidan af titelbladet, blygsamt förklarat att han skämdes för sitt arbete och att det i hans tycke väl förtjente utstrykas nästan helt och hållet, men att han ändå ej velat förbättra något m. m. hvilket ock kuande vara en sanning, ty innehållet för resten var ej heller serdeles lärorikt eller upplysande, emedan det nästan endast bestod af exempel på fel i Svenska verser. 1:sta §:n handlade om förkorrtningar, hvarå såsom bevis anfördes huru författaren till en vitterhetssamling, tryckt i Götheborg, nyttjat, 
<sec/>
O! jag skådar lifvets förhäng’ bak’ 
<sec/>
Englar le derstäds’ emot mitt öga – 
<sec/>
i stället för, bakom lifvets förhänge eller förlåt, och derstädes; – had’, kund’, månd’, förjäfs’, och hundrade dylika vårdslösheter i stället för hade, kunde, månde, förjäfves, m. fl., i synnerhet af en poet vid namn Sesemannus, anfördes vidare. 2:dra §:n upptog fel emot metern, hvarå exempel förnämligast hemtades ur en Sång till Horatii Skugga, tryckt i Stockholm, der versen: 
<sec/>
Undfägnas ganska väl med spenat och ölost 
<sec/>
i stället för med ölost och spenat förekommer; likaledes, ibidem: 
<sec/>
Så när en rik Canalj far ut till sin malmgård, 
<sec/>
i stället för ut till sin malmgård far. – Till denna § eller afdelning räknades naturligtvis äfven för långa vers, såsom följande ur visor och sångstycken af uppgifne ännu lefvande författare: 
<sec/>
– Vi sedan må, 
<sec/>
Alla likt muntra Bacchi kaptener till våra 
<sec/>
hemvist gå, 
<sec/>
Äfvensom: 
<sec/>
Herr Kammar-Rådets välgångs skål 
<sec/>
Så ock hans broders Herr Advocat-Fiskalens – 
<sec/>
Men i synnerhet upptogos, i 3:dje §, en ofantlig mängd fel emot äkta rim. Bland exempel derå anfördes ej allenast en poetisk Riddersmans vers: 
<sec/>
När hästen lyfter på sin gump, 
<sec/>
Så blir han ganska lik en tupp: 
<sec/>
Den efter författarens egen tanke mindre lyckliga Charaden: 
<sec/>
Mitt första ser man ofta vandra 
<sec/>
På mig och äfven på min brud, 
<sec/>
Hon ropar jemt åt mig mitt andra 
<sec/>
Så snart jag öppna vill min trut m. m. 
<sec/>
Utan äfven både huru Sveriges spränglärdaste poet sjelf rimmar prägel mot degel, och huru en snillrik komplimentör i Kalmare tidning sjunger: 
<sec/>
Till mästerverk naturen tvangs 
<sec/>
Och gaf en de la Grange – 
<sec/>
Hvilka rim alla förkastades såsom oäkta eller på sin böjd så kallade halfrim, för hvilkas nyttjande unga skalder dock i allmänhet varnades. – Vidare upptogos i en appendix ord, hvilka alldeles icke rimma, såsom stolpe, äple m. fl., hvarvid en anonym Rådmans i Telge uppgift af hvirfvel till rim mot silfver, dock i nödfall och i brist af bättre, gillas,. 
<sec/>
Denna disputation skulle nu Grefven försvara, hvilket ej på annat sätt kunde låta verkställa sig, än att en student (vid namn Hackman) dold under Kathedern eller täckelset för densamma, hvarå ett par hål för ögonen voro gjorda, talade för Grefven, som endast visade sig, efter instruction, lika som han varit närsynt, beständigt seende i sitt papper och rörande på munnen som om han sjelf svarat; ungefär på samma sätt som Aktörer och Aktriser stundom låtsa spela harpa eller cittra, då likväl ljudet kommer ifrån kulissen; och detta, ehuru påtagligt, gick dock till åhörarnes stora nöje en lång stund, ty allt var öfvadt, och opponenterna, hvaribland jag naturligtvis var, ense om hvad de skulle göra; Men olyckan ville att en näsvis Svensk student, himmelen vete hvarifrån han kom, kanhända stött öfver någon citation, föll på den ideen att opponera extra, och lyckades riktigt att få ordet; Hans första argument rörde orikigheten af klandret å den anförde versen: 
<sec/>
O! jag skådar lifvets förhäng’ bak’ &amp;c. 
<sec/>
”Om jag” yttrade han, ”uttryckte mig i svensk vers: 
<sec/>
O! jag ser kathederns förhäng’ bak’ 
<sec/>
Någon står derstäds. Fram med figuren! 
<sec/>
vore sådant ganska riktigt; deremot om jag sade: 
<sec/>
O! jag skådar bakom förhänget – 
<sec/>
ingen derstädes man sökt förborga – 
<sec/>
hade jag fullkomligen orätt både i anseende till tankar och versbyggnad” – Dessutom påstod han att hela disputationen var oduglig, och trodde att då Auctor, enligt Ovidii vers, sjelf insett sådant, han ock bordt utstryka densamma; men ej nöjd dermed, höll han sig ej ens vid saken, utan började i en skorrande latin framkasta frågor: hvad disputationer tjena till, då goda och odugliga äro lika gällande? m. fl. Com. Jacobus Pancratius, som väl icke förstod hvad som sades, anade dock något oråd och rörde under tiden beständigt på munnen, samt ökade läpparnes rörelse mer och mer, allt som han blef hetare om öronen, men ändtligen förlorade han allt tålamod och blef ond, då hans ansigtsmuskler drogo sig till gråt, hvilken ock snart plötsligen utbröt med full fart. – Emedlertid fortfor rösten ifrån katedern at besvara opponenten, men det allmänna åtlöjet slutade snart hela akten, och jag måste med hög röst, ehuru oombedd, på den opponerandes vägnar, ropa concedo. Svårt är att neka att detta gick mindre väl, dock hvad gjorde det för grefven att skämmas ett par timmar, för att i en hel lifstid just derföre ha heder? Med ett ord, han blef Poeseos Doktor och är det verkligen, åtminstone har han diplom och bär sidenhatt med en gyllene lyra i spännet. 
<sec/>
Att vi efter denna affär, och den så väl uträttad, ej längre kunde dröja vid Akademien, inser du lätt. Vi påskyndade derföre så mycket som möjligt vår återresa, hvilken lyckligen tog sin början i förra månaden, och redan befinna vi oss åter här, från hvilket ögonblick en ny period i Grefvens historia kan räknas, ty hela hans sätt att vara, likasom förändrade sig med första steget åter på fädernejorden. Ej nog dermed att han verkligt börjat resonera, ej allenast med mig, utan äfven långa raderna för andra, han gör det ur en ton, som ganska bestämdt tillkännager hans medvetande af att han är en berest doktor. Vi fortsätta genast vår resa stora vägen till residenset, der grefven hoppas träffa sin Fru Mor och der han ämnar emottaga någon plats i statens tjenst, den jag förmodar han med mera heder måtte bekläda än katedern. Min befattning som Guvernör kommer således vid samma tillfälle att upphöra, ty statens Embetsmän behöfva ej Guvernörer. Troligen blir jag grefligt belönt för min möda, hvilken också verkligen bestått i något så föga hedrande, att jag förtjenar uppmuntran. 
<chapter/>
<chaptername>Bref04</chaptername>

<sec/>
(Från Grefve Nordenstöd till Grefvinnan Aimée Aurore Constance von Himmel och Jord; dat. den 17 Juli.) 
<sec/>
Öfversättning. 
<sec/>
Jag skyndar att ha den äran berätta det Hennes Durchlaucht Furstinnan i går i Nåder behagat utnämna unga Grefve Jaques von Himmel och Jord till ÖfverHofmasmästare i survivance samt Kammarherre, och tillika, i och för Grefvens skull, inrättat Ordens-poets-värdigheten, hvilken beställning Grefven jemte dubbla dekorationen och Möordens anseende erhållit. Grefven är således eröfrad af staten, hvilken trott sig äga de heligaste anspråk på hans snille och talanger; likväl fordrar den ej uteslutande hans tid, och Grefvinnans önskan att öfver sommaren få omfamna sin son på Serafimersholm möter inga svårigheter. 
<chapter/>
<chaptername>Bref05</chaptername>

<sec/>
(Från Skolmästaren Lurfverus till Gästgifvaren Kantin i Östra Stöp, dat. den 19 Augusti.) 
<sec/>
Mycken tacksägelse, käraste svåger, för den mig tillsände griskultingen, när jag nu kommer att bläda kålen får jag nog att ge honom så att han skall bli fet innan hösten. Han kom just lagom; k. svåger skulle bara hafva kommit sjelf med och sett all den grannlåt som här varit och hvars make svåger aldrig får se så länge han lefver. – I går åtta da’r se’n kom Hennes höga Nåde Fru Grefvinnan jemte Nådig’ fröknarna och all betjeningen tillbaka från hufvudstaden, men Nådig Grefven, som svåger vet, varit ute och rest, var inte med. Straxt efter hemkomsten anbefallte Nådig Grefvinnan, att ett stort tempel skulle byggas längst bort i trädgården och kläs med löf och granris, och allt folket på godset, ifrån den minsta till den största skulle befallas att lemna skörden och i nya kläder infinna sig vid Herrgården tidigt om morgonen Jacobsmessodagen. En Konduktör ifrån hufvudstaden, som reste på fjäderkärra, hade Nådig Grefvinnan med sig; Han skulle ställa allt i ordning i templet och ha bestyr med hela grannlåten, som tillställdes för unga Grefvens skull och på hans namnsdag. – Allting gick ock så fort som möjligt och blef färdigt just som Grefven skulle komma; hvilket väl var en Guds lycka. Klockan precis fyra på eftermiddagen gaf första raketten ifrån Grintorpsbacken signalen att Grefvens vagn syntes, och då uppställdes allt folket i hay eller två linier på borggården, och fyra hvitklädda pigor ställdes af Konduktören i vackra attituder på en hög ställning utanför stora porten; de hade hvar sin blomsterranka i händerna och stodo på	ett ben hvardera, med det andra upplyftadt, två framåt och två bakåt, som såg mycket bra ut, men som jag tyckte nästan för högt emot respekten, och måtte ha kostat grufligt på, emedan de blefvo röda i sina ansigten och svettades under det de väntade. – Så snart Grefvens vagn kört in på borggården, påtändes styckena, hvarur elfva skott lossades (af det tolfte fräste bara fängkrutet till och det ville ej smälla) och då vagnen stadnade der flickorna stodo med sina blomsterfestoner, samt grefven passerat dem och uppsändt en nådig blick under deras ben, emottogs han och omfamnades af Hennes Nåd och fröknarna, hvilket var förbålt rörande. – Så snart detta var skedt, gaf Konduktören med en blårutig näsduk tecken åt musikanterna att börja med spelet, då alla voro i ordning till processionen. 1:o Gick en lustig bonddräng, lik en Arlequin, med en strutmössa af papper och en lång staf, den han svängde och kastade i luften samt tog igen. 2:o Musikanterna, fyra stycken, klädda i turkiska byxor af gult blaggarn och med svarta ansigten som morianer. 3:o Rättaren med en kommandokäpp och svart björnskinnsskägg. 4:o Alla barnen; de minsta först och de äldre se’n, par efter par, alla utsirade med löfkransar, och, i anseende till den gängse varande illa artade snufvan, snutna. 5:o Jag, i svart jacka med skärp och rosettperuk. 6:o Alla ogifta drängar med röda band om hattarna, och pigorna med utslaget hår, par efter par. 7:o Tvenne drängar, klädda i Grefliga vinterkuskkappor med vargskinnskragar. 8:o Gubbarna, chapeau bas, eller hvar och en med hatten under armen, och gummorna med hvita förkläden, par efter par. 9:o Tvenne drängar i Grefliga sommarkuskkappor. 10:o Konduktören och min k. son Petrus, med kappa, och näsduk i hand. 11:o Fyra betjenter i grefligt livré. 12:o Hofmästaren. 13:o Båda Fröknarna i bredd, åtföljda af tvenne kammarpigor med paraplyer. 14:o Slottsfogden, lång och prydlig, med ringkrage. 15:o Hennes Nåd Grefvinnan, öfver hvilken Löjtnant Eggstjerna bar paraplyen och Guvernanten uppbar släpet, biträdd af tvenne snutna flickor. 16:o Nådig Grefvens betjenter i gult livré. 17:o Grefvens Doktorshatt, buren af en blomsterprydd, snöhvit, ung stut, biträdd af tvenne stalldrängar. 18:o En stor nyckel, sinnebild af Grefvens kammarherriat, buren af en dito, betäckt med galoneradt omhänge. 19:o Ordensbanden, burna af Grefvens lilla Ölänning, ledd af tvenne rödlätta pigor. 20:o Nådig Herr Grefven sjelf, klädd i Öfver-Hofmasmästare-uniformen med stjernor, samt öfverhängd med blomsterguirlander, under en himmel, som bars af åtta hvitklädda pigor utan halsdukar; Och sist hushållerskan, gamla Mamsell Butterqvist, Kokerskan och flere pigor, som utan ordning sig emellan följde processionen. Tåget skulle gå genom stora porten förbi hemliga paviljongen, men som GranbyPetter, hvilken gick först, fått order af Konduktören att vid trädgårdsgrinden vika af in i bersån, och han, som i sin bonddumhet ej visste hvad berså betydde, men inbillade sig att det var ett förnämare och anständigare namn än han kände, på hemliga paviljongen, inträdde dit, och musikanterna följde honom, innan det observerades till rättelse, hvarefter marschen gick in i trägärdsbersån ända fram till stora planen, der templet var bygdt. Processionen delade sig der på ömse sidor om trappan, så att alla karlarne kommo att ställa sig på högra och qvinnorna på venstra sidan. Alla livré-betjenterna uppstego på trappan lika som härolder, och Grefskapet uppträdde i templet, der blomsterklädda karmstolar för grefven, dess fru mor och fröknarna, samt en taburett för Löjtnanten voro ställda. – Sedan de deri satt sig, ställde Konduktören i sin granna uniform och min k. son Petrus sig bakom Grefven, Guvernanten bakom Hennes Nåd och Kammarjungfrurna bakom fröknarnas stolar, hvarefter bondpigorna framträdde med den vackra ladugårdspigan i spetsen, hvilken presenterade Grefven en blomsterqvast, hvarvid hon på den af svåger väl kända hönsgummans melodi, afsjöng följande af min k. son Petrus författade verser: 

Högnådige Grefve! som dagen så skön, Guds ängel i vett – Emottag den gåfva af örterna grön’ Vi tärnor beredt – Vi alla ä’ snara, Då Grefven den rara Ibland oss täcks vara, Att bjuda hvad vi ha, Gifve gu’ han ville ta Ut sin herrerätt bra! 
<sec/>
Hela flocken, gummorna inberäknade, afsjöng sedan i full chorus de sex sista verserna så högtidligt, att kokerskan och många med henne fällde tårar, och hade det visst ändå varit mera högtidligt, om ej stutarna, som igenkände ladugårdspigans röst, med sitt oljud hindrat ordena att höras. – Grefven emottog derefter blomsterqvasten, och lät flickorna i stället för drickspenningar kyssa sin venstra hand, hvarefter drängarne framträdde, äfven med en i spetsen, hvilken jemte öfverlemnande af en krans afsjöng följande af samma författare, på en af svåger visserligen också bekant melodi: 
<sec/>
Sådan Grefve kalla vi för vår, sa’n 
<sec/>
Som i blomman af de unga år, sa’n 
<sec/>
Är båd’ lärd och rådig 
<sec/>
Och som Gud så nådig, 
<sec/>
Och fast han har lager i sitt hår sa’n 
<sec/>
Tör ändå sa’n 
<sec/>
Ej försmå sa’n 
<sec/>
Denna eklöfskrans, och bära två, sa’n :,: 
<sec/>
Grefven lemnade äfven till dessa sin högvälborna hand till kyssning, hvarjemte han täcktes till sångaren låta öfverlemna ett exemplar af sin utrikes utgifna disputation, hvarefter musiken åter började med en munter pålska, och det glada landtfolket skulle dansa och roa sig på stora planen midt för templet, men som, i anseende till det långvariga ännu fortfarande regnvädret, den ifrån tobaksland formerade planen var för klibbig att dansa på, och fäste jord vid skorna, gick det ej så serdeles glädtigt som det bordt, dock höllo alla ut en god stund, hvarunder Nådig Grefskapet dansade fackeldansen i templet; men då det blef alltför ihärdigt regn, upphörde musiken och folket fick tillstånd att gå in under tak i redskapslidret, dit Nådig Grefvinnan, utom ett par kalejdoskoper till tidsfördrif, skickade förfriskningar af en strömming och en fjerndels kaka bröd till mans, samt en hel så dricka, deri, under hurrarop, Grefskapets höga skålar druckos, hvarefter alla skiljdes nöjda och glada derifrån. – Olyckor, som merendels tima vid stora högtidligheter, inträffade dock tyvärr äfven här, nemligen att en karl vid skjutningen miste armen och en annan dräng, som yttrade sig om hela festen med ett så groft, plumpt och förnedrande ord, att han måste arresteras, beredde sig tillfälle att rymma ur arresten, utan att han kunnat ertappas för att befordras till välförtjent straff; hvilket i synnerhet är påkostande för min k. son Petrus, som för Nådig Grefven rapporterade uttrycket. 
<chapter/>
<chaptername>Bref06</chaptername>

<sec/>
(Memorial, uppläst på Landtdagen den 7:de Jan. af Herr von Himmel och Jord, Jaques Pancrace, Grefve.) 
<sec/>
Inom dessa murar, hvilka bevara minnet af våra förfäders bragder, och der deras vålnader vinkande uppmana oss till kraftiga ansträngningar för fäderneslandet, äger patrioten en dubbel anledning och måhända i sjelfva konstitutionen bevarad rättighet att höja sin röst. – Det är, Mine Herrar, med dessa tänkesätt jag vågat påkalla eder odelade uppmärksamhet. – 
<sec/>
Femtonde seklets aristokratiska tänkesätt och medeltidens brytning till ett ljusare tidehvarf efter att på hufvudstadens torg och i hjertat af landet hafva sett Tyrannens blodtorstiga bila uppresa sig för att afhugga våra hufvuden och med inhemskt blod bestänka den jord som i århundraden varit beträdd af hjeltar, ryckta undan utländskt ok och inhemskt förtryck, framgick med jättesteg den grundpelare emellan regenten och folket, hvars aldrig svigtande arm ristat sitt minne i tidehvarfvets häfder. – J igenkännen, Mine Herrar! i dessa drag bland eder sjelfva de utmärkta tänkesätt vi ej behöfva söka i en aflägsen forntid: dygder grundade på samhället. – Jag anser derföre såsom en af de vigtigaste angelägenheter att med enighet och fasthet i besluten förebygga motsatserna dertill, och såsom den kraftigaste uppmaning, utan åsigter från ändamälet, väcka den sinnesstämning, vid detta Riksmöte som nu om någonsin äger den energie som fordras . En värd ledamot har nyligen föreslagi.git en så beskaffad uniform, som skiljaktig i former, kunde inge vördnad jemte bibehållandet af ett ökadt anseende i allmänna opinionen, byggd på näringarnes uppkomst och grundvalen för ett lands bestånd, nemligen åkerbruket och boskapsskötseln i financielt och merkantilt afseende, och dertill uppmanad projekterat en Grefvelig uniform, en Friherrelig uniform och en Adelig uniform. Den Grefliga med två epauletter, lif och axelceinturoner samt echarpe, allt af guld. Den Friherreliga med epauletter utan axelgehäng, och den adeliga endast med epauletter, hvilken författning med en aldrig hvilande nit blifvit från kojan till thronen vidmakthållen; tryggad deraf, vågar jag, såsom lika nyttigt i litterärt afseende, föreslå en ökad glans åt språket medelst nyttjande af mera välljudande ord i stället för vissa otjenliga, hvaribland jag i första rummet må nämna ordet fulltygad, hvilket ännu vid våra domstolar, i juridiska skrifter, och beklagligen äfven i Allmänna Jurnaler, ofta förekommer. – Jag hemställer om icke detta ord, såsom vanpassande, alldees måtte uteslutas ur städade skrifter, och återförvisas till den ståndpunkt dit det hörer, hvaremot ordet Konvänky kunde upptaga och allmänneligen nyttjas. Stödjande mitt omdöme på framfarna exempel, anhåller jag att denna min proposition måtte remitteras till vederbörande utskott, som efter min öfvertygelse ej lärer undgå att dervid fästa den åtgärd, som fäderneslandets kraf påkallar och ämnets beredande ovilkorligen synes fordra. 
