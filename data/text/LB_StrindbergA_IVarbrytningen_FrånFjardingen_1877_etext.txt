<title>I VÅRBRYTNINGEN</p><title_subTitle>EN BERÄTTELSE FRÅNOCH SVARTBÄCKEN STUDIER VID AKADEMIEN 
<chapter/>

<chaptername>Inackorderingarne.</chaptername>

<sec/>
Nu hade han legat tre terminer på graden och inte gjort ett Guds skapande grand, utan alltid måst skriva till fadern vid terminens slut och bekänna sina skulder. Då beslöt fadern att rädda sonen genom att inackordera honom hos en gammal prostinna; det var visserligen dyrt, men vad gör man inte för sina barn!  
<sec/>
Sonen hade alltid skyllt på den ensliga studentkammaren, bristen på umgänge, saknaden av familjen (bestående av fyra förtryckande bröder och några skrikande syskon, han kunde icke erinra sig av vad kön eller huru många), då han motiverade sina reguljära källarbesök på aftnarne. Han hade nämligen kommit direkt från barnkammaren till Uppsala. Han hade visserligen hört talas om, att gymnasiekamraterna brukade »ta paraden» och dricka en blandare hos Andalusiskan, men han hade aldrig varit med om det senare. På studentexamenssexan hade han blivit sanslös vid smörgåsbordet, sedan han förut stött sig med alla kamraterna därför att han icke ville dricka skålen »för kvinnan» med den ryktbara uppasserskan, ty han var »idealist», ja han var »idealist», stackars gosse, och han var nog dum att tala om det, när han kom till Uppsala, ty han visste icke att det hade blivit ett öknamn där. För att avtvå den fläck han genom denna barnkammarbekännelse fått på sig, måste han söka likna sina kamrater i allt. Följden blev ett oregelbundet liv, som slutade med en – inackordering. 
<sec/>
Alltså blev han introducerad hos prostinnan i Fjärdingen. 
<sec/>
Skillnaden var storartad mellan hans förflutna och nuvarande liv. Förr drack han endast sitt kaffe, klockan 8 på Novum med litet smör och bröd; nu fördes han kl. 9 på morgonen till ett väldigt dukat bord med brännvin, öl, varm mat och kaffepannan som dessert. 
<sec/>
I sällskap med ett dussin andra studenter fördes ett muntert samspråk och som man vanligen druckit något kvällen förut, fann man inga hinder för att ta halvan. Efter en så stark frukost måste man ha en promenad; denna sträckte sig vanligen så långt åt Stockholmsvägen, att klockan slog kvarten över tio då man var vid grindstugan; alltså för sent att besöka föreläsningen! 
<sec/>
Gick han så hem och rökte tre pipor, och försökte läsa, men kände sig tung och lutade sig. 
<sec/>
Innan han visste ordet av var det middag. 
<sec/>
Efter middagen skulle de hållas familjeliv vid kaffet i prostinnans våning, varvid uppfördes ett quatre-mains, eller en flöjtpiano-duett. 
<sec/>
Under matfebern uppstego onda tankar, och någon föreslog att sällskapet skulle vid en halvkanna på Norbergs formera närmare bekantskap. Så skedde, och så blev det kväll; det var en hösttermin det här, och då äro dagarne som bekant mycket korta, och den ljusa årstiden är universitetet stängt för besökande. 
<sec/>
Dagen var emellertid skämd; ingen kom hem om kvällen, men man skildes med heliga löften att icke göra så mer! 
<sec/>
Följande eftermiddag hade en av sällskapet tenterat och måste se på en halvkanna efter middagen. Samma orsak, samma verkan. 
<sec/>
Dagen därpå hade en annan fått rek, och måste ovillkorligen se på en halvkanna. 
<sec/>
Följden härav blev oordentligt levnadssätt med stor ånger, fasta beslut att icke gå ut efter middagen utan gå upp på rummen och läsa. 
<sec/>
Trogen sitt dyra löfte vandrade vår man upp på sin kammare för att övertänka huru mycket tid han förlorat på de reducerade förmiddagarne, varunder han föll i djup slummer. 
<sec/>
Han vaknade synbarligen stärkt och frisk till kropp och själ; han gratulerade sig till sin nya uppfinning middagsslummern, – en förfärlig uppfinning! 
<sec/>
Det hade emellertid blivit mörkt; han tände flitens lampa, lindade sin nattrock om livet, stoppade fötterna i påsen, dammade av sitt skrivbord, lagade en pipa, putsade naglarne och satte sig så med ett gott samvetes lugn att hänga över Atterboms Siare och Skalder, som han skulle kunna i examen. För tillfället blåste också en nordlig vind och skakade angenämt den gamla träkåken; allt var med ett ord så där lämpat för att göra situationen aktningsbjudande och han skulle icke för allt i världen velat bli störd, om icke för att ropa ett »stig in» och öppna dörren åt den överraskande fadren. Då knackar det tre slag i väggen bakom hans stol: 
<sec/>
– Vem där! 
<sec/>
– Jag! Är du hemma! 
<sec/>
– Ja, men jag läser! Bor du där, göteborgare? 
<sec/>
– Kan du spela vira? 
<sec/>
– Ja bevars! 
<sec/>
– Kom in då, det är bara östgöten, som bor vägg om vägg! 
<sec/>
Kombinationen var gjord – för terminen. Det blev en terminsvira – på upp- och avskrivning. 
<sec/>
Efter den dagen kunde prostinnan i sin hemliga rapport till fadren med livlig ed bestyrka, att sonen alltid var hemma vid aftonmåltiderna. 
<sec/>
Dagarne gingo hastigt, ty de blevo allt kortare, sedan endast förmiddagarne återstodo, men det kunde hända att även de sprungo på allra oskyldigaste vis. Prostinnan hyrde nämligen ett stort trähus i vilket hon hade sina tolv inackorderingar inhysta. Som hon endast höll två pigor och dessa måste fungera vid den stora morgonsexan, kunde dedet hända att rummen voro ostädade, i fall någon efter frukosten dit återvände. Under avvaktan på städningen satt man inne hos grannen och pratade, ja man kunde även ta ett oskyldigt parti bräde eller par. Nog av, tiden räckte ej till någon läsning, oaktat han bodde i familj, men aldrig sågs ute på krogarne, vilket ådrog honom den oförtjänta äran att anses som en flitig karl. – Vad gör han uppe i Fjärdingen, som aldrig syns till nere vid ån? sade någon. – Han är instängd och flitar. 
<sec/>
Det gick nämligen lika lätt att oförskyllt ådra sig gott rykte som dåligt. 
<sec/>
Men var det vällevnad, prat, musik, kortspel, som nu i skygd av familjens heliga mantel hotat att bringa hans namn över på den stora restlängden, så återstod dock ännu det värsta. 
<sec/>
Aftonmåltiderna började bli alltmer glest besökta, vare sig av ungherrarnes ledsnad vid den ständigt återvändande kosten eller av böjelse för utliv och fruktan för musiksoaréerna, då det skulle göras salong och man icke utan den största omtänksamhet eller det mest graverande skäl kunde avlägsna sig. 
<sec/>
Hela det med så mycken konst sammanfogade familjelivet hotade att upplösas och ett och annat skärande missljud hade låtit förnimma sig. Så kunde man vid frukostbordet höra den goda prostinnan säga milda sarkasmer. 
<sec/>
– God morgon, herr A. Hur har ni sovit i natt? ... Nej, se herr B. Har ni varit bortrest? 
<sec/>
Här inträdde med matta steg och dimmiga ögon en blek gestalt, som gjorde allt för att se så väl bibehållen ut som möjligt. 
<sec/>
– Jag var åt Stockholm i affärer! 
<sec/>
– Det var roligt i Stockholm? 
<sec/>
– Åhja! 
<sec/>
Han slog ned ögonen under sällskapets fnissningar. 
<sec/>
– Bjud herr C. på sillen; göteborgarne hade zwück i går på aftonen. Herrarne voro på Göteborgs nation allesammans? Jag satt ensam, jag, med pastorn (den äldsta inackorderingen, en präst, som läste på pastoralen) och gossarne (de yngsta, som gingo i skolan). 
<sec/>
Det låg något rörande i den gamlas sätt att säga bitterheter; hon var en mild kvinna, ty hon hade haft prövningar. 
<sec/>
Det blev förstämning och följaktligen tråkigt, man träffades visserligen om kvällen och hörde huru några sonater hasplades upp; man tummade böcker och vände ut och in på ett fotografialbum; alla ville för den goda gummans skull sitta kvar så länge som möjligt och ingen hade mod eller hjärta att bryta upp, så att för första gången hon själv måste ta initiativet och säga godnatt. 
<sec/>
Det var under den natten som den avgrundstanken uppstod i den gamlas hjärna, att det icke var gott att de unge männen voro allena – och hon annonserade! 
<sec/>
Åtta dagar efter den sista ledsamma kvällen hade det lilla samhället undergått revolution. Alla befunno sig punktligt vid frukosten iklädda sina bästa kläder, väl rakade, omsorgsfullt kammade; man konverserade, men man disputerade inte, som förr, över ett fyra alnar långt bord; man stojade inte, man talade med halvhög röst och försökte säga genialiteter för att ådraga sig uppmärksamhet mera genom det sagdas förträfflighet än genom röstens styrka; man var blyg, man överbjöd varandra i artighet, man var onaturlig, tillgjord, dum – det satt två unga flickor vid bordet. Och den förträffliga prostinnan var lycklig!  
<sec/>
Vid supén fattades ingen och icke efter heller! Men sedan hölls en överläggning, som räckte till gryningen, huru man skulle roa de unga damerna. Man skulle arbeta på sektioner. Sektionen A. skulle arrangera kälkåkning, B. skriva pjäs och göra sällskapsspektakel att vara i ordning till prostinnans terminsbal o. s. v. Alla hade förlorat huvudet – utom pastorn. 
<sec/>
Man var nu i första dagarne av november. Terminen ansågs skämd!  
<sec/>
Virapartiet gick sönder! Man repeterade pjäser, man levde i sus och dus, man gav varandra hemliga förtroenden, och omsider upptäckte vår hjälte en dag till sin fasa, att han var kär! 
<sec/>
Han kunde icke bära sin förtvivlan utan måste öppna sitt hjärta för kamraten till höger i farstun. 
<sec/>
Denne avhörde hans bekännelse med ett underligt leende, likgiltigt, medlidsamt. Slutligen frågade han: 
<sec/>
– I vem? 
<sec/>
– Den blonda! 
<sec/>
– Det är jag med! 
<sec/>
Man beklagade varandra och tröstade varandra, man beslöt att genom arbete och flit slå bort den förhärjande plågan, ja han ville nu straxt gå på föreläsningen, men skulle först gå upp efter sitt kollegium, som han glömt i förmaket. Kamraten sökte förgäves avstyra detta okloka företag. 
<sec/>
Med darrande steg gick han upp i våningen, stannade utanför förmaksdörren, knackade och skulle fråga om han vågade störa damerna. 
<sec/>
Fem mansröster svarade med ett enhälligt: 
<sec/>
– Stig in! 
<sec/>
På golvet stod en sybåge; omkring densamma sutto fem kamrater och sydde botten på ett tapisseri; bredvid satt prostinnan med flickorna och nystade silke! 
<sec/>
Tre kvällar å rad var han ute och rumlade; den fjärde kom han hem med en laterna magica som han köpt hos Rosenbergs. Efter supén höll han förevisning; men den mottogs med köld och kritik; man hade redan sett två dylika kvällarne förut! 
<sec/>
Medan han grubblade, handlade de fem! 
<sec/>
Men han var uppfinningsrik. Han visste att prostinnan gick till torget varje morgon kl. 8. Han misstänkte att flickorna gingo med för att lära sig. Vad hindrade honom att gå samma väg? Intet! 
<sec/>
Han ställer sig i porten och vaktar. Mycket riktigt, där kommer prostinnan och flickorna, åtföljda av de tre; de två andra hade försovit sig! 
<sec/>
– Nej se, är herr ... uppe så tidigt! 
<sec/>
Han var genomskådad! Återstod endast att slå det stora slaget! 
<sec/>
Han bjöd prostinnan och flickorna på sin nations bal, till vilken inga främlingar ägde tillträde. Nu hade han henne i fällan, och kamraterna, han visste icke säkert huru många, skulle gå utanför på gatan och avundsjukt blicka upp till de upplysta fönstren. Det var ljuvt. 
<sec/>
I glädjen går han på en festmiddag, dricker för mycket vin och kommer för sent till balen! I sin segervisshet hade han underlåtit att bjuda upp. Följden: att ingen dans fanns kvar åt honom, att damerna voro stötta och att han måste gå före supén! 
<sec/>
De fem, som mycket riktigt patrullerat utanför, erbjödo honom välvilligt sina armar, men han förkastade anbudet, och begav sig ut på vandring, förtvivlad och med dödstankar. Han besökte kyrkogården, han gick på stenmuren utmed landsvägen från Fjärdingstull, utan att lyckas bryta halsen av sig, han undersökte dikena nedanför Rackarnäbben, tills han förlorade minnet och vaknade vid – sång. 
<sec/>
Han låg i en snödriva utanför sin bostad; det lyste i fruntimrens fönster och bredvid honom stodo de fem och gåvo serenad! 
<sec/>
Första dagarne i december rappellerades sonen och anmanades av fadren att skriva in sig i Generaltullstyrelsen.  
<sec/>
Fjorton dagar före jul friade pastorn till den blonda och fick nej! 
<sec/>
Och de fem, de fortsatte! 
<chapter/>

<chaptername>Ensittaren.</chaptername>

<sec/>
Han sökte aldrig någon, syntes aldrig ute och var mycket svår att träffa. Han bodde vid kyrkogården i två rum och troligen kök, det fick man aldrig reda på.  
<sec/>
På hans tamburdörr, som var försedd med en mattslipad glasruta stod ett otvetydigt anslag: »Träffas endast till kl. 7 f. m.» 
<sec/>
Ringde man på, öppnades en helt annan dörr i förstugan och en ondsint äldre kvinna stack ut huvudet och frågade: Vem är det? Svarade man då icke genast hövligt med sitt namn och sin nation, stängdes dörren för evigt. Envisades man med att ringa, tystnade klockan snart av sig själv, eller av någon annan. 
<sec/>
Kom man däremot in, såg man sig först i ett naturaliekabinett, med herbarier, uppstoppade fåglar, insektslådor och akvarier; senare i ett förmakslikt studerrum, som bar spår av en halvförgången lyx. Röda schagg-emmor, broderade mattor, nötta kuddar med tapisserisöm, oljefärgstavlor på väggarne, till och med en gammal flamländare av känt namn; ett vackert bibliotek, ett dyrbart mikroskop och ett staffli. 
<sec/>
Fastän gammal skolkamrat mottogs man av den tjugofyraårige misantropen med en konventionell artighet, blandad med misstroende och ovilja. 
<sec/>
– Förlåt att jag frågar, men har du galoscher? Får jag besvära bror att torka av sig i tamburen, det är nyskurat och ... 
<sec/>
Det var alltid nyskurat! 
<sec/>
Han tog fram en cigarrlåda. 
<sec/>
– Tack, röker du inte själv? 
<sec/>
– Nej, aldrig! 
<sec/>
– Åh! Men då skall inte jag förstöra dina gardiner! 
<sec/>
– Gör ingenting, du kommer inte hit för att röka. 
<sec/>
– Du är bitter. 
<sec/>
– Åhnej! Jag erinrar mig, förlåt mitt propos, min första termin. Jag kände mig ensam engång och bad några gamla vänner från skolan hem en kväll för att dricka ett glas punsch och röka en cigarr. De kommo och rökte fulla mina båda rum, förstörde min skotska matta och väsnades i trapporna. Följande dag kommo de igen och hade en kortlek med sig; dagen därpå åter, men då hade de druckit ur punschen och rökt upp cigarrerna. 
<sec/>
– Du skulle ha visat ut dem! 
<sec/>
– Det behövdes ej! De kommo aldrig igen! 
<sec/>
Visiterna voro alltid stela; han talade endast om vårt gemensamma studium. 
<sec/>
Jag ville gärna komma honom närmare, men det lyckades ej; jag ville ha hans historia, men han gav den ej. Kamraterna sa, att han inte hade någon historia, att han var en gammal egoist, som aldrig lånade ut penningar; att man aldrig visste när han fick rekommenderat, ty det stod ej på kartorna, att han levde på räntor och var fader- och moderlös, att han var en odräglig människa. 
<sec/>
De grinade åt honom, när de sågo hans bredskyggiga hatt bakom tallarne i kronoparken, där han gick och tog arachnider, de grinade åt honom när de genom fönstret sågo honom vid sitt skrivbord lutad över mikroskopet, de grinade slutligen åt honom när helst han syntes ute och gick till posten, ty han hade stor korrespondens, de grinade som man gör åt det man inte förstår. 
<sec/>
Han var otillgänglig, hemlighetsfull, kall, hård. 
<sec/>
Om man berättade honom ett dödsfall, sade han: gudskelov; om ett barns födelse: stackars barn, och om en förlovning: infamt! Han såg allting genom mikroskop. 
<sec/>
En afton gick jag förbi hans fönster åt kyrkogårdsgatan; rullgardinerna voro ej fällda och lampan brann klart därinne. Mitt i rummet stod han och rökte en cigarr. Han rökte, han som aldrig rökte. 
<sec/>
Jag tillät mig stanna och observera, vilket icke var svårt, då mannen bodde på nedra botten. 
<sec/>
Han tycktes njuta oerhört av cigarren. Efter en stund lade han bort den och gjorde sig redo att gå till sängs. Han flyttade fram nattduksbordet till huvudgärden, drog upp klockan och tog av rocken. Därefter bar han fram en stor glaskupa, ett akvarium och ställde det försiktigt på bordet; som lampan stod på andra sidan kunde jag mycket väl urskilja de gröna saltvattensalgerna, som flöto omkring, men ej en levande varelse syntes röra sig. Han återkom nu från det yttre rummet med en död groda förvandlad till ett fysiologiskt preparat. Jag tryckte ansiktet emot rutan. 
<sec/>
Nu tog han med pincetten några muskelknippen från högra låret och förde ned i vattnet; då blev där ett liv bland algerna; rudyngel och salamandrar kilade om varandra och bakom en buskig Enteromorpha stack nu ett rosenrött finger fram, och så ett, tills en vacker Medusa hjulade fram och lade sig på rygg; öppnade så munnen och fattade med de skära fingrarne de ännu skälvande muskelfibrerna och åt. 
<sec/>
Då log den tjugufyraårige misantropen så gott, så gott mot sin skyddsling. I detsamma stack den ondsinta gamla kvinnans huvud upp över hans axel och hon lade sin hand på hans arm och lutade sig helt förtroligt ned över glaset för att se på! 
<sec/>
Vem var den människan? Åter gåtor! 
<sec/>
Kvinnan försvann; han gick till sängs, låg en stund och njöt av att se sin tystlåtne vän hjulande taga sin motion på maten; därpå fördjupade han sig i en bok och jag gick. 
<sec/>
En mörk kväll hade en kamrat sett honom smyga på kyrkogården med en lykta i handen. Det viskades hemska saker; jag försvarade honom, men visste ej själv vad jag skulle tro, ty han var fanatisk naturforskare. Jag ansåg mig för hans heders skull böra fråga honom om verkliga förhållandet! 
<sec/>
Han blev ond och svarade intet! 
<sec/>
Samtidigt härmed cirkulerade en annan mystisk historia. En ung student, mycket flitig och med stor håg för studier, hade i brist på medel att fortsätta, redan lagat sig i ordning att lämna Uppsala och ge sig okända öden till mötes i huvudstaden. I avskedets stund kommer postbäraren med ett rekommenderat brev innehållande en penningesumma jämte löfte om lika mycket varje månad, så länge han studerade och var flitig. 
<sec/>
Stilen var förvänd och underskriften pseudo. Historien cirkulerade tills den blev gammal och den lycklige unge studenten korresponderade med sin okände under en pseudonym a poste restante. 
<sec/>
Jag gissade på enstöringen och var nog indiskret att åter en gång fråga honom. Han bevisade mig det omöjliga häruti, ty han skulle visst icke korrigera de stora styrande lagarne, som årligen utgallra det alltför stora antalet av studerande; i kampen för tillvaron visar sig vem som för naturens höga ändamål är lämpligast att fortvara. 
<sec/>
– Och vem är det? 
<sec/>
– Den starkaste, naturligtvis! 
<sec/>
– Och de andra? 
<sec/>
– De må gå under. 
<sec/>
– Är detta ett ändamål? 
<sec/>
– De starkare behövde deras död för sin tillvaro. 
<sec/>
– Fy, sådana lagar! 
<sec/>
– Jag har icke stiftat dem! 
<sec/>
Därvid blev det; jag trodde honom! 
<sec/>
En vacker dag såg man i tidningen att han tagit kandidaten. Ingen visste att han tenterat. Han disputerade strax därefter med högt betyg och så var han försvunnen. 
<sec/>
Tre månader senare erhöll jag ett brev: Aix, Bouches du Rhône Provence. Det var från honom. 
<sec/>
Det andades levnadslust och gott mod. Han bodde hos rika släktingar i den vackraste trakt av Frankrike, två mil från Medelhavet och eklaterade nu sin förlovning efter att ha varit trolovad i fyra år! Och det visste ingen! 
<sec/>
Han skrev bland annat: 
<sec/>
»Det var oklokt av mig att vara hemlighetsfull i en småstad; hade jag talat mer om mig själv, hade man icke talat så mycket om mig! Jag skall ändra taktik. 
<sec/>
För att slippa bli föremål för vidare samtal skall jag för dig avslöja alla mitt livs hemligheter på en gång. 
<sec/>
Vem är jag? Ack! Kamraterna ha sagt det så många gånger, jag har själv bekräftat det, men du tror icke! Du vill alltid ha något intressant! Jag är vad man tar mig för – en obetydlighet, en egoist; jag fruktade nog ofta att man skulle ta mig för ett snille, och då hade min frid varit all! Jag läste in mig för att så snart som möjligt byta Uppsala mot Provence; du tror att det var för vetenskapen! Vetenskapen var för mitt nöje, Uppsala var för mitt nöje, ensamheten för mitt nöje! Du tror man lever för att gagna; tro icke det! 
<sec/>
Vad de anonyma penningsändningarne beträffar, så voro de anonyma, därför att jag icke ville öka mina ovänners tal. Tror du att han skulle ha förlåtit mig det någonsin, han som aldrig kunde lida mig! 
<sec/>
Jag är även skyldig dig förklaring över ett par mörka punkter i min Uppsalahistoria. Hör då! 
<sec/>
Mina kyrkogårdspromenader vid lyktsken gällde en rar daggmask som jag höll på att beskriva till Vetenskapsakademiens Översikt. Min vetenskapliga (ha! ha! ha!) avund tillät mig icke röja mig, med fara att bli misstänkt som liktjuv! 
<sec/>
Till sist min historia! Premisserna till denna förtorkade existens, orsakerna till denna världsföraktares mångåriga kval och bitterheter, jag är skyldig dig hela sanningen, ädle vän! 
<sec/>
Jag var blott sju år, en liten ljuslockig pilt, med ett öppet ofördärvat sinne, då jag började röka cigarr. Passionen tilltog i sådan grad, att jag vid inträdet på Gymnasium hade ådragit mig en kronisk magkatarr: när jag kom till Uppsala hade levern även blivit lindrigt afficierad! Tänk levern! För att spara tid uppsköt jag brunnskuren till efter examen! Vattnet i Aix är förträffligt och jag är på bättringen, men icke fullt återställd, som du kan höra! Jag känner dock dag för dag huru olyckorna upphöra, huru ödet tröttnar att förfölja mig och huru människorna förbättras – jag har redan sett en ängel här nere! 
<sec/>
Det var min historia! Går den inte an! 
<sec/>
Skall den vara krångligare! Det är inte så krångligt här i världen som du vill tro. Jag undrar om du inte skulle behöva komma hit ner!» 
<sec/>
Följande dag emottog jag åter ett brev: Aix, Bouches du Rhône, Provence. 
<sec/>
Det innehöll endast detta, som avlyfte den sista stenen från mitt bröst. 
<sec/>
»P. S. Jag glömde säga dig vem den gamla avskräckande kvinnan var, som framlevde sin gåtfulla existens i mitt kök! Det var min städerska! 
<sec/>
D. S.» 
<chapter/>

<chaptername>Sorken.</chaptername>

<sec/>
Det är hans tolfte termin som går in; han läser på graden ännu; inte har han varit lat precis, men han har varit bland det folket, som aldrig kommer sig för att hålla sig framme. Han har sett yngre kamrater gå om sig, men i stället för att sporra honom har detta gjort honom resignerad. Han betraktar sig som Uppsalabo och har inte brått, så länge fadern utan knot skickar honom de sparsamma medlen, ty på de sex åren ha pengarna sjunkit i värde. Hans olycka härrör av hans val av ämne, ty han hörde till den svärm som slog sig på estetik, då det var på modet och man talar om att han skrivit vers, som han lät trycka en gång, vilket han numera förnekar. 
<sec/>
Nu hade han blivit fet och med fetman gick ärelystnaden bort, men han behöver sova desto mer. Han besöker därför aldrig annat än en elvaföreläsning, på Lilla Gustavianum, ty det drar på Stora och hans hår är förtunnat. I bland får han där höra en stump ur filosofiens historia, en annan gång ett åttondedels kapitel ur Romarbrevet, så ett stycke arkitekturens filosofi. Han sitter alltid på sista bänken uppe vid fönstret med fri utsikt åt gården; han har alltid fallkniven framme och har gjort djupa studier i xylografien; när han lyfter på den tjocka oljefärgshinnan, kan han bestämma huru många terminer han tjänstgjort vid universitetet, ty han började skära sina initialer på hebreiska redan första terminen, och sedan dess ha borden blott varit målade tre gånger. Han räknar årsringarne, säger han. 
<sec/>
När han kommer upp i termin, går han strax till nationen och lånar Nordbergs Carl XII; den skall han sova middag på, ty det bestås inga kuddar i hans skinnsoffa och han har studerat skinnets märkvärdiga egenskaper att först kyla och sedan bränna. 
<sec/>
Han röker fortfarande pipa, vilket gör hans rum mindre angenämt att vistas uti. Det är en liten vindskammare i Svartbäcken som han bebott, sedan han först kom upp; taket är brunt, tapeterna bruna, möblerna bruna, han har »rökt in» sin kammare själv, säger han gärna med en viss stolthet. 
<sec/>
Han äter middag hemma ur mathämtaren och alltid i sällskap med någon likasinnad. Han har alltid 25 halvbuteljer öl vid dörren, och blir samtalet livligt, så kan han glömma sig kvar vid bordet ett par timmar med ölglaset och pipan; men sedan sover han middag till klockan 7. Då, när skymningen inträder, går han till Phoenix och dricker toddy med en borgare, ty han tycker inte om studenter; de äro för unga för honom och för bråkiga. Han vill sitta tyst och stilla i ett soffhörn och virvla rök, under det att samtalet, helst ett politiskt, rör sig i jämna opassionerade perioder, interpunkterade med små klunkar ur den bruna toddyn. Drack han fler än fyra toddar, kunde han bli sentimental, som han kallade det, och då berättade han gärna sin historia, varöver han skämdes gruvligt dagen efter. Hans historia var enkel och vanlig, och handlade inte om honom utan om ett fruntimmer. 
<sec/>
Han hade en passion, som kanske också bidrog att förlänga hans vistelse vid universitetet; han gick på bokauktion. Icke för att köpa böcker och icke läsa, utan för att höra på buden. Han betraktade böcker som typografiska alster; han talade aldrig om titeln eller författarens namn utan endast om boktryckaren. 
<sec/>
– I dag går en Amund Laurentzson; vill ni ha en Ignatius Meurer, så passa på om lördag. Ni skulle ha sett en sådan Petrina; den här Niclas Wankijff var mig en stympare. 
<sec/>
Borgaren fick stundom åhöra sådana samtal och som han hade lätt att fatta, gick han sedan och spridde ut bland sina bekanta att t. ex. sextonhundratalets störste författare, Johann Kankel till Visingsborg hade skrivit ett lärt arbete, som hette Nils Matson Kiöping. 
<sec/>
Om söndagarne åt han middag hos sin borgare, varefter de båda gingo i aftonsången och hörde någon teologie kandidat. 
<sec/>
Så framflöt hans liv – stilla och lugnt; han gjorde aldrig något ont, blev aldrig häcklad, var en god människa, hade alla förträffliga egenskaper, gick i kyrkan, skrev till sina föräldrar, opponerade sig aldrig, gick på föreläsningar, men tog aldrig examen. 
<sec/>
Han lämnade Uppsala vid 26 års ålder, utan någon bitterhet mot lärare eller kamrater, lika värderad och avhållen som när han kom. Därpå gick han in i diskonten och köpte ett tryckeri i landsorten. 
<chapter/>

<chaptername>Mellan drabbningarne.</chaptername>

<sec/>
Han var puckelrygg, den lilla stackarn, men han var glad och nöjd, ty han hade ett fromt sinne och hade lidit sig fram till den punkt där löjet vidtar. Men han var stolt också, ty han hade tagit medikofilen. Han hade en liten behändig hand och ett säkert öga, så att ingen avrådde honom från att fortsätta. Han var mycket fattig, men han hade inga skulder, men nu skulle de göras, ty hans stipendium på 200 rdr räckte endast till böcker. Det var den honnetta fattigdomen, som lever på försakelser.  
<sec/>
Hans studenttid – han var kandidat nu – hade alls icke varit rolig! Hundra riksdaler i termin hade räckt; mjölk och bröd om morgonen, likadant om kvällen, och middagen i matlag med en kamrat för sex rdr i månaden. Ett vindsrum för femton rdr med en famn ved, som han köpte själv på torget för sju. 
<sec/>
Men det hade varit mycket svårt ibland, då extra utgifter, såsom till kläder, hade gjort en bräsch i kassan, och han hade behövt sex terminer till sin medikofil. 
<sec/>
Sista terminen var riktigt svår och då just som han höll på med tentamina. Han flyttade om hösten in i ett gammalt träruckel vid Järnbron, uppe på vinden naturligtvis; rummet var inskjutet som en låda på gaveln och taket hade av åsen fått form av ett likkistlock. Långt ut i rummet sprang husets gemensamma skorsten fram; en tältsäng med madrass, täcke och dyna, men inga lakan; ett köksbord vid fönstret, en rödmålad byrå, och ett par stolar utgjorde möblemanget. Han läste vid ett talgljus i en halvbutelj. 
<sec/>
Oktober månad kom och med den kylan; han hade ingen ved och kunde icke skaffa någon. Då upptäckte han att hans skorsten, som han förut ogillat för dess vanprydande fason, spred en behaglig värme omkring i rummet. Han satte sig med ryggen mot densamma och läste. Denna glädje räckte i tre dagar, men på den fjärde var skorstenen obevekligen kall. Han sökte orsaken och fann att den endast tjänstgjorde åt bagarstugan, vilken begagnades blott var fjortonde dag. Det var ett svårt slag. Nöden började visa tänderna; han gjorde så också och bröt med mycken möda loss klädhängarne i skrubben; panelerna följde därpå. Dessemellan sprang han ut i skymningen med sin nattsäck och lånade hem en brasa ved av någon fattig kamrat – han kände inga rika. 
<sec/>
När han gått flera gånger på samma ställe blygdes han och fann sig nödsakad till en utväg som han förut bävat för, ja, som han ansåg lika med ett brott. 
<sec/>
Det hade börjat snöa, men snön smälte och sög sig in genom takpannorna och genom läkterna och genom takpapperet, så att det dröp i hans säng, vilken tjänade som soffa om dagen och apterades till säng om kvällarne helt enkelt genom att han lyfte på täcket; och nu när det blivit kallt var sängen hans enda räddning även om dagarne; han var uppjagad ur sitt bo, han var hotad i sin tillvaros första villkor. Då fattade han beslutet att gå till »Fernan». 
<sec/>
Det var ett bittert ögonblick, det gällde hans klocka, ett minne; men det gällde också hans framtid. Han slog upp rockkragen för att ej vara igenkänd och styrde genom snödrivorna bort till den mörka Kungsdiksgatan. Han gick länge utanför med bultande hjärta. Han såg så många klockor, som hängde där i fönstret – så många minnen; han tyckte att han gjorde något illa; men så tänkte han på sin examen och han gick in. Det var en brokig anblick, som gjorde honom något förvirrad. Nya kläder, mässingsinstrument, fortepianos, skodon, böcker, tobakspipor, paraplyn; allt som en människa kan undvara, utom mat och värme. 
<sec/>
Han mottogs vänligt av en medelålders fru och framstammade sitt ärende: han skulle fråga om han kunde få något på den här klockan; han hade råkat i en tillfällig förlägenhet, men han skulle ta ut den snart, den var ett minne. 
<sec/>
– Jaså det är minne, sade frun med ett försmädligt leende. 
<sec/>
Den stackars gossen visste icke att det var den vanliga formuleringen av en sådan låneansökan. 
<sec/>
Han fick en tia. 
<sec/>
– Namnet? 
<sec/>
Vilket ögonblick! Han förnekade sin identitet. Han ville störta ut, men i dörren möter han tre stojande kamrater, som väl tycktes känna vägen och som säkert icke voro där av samma skäl som han. 
<sec/>
– Nej, se lilla Anton! Vänta nu ska vi vara tillsammans i kväll och ha roligt. Här blir strax pengar! 
<sec/>
Han skämdes, men han stannade och han följde med ut och han rumlade och blev drucken och hemförd. Men han drömde så vackert och han vaknade förvånad; han låg i sin egen säng – med lakan – rena lakan för första gången på sex veckor. Vem hade givit honom dem? 
<sec/>
Så kom ångesten över honom! Han hade varit ute och rumlat i går; han hade förstört sin tia; han hade ätit hummer; han hade druckit curacao! Han hade varit hos pantlånerskan och fallit i rövarhänder. 
<sec/>
Han såg åt huvudgärden; där stod en stol, med strykstickorna, ljusbuteljen, vattkaraffinen, portnyckeln, en uppslagen kardus Hoppet och hans tia; allt väl och ordentligt uppdukat! 
<sec/>
Men han hade svårare pärser än så; det var då när maten tog slut och han skämdes att gå och låna. Han svalt då, men han läste, läste oavlåtligt och försummade aldrig föreläsning eller kollegium. 
<sec/>
En gång fann man honom på sin säng liggande avsvimmad över sin Fysik, som han skulle tentera dagen därpå. Han hade icke ätit på 48 timmar. 
<sec/>
Emellertid hade han tagit medikofiln och lade nu in sin ansökan till underläkareplats på Garnisonssjukhuset, där han skulle erhålla fria husrum och 60 rdr i termin. Hans ansökan beviljades och han gjorde sin första rond, men föll till golvet, när han fick åse en ledvricknings irättasättande. Fältläkaren, som med detsamma inträdde, blev högst förvånad över att se en liten människa ligga på golvet, blek och i kallsvett; han lyfte upp den stackars gossen och frågade medlidsamt: vem är du, min lilla gosse? 
<sec/>
– Jag är underläkare på Garnison och medlem av Fältläkarekåren! 
<sec/>
Man besparade den lilla krymplingen den förklaringen att ett brott mot reglementet i misstag blivit begånget och han fick stanna terminen ut. Han visste icke att han var puckel! 
<sec/>
Så kom han åter till Uppsala och gick på sjukhuset; men det blev allt svårare för honom att reda sig. Men det gick! Tidigt var han uppe om morgnarne och skötte sina affärer, så att han var i arbete klockan 9. 
<sec/>
Det hade åter blivit vår och kamraterna hade skilts åt olika håll; några hade gått ut på beväringsmötena, andra till förordnanden i landsorten och andra åter till badorter. Han var ensam i staden och såg en förskräcklig sommar för sig i Uppsala, där somrarne kunna vara outhärdliga. 
<sec/>
Det var en majdags eftermiddag; han hade sutit i Carolinaparken och läst och gick nu upp på Slottsbacken för att få litet horisont. Landskapet är inte just vackert, men det gav icke heller någon längtan till landet, utan väcker snarare föreställningar om havet; och han var född vid kusten och blev hemsjuk, då han såg ångbåten böka sig fram mellan de gruvliga trädesåkrarna. Och han såg hela sommarens fasor mot sig och han önskade att det var höst igen. 
<sec/>
– Nå se det var då tur att jag råkade dig; gå genast till inspektorn och lyft respengar; jag gratulerar! Men skynda dig innan patienten dör! 
<sec/>
Konklusion: den lille reste kvällen därpå till Bohuslän för att inträda i sin befattning som husläkare hos en mäkta rik köpman, vilken blivit svagsint av vällevnad. För besväret erhöll han 200 rdr i månaden och vivre, vivre på ett slott vid havskusten. Och han andades åter! 
<sec/>
Den gamla byggnaden hade uppstått under Ostindiska Kompaniets glansperiod på 1740-talet, då nuvarande ägarens förfäder hade samlat en kolossal förmögenhet. Parken var anlagd i fullständigt kinesisk smak efter ett mönster från Kantons omgivningar. 
<sec/>
Där fanns akacier och sykomorer, grottor och dammar med guldfiskar och svanor; små bambupaviljonger och fontäner; voljärer med fasaner och påfåglar. Åkrarne voro igenlagda och ängarna voro icke slagna i mannaminne. Hela trädgårdsland voro besådda med blommor; där fanns en fruktträdgård med de ljuvligaste träd och en köksträdgård och melonbänkar och jordgubbsland, persikospaljé och vinkast; vart man kom mötte ögat väldiga vaser av äkta porslin från Mingdynastien och i rummen glänste det dyrbaraste cracquelée, bredvid japanska emalj-arbeten. Huset var omgivet av verandor med markiser av finaste bambu och nankin; hängmattor funnos anbragta här och där emellan träden, och solskärmar av siden och damast stodo över allt till hands. I svandammarne och kanalerna lågo båtar, men längst ner vid havsstranden låg en kutter med två båtsmän färdiga att hissa på vid kommando. I stallet funnos fullblod och jaktvagnar. Där var med ett ord alla ingredienserna till ett paradis, men där fattades skapelsens krona. Hushållet bestod nämligen endast av dåren, vilken stod under en husfrus, en hovmästares och en kammartjänares välde; men vad brydde han den lilla Doktorn sig om människorna, då han för första gången fick ostört njuta av sin frihet, av naturen och denna jordens timliga goda. 
<sec/>
Han blev yr av det myckna, men glömde icke att befria fången från det tryckande tyranniet, varför också denne visade sig tacksam. 
<sec/>
Han och den sjuke suto ensamma vid middagsbordet och hade var sin betjänt bakom stolen; han åt själv sex rätter mat, de härligaste ostron och friskaste hummer och drack de ljuvligaste viner, under det att den rike mannen satt bredvid och åt kokta höns och mannagrynsvälling. Efter middagen lågo de båda i hängmattor av manillagarn och den sjuke åsåg med avund huru den fattige kandidaten rökte fyrtioriksdalers cigarrer, och drack direkte importerad maraskino. 
<sec/>
Han seglade ut på havet och lät alla sorger blåsa bort; han rodde omkring på kanalerna och sköt kaniner med revolver; han satt i en kiosk och metade guldkarpar; men det var icke bra, ty dem brukade husfrun göra sig en liten inkomst på om höstarna och därför uppstod meningsbyte, hemlig korrespondens till den sjukes förmyndare, vilket åter gav anledning till utfärdandet av en ukas, som gav Doktorn absolut beslutanderätt över allt levande både folk och fä på hela gården. 
<sec/>
Augusti månad gick in och han besökte sina trädgårdar; han fann behag i jordgubbarne och skickade upp pojkar i bigarråträden; han prövade persikorna och vindruvorna och fann att de ännu behövde en månad på sig; han lät skörda hela fång med lövkojor, petunier och scabiosor för att sätta i sina mandarinvaser; han njöt av ögonblicket som ett barn, han visste icke om han skulle få igen sådana dagar. Under sin promenad i trädgården får han se en ljus sommarklänning och en liten halmhatt med blå slöja skymta mellan buskarne. Han blev så rädd, att hjärtat begynte bulta och han gick upp på sitt rum och trodde icke att han vågade gå ut mer den dagen; han beslöt senare på eftermiddagen att raka sig, varefter han påtog en vit halsduk. Han kom därvid att kasta en blick i spegeln och fann att han var mycket ful. Han gick ner i salongen och gjorde några slag över golvet; där råkade sitta en stor trymå, som gjorde att han kunde se sig hel och hållen; han fann att axlarne sutto för högt upp! 
<sec/>
Därpå gick han upp i slottstornet, ända upp till lanterninen och såg på utsikten; han hade trädgården och parken under sig och längst bort havet; han kunde se allt som rörde sig därnere och han såg en ljus klänning röra sig i trädgården. 
<sec/>
Han gick ner i stallet och undrade om han skulle kunna sitta till häst. Därpå tände han en stor cigarr och gick utanför trädgårdsstaketet. 
<sec/>
När det blev kväll gick han till sjöpaviljongen och tyckte att det var tråkigt, så att han strax gick hem igen och beslöt att tillbringa en del av morgondagen i trädgården. 
<sec/>
Han steg upp i tid följande morgon och rakade sig! Han slog upp fönstret och andades provinsrosornas doft och åhörde lövsångarens strofer med ovanlig uppmärksamhet; han knöt länge på halsduken, polerade naglarne, tog hatt och käpp och gick, men möter i dörren en betjänt med andan i halsen: patienten var illa sjuk. 
<sec/>
I två dagar satt han inne i sjukrummet och på den tredje fick han resa in till staden för att underrätta om dödsfallet och samtidigt erhålla entledigande. 
<sec/>
Just nu när vindruvorna skulle till att mogna och dahlierna började slå ut, måste han lämna paradiset och återvända till Uppsala, utan att ha sett trädgårdsmästarens dotter, ty det var väl hon ändå. 
<sec/>
Han packade alltså in och återvände till Uppsala. 
<sec/>
  
<chapter/>

<chaptername>En Snobb.</chaptername>

<sec/>
Denne person var nog olycklig att vara son till en högre ämbetsman, vilken även var förmögen; därjämte bar han ett namn, som ehuru det icke återfanns i adelskalendern, dock ägde en utmanande klang och som väckte desto större förargelse, som dess utländska stavningssätt alltid föranledde dess oriktiga uttalande; där fanns ett par bokstäver för mycket!  
<sec/>
Dessutom hade naturen begåvat honom med ett fördelaktigt yttre, varför han visade sig tacksam genom att vårda detsamma; han älskade nya kläder varje halvår, vilka han lät borsta varje morgon och kunde icke förmå sig att gå på en föreläsning utan manschetter; när det var smutsigt ute stoppade han icke byxorna i stövlarne, utan tog på galoscher. Som hans ögon voro dåliga, begagnade han lornjett, ty han ansåg sig för ung att nyttja glasögon. 
<sec/>
Denna avundade och skarpt klandrade man hade sin uppfostran att tacka för sina olyckor och bör hans historia lända föräldrar och målsmän till varning. 
<sec/>
Han inskrevs efter sin fars önskan i X-lands nation, oaktat han utgått från ett läroverk i huvudstaden. När han nu inträdde på nationen fann han sig omgiven av sexfotlånga bredaxlade landsmän, vilka han aldrig sett förr och som talade ett för honom främmande språk. De betraktade hans snygga kläder med misstänksamhet. Ingen vågade till en början dricka brorskål med honom, ty hans försynthet togs för högfärd, tills en äldre föreslog en allmän brorskål med »rännstensungen» – så kallade provinsen huvudstadsbefolkningen den tiden. – Som offret icke ville överlasta sig, vägrade han att tömma varje särskilt glas i botten, vilket framkallade en storm av ovilja. 
<sec/>
Han sökte närma sig några jämnåriga, men de voro fullt upptagna med att formera ärofullare bekantskaper bland de äldre. 
<sec/>
Andra besöket på nationen utföll ändå sämre. Han kunde icke deltaga i en kavalleristrid därför att man under den nöjsamma gardistleken »spänna kyrka» krossat hans lornjett. En kavalleristrid tillgick så: nationen delades i två trupper; klädd i teatergarderobens kaskar, sablar och harnesk satt man upp gränsle över stolarne och efter en allmän ritt omkring salen, gjordes slutligen chock under förfärliga trumpetsignaler. De krossade stolarne sattes upp på nationens utgifter under rubriken teater. 
<sec/>
Följande nationszwück uppläste en skald ett poem kallat »Snobben», vilket väckte allmänt jubel. I detta skaldestycke skildrades den olycklige från topp till tå; hans byxor, hans urkedja, hans manschetter, hans galoscher, hans dåliga ögon, hans rena näsdukar, hans far och mor. 
<sec/>
Från den stunden besökte Snobben icke mera nationen, utan sökte upp sina gamla skolkamrater. 
<sec/>
Underliga rykten började gå. En hade sett honom äta med gaffel på Gästis, en annan hade hört honom vägra att taga fyra supar vid smörgåsbordet, en annan hade sett honom rida på Stockholmsvägen. Han besökte föreläsningar och kollegier regelbundet; han var alltså ett dumhuvud, det syntes ju också på hans yttre. En morgon väcktes den olycklige av en stor landsman, som svär på att han måste låna honom pengar. Protester hjälpte ej, ty landsmannen höll ett rekommenderat brev i handen, vilket han av artighet uttagit åt Snobben; ja han hade redan öppnat det och broderligen delat summan i två olika stora delar, men han svor på, att han icke läst brevet. 
<sec/>
Då adressaten förklarade sin missbelåtenhet med brevöppningen, lades detta honom till last vid nästa juniorsval. 
<sec/>
Numera kunde han aldrig besöka nationens läsrum, ty alltid haglade försåtliga tillmälen och lömska avsides. 
<sec/>
Följden blev att den unge personen tillsammans med andra olyckskamrater hyrde en särskild lokal, där de kunde läsa sina tidningar och även spela kort. Detta var ytterst oförsiktigt, ty nu hade småstadsskvallret fått eld i sina blår. 
<sec/>
Det talades om hemliga orgier, om osedligt liv i smyg; om man förut föraktat, så avskydde man numera alla bättre klädda studenter. 
<sec/>
Hans syster skulle resa till en pension i Lausanne och som hon icke kunde medföra en liten vacker vinthund, lämnade hon den i brodrens vård. 
<sec/>
Aldrig hade i Uppsala någon resande kunglig person väckt en sådan uppmärksamhet som den stackars hunden. Man stod i fil på trottoarkanterna och slog upp höga skrattsalvor; man hetsade större hundar på den lilla stackarn och det kunde även hända att man gav honom ett käpprapp i förbigående. När det blev tjugo grader kallt och hunden började frysa, fick han ett ylletäcke. Denna onödiga nyhet var oerhörd och indignationen allmän; det ljöd ett enda ursinnigt rop: »en hund med hästtäcke», man trodde nämligen att endast hästar begagna täcken. 
<sec/>
Hunden måste skickas hem igen, sedan han först på en källare blivit fagnad med sockerbitar doppade i konjak, varav han blivit sjuk. 
<sec/>
Han hade av en kär anförvant vågat få en mycket vacker käpp, förfärdigad av nerven i ett palmblad; som han fäst sig vid detta sällskap, lät han sätta en silverskolla över knappen. Denna onödiga lyx hade kostat honom en riksdaler, eller »fyra toddar», som hans landsmän räknade; men som guldsmeden, vare sig av fåfänga eller oförsiktighet, kontrollerat plåten, skulle denna oskyldiga pjäs bli en källa till många lidanden. En Ylänning råkar en afton då han letade sitt spanska rör upptäcka hemligheten; den spriddes som en löpeld. »Har ni sett käppen?» 
<sec/>
Käppen talades om i åtta dagar. Den sparkades och pinades och kastades i alla källartamburer; plåten blev bucklig, fernissan skamfilades, men käppen höll, ty det var en god käpp, och det var hans olycka. 
<sec/>
En dag blev han borta; ägaren letade den förgäves bakom galoschhyllan där den brukade ligga; den var borta. Ägaren annonserade på knuten och lovade en jämförelsevis stor belöning åt finnaren. Nu stod det folksamlingar vid knuten; man skrattade och hojtade och skrev roliga kommentarier på annonsen. 
<sec/>
En morgon gick käppens ägare sin promenad utmed ån! Han såg ängsmarken invid vägen uppbökad; grästorvor voro uppsparkade som man får se där boskap går på bete, men där gick icke boskap, och tydliga spår av klackjärn syntes på den fuktiga jorden. I gräset blänkte något; det var den fatala silverskollan och bredvid låg käppen, sargad, trampad, böjd som en sprättbåge, men icke av; det var därför marken var så bökad. Att det icke var en tjuv som tagit käppen, det vittnade det överskattade silvrets kvarvaro. Vem var det då? 
<sec/>
I fyra långa år framsläpade denne unge man, på vilken naturen och ödet slösat sina gåvor, sitt liv som en biltog i den lilla staden. Han var aldrig student, fast han tillhörde kåren; han vågade aldrig gå på sången, aldrig på nationen, aldrig på installationer och hälsningar, aldrig på baler eller spektakler, ty han blev alltid skymfad; han var »bland landsmännen» dum, högfärdig, ytlig, utsvävande – med ett ord en Snobb! Och i verkligheten var han intet av allt detta. 
<sec/>
Efter fyra ledsamma år tog han en lysande Juris-kandidatexamen. 
<sec/>
Vet ni vad man sade då? 
<sec/>
– Ä-äh, sa man. 
<chapter/>

<chaptername>Ett folknöje.</chaptername>

<sec/>
Spikad! – Så lydde det fåordiga telegram han i maj månad 18 ... erhöll från Uppsala.  
<sec/>
I översättning skulle det heta: ditt namn har blivit uppspikat på en svart tavla i Dekanus’ farstu, 2 tr. upp, Järnbrogatan 7; om du infinner dig där, så får du mot 2 rdr 50 öre lyfta ett halvt ark bikupa med två dåliga namnteckningar skrivna med gåspenna, lite diverse trycksaker och längst ned en 25 öres karta; detta papper, – vilken glädje för föräldrarne, vilken tillfredsställelse för målsmännen – är ett pass, som för dig öppnar den stora utsikten till kanhända granparnassen i Domkyrkan, kanhända till predikstolen eller lasarettet, detta papper skall hos dina förläggare gälla lika med ett livförsäkringsbrev, ty du har fått på hand på din framtid, du är räddad, – du har skrivit ditt latin! 
<sec/>
Så stor roll spelade för många, många år sedan det romerska språket vid universiteten, att få examina kunde avläggas utan att delinkventen först offentligen »författat» en latinsk »avhandling» som det så skönt hette. 
<sec/>
Att författa anses i allmänhet ganska svårt, men att författa offentligt är ansenligt mycket svårare. Därföre sökte man så mycket som möjligt underlätta arbetet, och hade på sistone dessa skrivningar, vilka företogos två gånger om året, urartat ända därhän, att de betraktades som ett slags återkommande folknöjen, ty ingen behövde bli kuggad om han blott förstod att sköta sig. Härtill hörde, att en tid före den egentliga skrivningen hos vederbörande adjunkt eller professor samtidigt avlämna trenne uppsatser, trenne översättningar och tio riksdaler. Rättvisligen måste erkännas att priset var fixt. 
<sec/>
Avråddes man efter förberedande prov att gå upp, så borde man icke gärna göra det, ty det fanns dock vissa grundsatser; tillråddes man, så utsåg man ett gott, pålitligt sällskap och gick upp. 
<sec/>
Det var i medio av april, då värmen ej tillät någon vidare läsning och terminen var skämd. Det fanns så mycket oslagna käglor kvar hos Lambys och så mycken odrucken punsch på Hovet. Man ville dock försona den förflutna terminens synder med att skriva sitt latin. Förberedelserna voro undanstökade och dagen före den avgörande dagen var inne. 
<sec/>
Vid sextiden på kvällen strömmade skaror av studenter upp till Kuggis, åtföljda av städerskor med klädkorgar och nattsäckar fulla med böcker, vilka dagen därpå skulle användas som källor. 
<sec/>
Det vimlade snart uppe i de låga rummen; man bildade partier och antecknade med krita sina namn på de svarta borden; deponerade sina bokupplag på golvet och mottog av kursor Bergholm goda råd och förmaningar, i synnerhet om man såg grön ut. 
<sec/>
Mången överliggare som i åratal prövat sin otur hälsades av den gamle med en bekant nickning och löfte, att han den här gången skulle söka göra något för dem. 
<sec/>
Följande morgon kl. 8 med kvart var man på platserna till ett antal av fyra hundra man, sedan middag först blivit beställd till kl. 1. 
<sec/>
Dekanus infann sig, sorlet lade sig och nu upplästes under dödstystnad de ämnen över vilka man skulle författa. 
<sec/>
Därpå uppträdde kursor och höll ett gammalt välkänt tal, innehållande ordningsreglorna, alltför detaljerade att här kunna återges. Han var den som skulle uppehålla disciplinen, den närvarande docenten fungerade endast. Han var omutlig, stum och blind. 
<sec/>
Nu började man med ett konstlat lugn att formera blyertspennor, vika av papper, slå namnteckningar och skugga bokstäverna i det ämne man funderade på att välja. Man valde helst ett sådant, på vars svenska betydelse man var bergsäker, ty man visste mycket väl, »att intet är i allmänhet osäkrare» än att översätta latin. Helst togs ett sådant ämne, där man uppdagat några gamla kända namn som Sulla, Cato, Caesar, Alexander o. d. emedan man då hade de bästa utsikterna att få fram ur författarne, sådana som den gudomlige Cornelius, vars uppsatser synas vara frukter av Förf:s itererade latinskrivningar, eller den outtömliga Livius, vars sköna perioder tyckas förfärdigade på en strumpstickningsmaskin. Den senare var i synnerhet god för dem som skulle ha högre betyg och skriva långt. Då drog man ut periodens skelett som ränningen ur en väv och så slog man i nytt! 
<sec/>
Nog av, den försiktige och svage skrev en kort uppsats på så dålig och inkrånglad svenska som möjligt, med visshet att därigenom åstadkomma det bästa latinet. 
<sec/>
Och därpå översatte han! 
<sec/>
Voilà tout! 
<sec/>
Var man mycket dålig, så hade man gamla rättade temaböcker med sig och lokaliserade. En uppsats om Augustus t. ex. lokaliserades till en om Gustav III, Caesar blev till Napoleon o. s. v. 
<sec/>
Den skicklige däremot kunde, om han förstod att undvika alla svåra vändningar, och om han hade sina ramar av konjunktioner tillhands, samt kunde från paletten – en lista med fraser och bons-mots ur Cicero – hämta en och annan färgklatsch, tillreda en ganska behaglig latin som hugnades med det höga betyget approbatur. 
<sec/>
Förmiddagen slank tyst och stilla under djupsinniga forskningar, högst sällan avbrutna av några svaga viskningar. Vakthavande docenten satt och läste borta i en smyg och såg ingenting; kursors blickar följde misstroget någon, som på tå smög sig fram mellan borden för att dricka ett glas vatten och på hemvägen lämna eller mottaga något halvhögt förtroende. 
<sec/>
Nu blev kl. tolv. Solen kastade sig ned över domkyrkan, snön smälte på taket och det började smattra på fönsterplåtarne, kajorna stimmade kring tornet och katedralisterna, som sluppit lösa, lekte hök och duva under högljudda skrik. 
<sec/>
– Om man skulle öppna ett fönster, föreslog någon. Gjort! Och nu strömmade vårluften in och livade upp sinnena; man drog andan och började småprata. 
<sec/>
– Skriv färdigt konceptet innan maten kommer – varnade en äldre kund – jag känner till det där. 
<sec/>
Man skrev nu allt vad tygen höllo och klockan slog 1. Allmän resning, sträckningar och gäspningar! Matkorgarne buros in och man dukade upp biffstekar och smöraskar, brödkorgar, soppterriner, vinbuteljer, konjakskaraffer och brännvinsflaskor. 
<sec/>
Gamla Kuggis har blivit förvandlad till en festsal; det är en bankett av egendomligaste slag. 
<sec/>
En tjock teolog med servetten knuten om halsen är nog oblyg att mitt över rummet trycka en jurist i ett glas portvin. 
<sec/>
Korkar smälla, knivar och gafflar skramla; en har tagit av sig i skjortärmarne och undrar om inte en cigarr ... En annan börjar sedan han petat tänderna med en trädgårdskniv att vissla en okänd melodi. Och vakthavande docenten, han vänder ryggen åt alltihop, stirrar ut genom fönstret och äter ett hopslaget smörbröd. 
<sec/>
Här dränktes betänkligheterna och i glädjen fattade mången det välvisa beslutet att skjuta upp hela skrivningen till hösten – man tyckte att det var synd att sitta inne en sådan vacker dag, och så gick man. 
<sec/>
De som stannade redigerade nu varandras opera och en kamratlik fördelning av kunskaperna ägde alltid rum utan lärarens ingripande. 
<sec/>
När klockan blev 2 avlämnade emellertid han, som stannat kvar, följande snilleprov pro gradu som här i svensk översättning meddelas. 
<sec/>
»Lucius Sulla botade fäderneslandet med starkare läkemedel än faran krävde. 
<sec/>
Sedan Carthago blivit förstört, började Roms gamla välde att ramla, ty upplösta av fruktan för den tävlande staden och, mera övermodigt, än tillbörligt var, förlitande på sin makt, tvekade de aldrig att begå de orättvisaste dåd, vartill även på den senare tiden kommit, att Attali skatt, och de rikedomar, som blivit rövade i Asien, i synnerhet hade bidragit därtill, att folkets seder fördärvades och att romarne, svekfulla som de voro, hade bekrigat de närgränsande staterna, varav följde, att de, då de kränkt det ingångna förbundets helgd, framställde det aldra sämsta exempel, vilket framkallade, att, då det redan hotande kriget med bundsförvanterna utbröt, den största olycka tillskyndades romerska väldet, och att, sedan fred blivit sluten, då medborgarnes antal alltför mycket ökats, signalen gavs till det borgerliga kriget.» 
<sec/>
– Det var Livius det där; nu kommer Tacitus. Kort galopp! 
<sec/>
»Detta krig störtade republiken och friheten; många brott mot gudarne hade romarne begått; tiden var inne att dessa skulle hämnas; en hämnare uppstår när statens undergång icke är fjärran; han begagnar det starkaste läkemedel, då han såg staten nära att uppge andan, ty han tror sig ännu kunna bota den; Sulla tvivlade ju icke, att ju fäderneslandet, ehuru sakernas läge var förtvivlat, likväl skulle kunna befrias från yttre och inre fiender.» 
<sec/>
– Och så i trav igen! 
<sec/>
»Till den ändan, då han, sedan kriget med Mithridates blivit slutat, hade fört hären tillbaka till Rom, började han att på det värsta sätt rasa mot sina motståndare, och på det han desto lättare skulle kunna fullfölja vad han satt sig före, proklamerade han sina fienders namn och utfästade belöningar åt dem som angåvo desse.» 
<sec/>
– Denna punkt tog han oförändrad ur Gedike’s skrivövningar. 
<sec/>
»Varuti just orsaken, varför staten, sedan av proskriptionen de största brott blivit födda, ramlade, låg.» 
<sec/>
Denna punkt hade han skrivit själv! 
<sec/>
Sedan 1872 genom en kungörelse på konsistoriidörren begagnandet av »spirituösa eller andra starka drycker» vid latinskrivningen blivit förbjudet, ävensom bruket av varm mat, avmattades intresset för den vackra idrotten i så hög grad, att Ecklesiastikministern 1873 helt och hållet avskaffade latinet! 
<chapter/>

<chaptername>En lovande yngling.</chaptername>

<sec/>
Mycket livligt var det på nationssalen; klubbmästaren hade tagit fram fanan ur teatergarderoben och skulle hänga krusflor på den; sångarne repeterade »Jag går mot döden» inne i biblioteket; svartklädda landsmän sutto omkring väggarne, läste tidningar och rökte cigarr; vaktmästaren bar in en stor cypresskrans med långa vita sidenband på vilka stod tryckt med guldkapitäler: AV KAMRATER. Det hade varit meningsbyte om där icke skulle stå: AV Y-LANDS NATION, och man hade stannat vid det förra. 
<sec/>
Nu ringde det från Domkyrkotornet i studentklockan; taktpinnen hördes ännu en gång knacka mot notställaren därinne och mana första basarne till uthållighet i fermaten, kurator drog på vita handskarne, fanföraren knäppte om sig bältet, tidningsläsarne bröto upp och togo på ytterplaggen. Sången tystnade och nationen tågade ned till Trädgårdsgatan för att begrava det bästa huvudet och den bästa kamraten i nationen! 
<sec/>
Det var en kall januari-eftermiddag, medan solen ännu stod några minuter över horisonten. 
<sec/>
I sorgehuset var stor bedrövelse ty ende sonen var död – ifrån far och mor och två små systrar. Tårarne voro slut och det låg ett dovt lugn över huset. 
<sec/>
Tåget gick upp till kyrkogården; det var trettio grader kallt, träden voro rimfrostiga och solen lyste ännu längst uppe i kronorna, men nere på marken var det redan skymning och de lummiga träden kastade blåa skuggor över gravarne; domherrarne schasade varandra och drogo ner små snöfall; hela kyrkogården var en enda vit duk med några ojämnheter här och där, ty det hade fallit djup snö. 
<sec/>
Tåget stannade; sången gick oklanderligt, predikan likaså. Därpå höll den unge prästen ett tal. 
<sec/>
– Denne yngling hade haft en vacker framtid för sig, mänskligt att döma; han var av ädel börd, hade föräldrar i mycket goda omständigheter och av hög samhällsställning, en from moder som var känd för sin välgörenhet i hela staden (särskilt för den skyddande stiftelse som kallas Magdalenahemmet), han var en ädel natur, avhållen av kamrater, värderad av lärare både för sina framstående kunskaper och sin flit, vilka skulle ha fört honom långt på vetenskapens ärofulla väg. Men nu hade Gud också fattat behag i denne yngling och därföre slog han honom och tog han honom, ty Gud slår, som bekant, sina käraste; och han höll även modern mycket kär och fadern även, därför hade han också slagit dem, och hoppades talaren att det måtte ha tagit riktigt hårt så att de skulle gå till rätta med sig själva och inse vilka stora syndare de voro och att det var för deras synders skull som de nu blivit slagna. Voro de icke syndare kanske? Jo men! Alla äro vi syndare, säger skriften, och förtjäna icke annat än död och fördömelse! 
<sec/>
Här föll modern i en häftig gråt. Uppmuntrad härav fortsatte den 27-årige talaren och övergick nu till betraktelsen över »den lovande ynglingens framtid på andra sidan graven!» Ämnet var visserligen grannlaga, men sanningen skulle till ljuset ... 
<sec/>
– Mamma! ljöd en genomträngande barnaröst, så förtvivlad, så full av gråt att talaren blev stum. 
<sec/>
Modren hade avsvimmat i faderns armar. 
<sec/>
Då gick som en elektrisk stöt genom de unges hop; det lät som om man bytt om fot, fanan gjorde en rörelse, kom åt en trädgren och en flock snöflingor föllo ned på den unge prästens kala hjässa. 
<sec/>
Det gnistrade i hans isgrå ögon, ty han var nog obildad att tro på en avsikt i snöfallet, och över hans härjade drag spred sig en flammig rodnad. Han fortsatte och andedräkten syntes som en vit rök ur hans mun och hans skägg var grått av rimfrosten. 
<sec/>
Han gjorde en volt i talet och skulle nu ur den öppnade graven inhösta några lärdomar åt ungdomen. Denne yngling hade varit begåvad med ett skarpt förstånd och han hade ägnat sig åt den världens visdom som kallas naturkunskap. Faran låg nära tillhands ... 
<sec/>
Talaren, vilken var den ende som hade tillfälle att hålla sig varm, märkte icke förr än nu att kylan tilltagit och att de små barnen gräto av köld, sedan modern återkommit till sans. 
<sec/>
Han inskränkte sig därför till att varna de unga för den världsliga visdomen, som leder till fördärv och anbefallde det sanna uppenbarade ordet, som leder till Kristus. 
<sec/>
Solen hade gått ner; och stjärnorna tågade upp. 
<sec/>
Dödens frid låg över hela naturen; processionen slingrade sig fram mellan de höga drivorna, och snön gnisslade så skärande under fötterna. Men i spetsen gick fanan, och se hon bar icke sorgen längre, ty det svarta krusfloret var blivet gnistrande vitt; fridens ängel hade andats däröver, dödens ängel hade fläktat med sin vinge. 
<sec/>
På aftonen, sedan den avlidnes kamrater i några vackra sånger utanför sorgehuset givit sina tänkesätt om den dödes framtid tillkänna, samlades några närmare vänner till den bortgångne unge läkaren hos amanuensen i dennes rum bredvid patologiska anatomisalen.  
<sec/>
Vid en förträfflig Tricoche och starka Havannor diskuterades den förflutna eftermiddagen. 
<sec/>
– Tänk om han var skendödvarit skendöd och hört vad som sades, anmärkte en ung medikofilare känslofullt. 
<sec/>
– Omöjligt; vi ha införlivat den präktiga gossens hjärna med våra samlingar; vill ni se den? 
<sec/>
– Nej, för Guds skull, svarades i korus. 
<sec/>
– Det var ett makalöst gods; den vägde nära 1.600 gram – ni vet att Cuviers vägde 1.700 – och den grå substansen var så avgjort övervägande – det var ingen hönshjärna som ni ha den äran att veta. 
<sec/>
– Det var, sade du, en meningitis som gjorde ända på den vackra historien? 
<sec/>
– Ja och en genomgående sådan; hela membranen var förstörd ända intill pia mater ... 
<sec/>
– Nej, sluta nu. 
<sec/>
– Är du sentimental, din sprakfåle! 
<sec/>
När de gingo ut för att supera och passerade stora salen stannade amanuensen och visade på ett tomt bord till höger om en påbörjad medelålders man. 
<sec/>
På bordet låg ännu kniven bredvid ett broderat lakan, märkt med ett krönt namnchiffer. 
<sec/>
– Där vilade han sist, gamle Tönnes, innan de svarte kom och tog honom, sade han. 
<sec/>
De superade länge och drucko mycket; sedan följde sällskapet amanuensen på väg. När de kommo ett stycke ner på Trädgårdsgatan upphörde snön plötsligen att knarra, marken var svart och mjuk och de kände en doft av granris. De voro utanför sorgehuset; det lyste i hans fönster. 
<sec/>
– Nu är modern därinne och gråter, anmärkte någon. 
<sec/>
– Vem skulle det annars vara? 
<sec/>
– Hm! 
<sec/>
Amanuensen på pathologicum blev alldeles tyst, och när de kommo till hans port släppte han icke sällskapet förr än han övertalat en av dem att kinesa hos sig, ty han bodde för tillfället ensam i hela huset. Lyckligtvis frågade ingen honom om han var mörkrädd, ty han var av ett mycket våldsamt lynne när han hade förtärt något. 
<chapter/>

<chaptername>Skalden och poeten.</chaptername>

<sec/>
Han bar långt hår, hade dåligt bröst och drack absint. Hans gymnasieperiod hade infallit under den tid då de litterära föreningarne blomstrade; han hade alltså läst mycket dåligt över sina läxor, men skrivit föredrag på både långa och korta rader. Det hade väl kunnat botas av kamraterna i Uppsala, men vad värre var, hans hela riktning hade blivit bestämd; han var bliven »idealist» och trodde på det overkliga, därför betraktade han hela sin Uppsalavistelse såsom en overklighet och det fick han lida för. 
<sec/>
Men under det han gick på gymnasium hade Uppsala redan inträtt i reaktionen. Den siste skalden hade skurit halsen av sig för att undgå hånet, ingen beklagade den vilsefördes öde, utan fastmer kunde icke hans biograf underlåta att kasta ett lätt löje över hans personlighet. Dessutom hade hela tiden antagit en praktisk riktning vilken även hade sitt direkta inflytande på studentlivet; man kände att man reste till Uppsala för att ta en examen och icke för att studera. Därtill kom även en annan omständighet; skandinavismens undergång i och genom det olyckliga danska kriget hade berövat ungdomen tron på festtalet och därför gick den och skeptiserade; vidare hade de oartiga norskarne vid sista studentmötet sagt att studenter inte var någonting; att de stodo i vägen för ljuset genom att bilda skrå och att det icke kunde bli något riktigt bondeliv förr än man trädde ut ur »Studenterrammen», och annat mer som hade en viss avkylande verkan på studentgeisten. 
<sec/>
Nu kom han emellertid upp »med ett varmt eldigt sinne och öppet hjärta; han var en älskvärd yngling, vänsäll, renhjärtad och troende; han trodde på allt gott och ädelt och stort och skönt», som en ordensbiograf vid ett glatt tillfälle yttrade. 
<sec/>
Men han kom också upp på nationssalen en afton, då det var zwück, i samma sinnesförfattning och var nog oförsiktig att taga kuratorn på orden, då denne bad de nykomne kamraterna betrakta sig som hemma och med sina talanger bidraga till att illustrera festen. 
<sec/>
Han gick fram till bålen, kastade de ringlande lockarne över axlarne, blixtrade med ögonen, knackade och framsade följande skaldestycke med värma: Skynden då fram på den härliga ban som i glänsande ringlar Svänger sin ljusrika väg hän över framtidens fält. Se, bort i fjärran där stå de tjusande okända fröjder, Leende blickande fram, fastän ur dunklet likväl, Vinkande glatt som serafernas flock ur de rosiga molnen, Kvädande framtidens sång, ljuvlig, osäglig musik. – 
<sec/>
Här avbröts talaren av en trumpetskräll borta ifrån pianohörnet, där en landsman, som icke älskade poesi försökte få ljud i tenorbasunen. 
<sec/>
Men skalden: Hasten då trängtande fram på de olika lockande stigar, Trängen till gruvornas djup, vetandets väldiga schakt – 
<sec/>
Här brast hela församlingen ut i ett osläckligt gapskratt, men skalden fortsatte, vilt, fanatiskt under ackompanjemang av skrattsalvor. Sväven på vingar dit upp till de klara förfriskande nejder, Diktens förtrollande hem, tankens eteriska värld. Målen ock framtidens lockande bild i tjusande färger ... 
<sec/>
Bravoropen och skrattsalvorna fortforo, och han fortfor också. Slutligen hördes en röst: Fy fan, det är ju allvar! Man bildade grupper och pratade högt! Men han fortsatte ändå; hans bröst flämtade och hans ögon tårades. 
<sec/>
När han slutat föreslog kurator hans skål och utbragte ett hurrarop för »skalden». 
<sec/>
Han hade störtat ut innan hurraropen tagit slut. 
<sec/>
Han visste icke att det just var en av de äldre landsmännens triumfer att på ett hyperpatetiskt sätt framsäga valda stycken av Tegnér och att han nu först blivit tagen som en imitatör (trumpetstöten), och lyckats vinna bifall, men slutligen blivit igenkänd och utskrattad som en »skalderacka». 
<sec/>
Nu tror man att han var botad; nej martyrglorian var alltför kär. Han samlar snart några likasinnade och bildar ett hemligt förbund som utövar poesi, vilken på sammankomsterna bedömes under flitigt punschdrickande. 
<sec/>
Emellertid hade samma kväll som skalden, vilket numera var hans öknamn, gjort fiasko, en annan ung nykommen också låtit narra sig att stiga fram och läsa upp ett poem; men det var annat!  
<sec/>
Han sjöng om de höga vedprisen, om sin städerska, om mathålet han åt på, om föreläsningarnes skadliga inflytande, om punschens förträfflighet, om borgmästaren, om huru man bäst skulle hundsfottera polisen, huru man skulle bedraga hantverkare på varor; vidare gav han adress på bierstugor, talade om hur stor skuld han tänkte göra, att han troligen icke skulle ta någon examen utan sluta som student i Uppsala; han satte även i fråga att han skulle dö i ett uthus och beskrev huru han då skulle förhålla sig m. m. som icke kan återges. 
<sec/>
Det var inte allvar, det! Bifallet var också oerhört och uppriktigt. Talen och svaren voro hjärtliga, nationen hade en poet! Och han blev bror med seniorer och kuratorer och byggnadsnämnd och biblioteksutskott. 
<sec/>
Inom en termin var han teaterdirektör; hade inträtt i det lysande N. N. H. där han blev bror med docenten i sitt huvudämne, vilket var honom till stort gagn vid följande tentamen; dessutom hade han varit marskalk på en konsert i Katrina kyrka och hållit talet för kvinnan på Nordiska festen; han var alltid lyckad och hade grundlagt ett varaktigt rykte. 
<sec/>
Avundsmän sade, att han var en narr och att han aldrig skulle ta examen. Men han gick på föreläsningarne ordentligt och satt alltid på första bänken; han tog rikligt med kollegier och försummade aldrig att kura; han var ingen rumlare men var ofta med i ett glatt lag och umgicks i familjer, där han gärna var sedd för sitt anspråkslösa sätt och sina glada visor. 
<sec/>
Men skalden gick alltjämt och ruvade; håret blev allt längre och absinterna flera. Han föraktade poeten djupt; han gjorde som vanligt skillnaden så: den där roar sig med att skriva, jag skriver på fullt allvar. Och det gjorde han, ty han gjorde intet annat. Han tog långa promenader ut till Gamla Uppsala för att avlyssna nordanvindens sus i granarne på kyrkogården några gamla sagor, han ropade upp kämpaskuggor ur högarne, men där kommo inga; han gick ut i kronoparken för att »ta stämning», men han fick ingen, han drev på landsvägen men det blev ingenting av. Ingenting läste han annat än skönlitteratur och de estetiska systemerna. Men om kvällarne skulle han ha sina beundrare omkring sig vid toddyn och då först levde han och kunde till och med bli genial; dagen därpå vid skrivbordet var han åter steril. 
<sec/>
Så framlevde han några terminer och var mycket skygg; han tyckte sig läsa hån i allas anleten; till och med hans förbund hade börjat tvivla på hans begåvning och funno snart botten; de ledsnade på honom och kunde icke finna honom intressant längre. Intressant, det var just det han ville; han ville vara hånad, föraktad, blott han ådrog sig uppmärksamheten, blott han fick sympati, sade han. Han måste vara intressant till vad pris som helst. 
<sec/>
Då först hittade han på den nya typen, som var så gammal, så gammal; han fann att han enligt Vischers system var ett »brutet geni» och nu skulle han bli bruten till vad pris som helst. 
<sec/>
Han klippte av sig håret och lät ett par mustascher växa ut; han klädde sig ordentligt, skrev oskickliga visor, förde ett rått språk och ett utsvävande liv med dåliga bekantskaper. Dessemellan hade han hysteriska återfall och skrev klagande sånger. Men som han nu levat i flera år utan att ha levat ett liv i verkligheten, hade han ingenting att skriva om, annat än sin sorg, men hans sorg var icke någon sorg ty han hade intet annat att sörja över än sig själv, och sig själv hade han pjaskat ut, och plottrat bort bit för bit, så det fanns intet kvar. Det förstod han inte! 
<sec/>
Emellertid hade ryktet om sonens oregelbundna liv nått det aldrig otillgängliga fadersörat, och beslöt fadren, som var grosshandlare i Sundsvall företaga en revisionsresa till Uppsala, överraska sonen och hålla en gruvlig räfst. Olyckan ville att han vid sin ankomst till staden först råkar på en gammal vän, som han icke sett på många år och som därför ger middag, varefter sonen skall överraskas. Middagen blir långvarig och rundlig ty de bägge vännerna hava så många projekt att diskutera rörande de åtgärder, som skola vidtagas med den förlorade sonen. Sedan de ätit och blivit druckna, gingo de ut att söka det borttappade faret. Han fanns ej hemma, men troddes vara på Himmelriket eller hos Åkerstens. Efter att ha vilat vid en toddy på Åkerstens, anlände man till Taddeis och fick reda på den lilla spiraltrappan som leder upp till himmelriket. Sedan de girat omkring i den mörka gången åtskilliga varv, hördes ett skrik som ifrån avgrunden, en dörr slås upp och mot dem strömmar en flod av ljus, tobaksrök, punschångor och tjut. Det var himmelriket! Sonen står just i skjortärmarne vid en bål och skall hålla tal; han fattar i ett ögonblick situationen, fyller glasen och ber sällskapet hälsa hedersgästerna med ett fyrfaldigt hurra! 
<sec/>
Vindlingarne i trappan, övergången från mörkret till ljuset, hurraropen och kanske mest middagen bedövade den gamle så, att hans entré skulle blivit ganska komprometterande om icke sonen störtat i hans armar. 
<sec/>
Därpå druckos flere bålar och åts sexa i stora salen på Gästis, och där blev sång och tal; sonen höll tal för fadren och kamraterna för sonen, varvid fadren blev så stolt över att ha en sådan, enligt beskrivning, förträfflig son, att han senare tog honom avsides i en fönstersmyg och frågade om han behövde pengar, vartill sonen sade – nej! Ett sådant nej var värt mer än pengar, menade han. Senare på natten bars fadren omkring salen i en stol under allmänt avsjungande av folksången. 
<sec/>
Det blev ingen räfst av under sådana omständigheter, och fadren reste med det allra bästa intryck dagen därpå; men sonen stannade och fortsatte sitt ogudaktiga liv, i vilket han numera fann stort behag. Han blev fet och duktig och hans bröstlidande gav sig, sedan han utbytt absinten mot punsch. Han försonade sig med mat och glädje och började äta frukost på källare samt lade sig till råtthund. 
<sec/>
Vid nästa majfest höll han ett roligt tal på nationen och till höstlandskapet hade han lärt sig tre oskickliga visor. Han var synbarligen på bättringen och en och annan av hans vedersakare erkände öppet att de misstagit sig på honom. 
<sec/>
Härunder hade han glömt bort allt vad han lärt i skolan och insåg en dag, att han icke hade huvud för att läsa. Då slog han graden ur hågen och sökte en plats hos en träpatron i Norrland. 
<sec/>
Nu är han den gladaste brädgårdsinspektor i Sundsvall, älskar god mot, starka anekdoter, men hatar poesi. 
<sec/>
Poeten däremot, han framgick tyst och stilla på sin bana och tog en vacker examen.  
<sec/>
Han har skrivit poem vid 1 drottnings begravning (varför han erhöll en briljanterad kråsnål), 1 kröning, 2 invigningar, 18 bröllop, 6 kristningar och många, många middagar och lär ha fått beställning på en kantat till nästa jubelfest, vad det nu blir för en! 
<sec/>
Sedan hans Samlade Dikter även utkommit, tillhör hans namn litteraturhistorien. 
<sec/>
Han är biograferad två gånger (andra gången i två upplagor) och man har redan utvalt buxbom till hans porträtt. 
<chapter/>
(Ett stycke bondeliv.) 
<sec/>
Fadren ägde en gård i Uppland; han hade varit bonde men var nu possessionat. Han åtnjöt ganska stort förtroende i orten, hade erhållit kommunala uppdrag och stänkröster vid riksdagsmannaval; han var med ett ord en aktad man, rättrådig, hederlig, oförvitlig och väl burgen; för övrigt var han en mycket dålig människa, men det var ett naturfel som ingen hade rätt att klandra honom för, men det var mycket obehagligt för sonen, som fick umgälla det.  
<sec/>
Det hade blivit en hop barn i huset; inkomsterna växte icke i samma proportion som barnens antal, därför måste det göras indragningar; detta roade icke fadren; han älskade ostindiska näsdukar och ville ha riktigt silver på sina sjöskumspipor; han ansåg sin hustru icke böra gå i halvsiden då nämndemansfrun gick i hel. När han såg dessa sina små önskningar hotade, blev han först ond på barnen, och lät dem gå dåligt klädda; sedan när de blevo vuxna fingo de göra nytta och slutligen skötte han gården med dem. Det var en god affär, ty han hade dem för bara maten! 
<sec/>
Ingen människa misstänkte några dåliga motiv; alla berömde de utmärkta föräldrarne till de artiga och flitiga barnen, som skygga och darrande av hunger alltid hälsade så hövligt. De fingo mycket litet mat: »det är så hälsosamt», sade fadren, som alltid hade aktningsbjudande motiv för alla sina dåliga handlingar; de fingo eländiga kläder: »barn ska härdas», sade den hedervärda fadren; de fingo ingen uppfostran, men arbeta som drängar och pigor: »barn ska lära sig arbeta»; och folket sade: »vilken förträfflig uppfostran, och högfärdig är han inte fast han kommit sig upp, ty hans barn få då gå som drängar och pigor!»  
<sec/>
Om de vetat hur högfärdig han var! Det jäste i honom att han skulle känna sin underlägsenhet under den där fattiga präststackarn, som han alltid sökte reta till strid på kommunalstämman, men som alltid fällde honom på ett så humant sätt genom att meddela en faktisk upplysning i saken ur sitt förråd av kunskaper. Det myllrade i hans passionerade sinne, då han kände huru det dock fanns något, som ej kunde fås för penningar; han, som med sitt stigande välstånd fått aktning, heder, ära, anseende, kunde dock icke fylla den avgrund som låg mellan honom och prästen. Prästen begagnade ord, som han icke förstod; prästen kunde knyta ihop ända till tre tankar och dra till dem så att det kändes som en rännsnara om förståndet; det var bestämt finare hjul i prästens mekanik; dessutom – och det var det värsta – prästen hade en söndag rättat ett par bokstäver som kommit vilse i hans protokoll. Nog av, han hatade honom, med hela den styrka som nerver härdade vid plogen och slagan kunna utveckla. 
<sec/>
Han mönstrade en afton sin barnskara och utvalde med sin fadersblick den svagaste bland gossarne. Han tog honom som av en händelse avsides och talade om Uppsala, om studentfanan, om sången, om de vita mössorna och mera. Därpå gav han sonen lov att studera; men, sade han, du är en fattig gosse och får reda dig själv; jag kan icke göra något för dig, utan du får som andra fattiga gossar hjälpa dig fram med konditioner; blir du informator i något förnämt hus, så kan din lycka vara gjord, sådant har man sett förr! 
<sec/>
Gossen kom i skola och var flitig. När kamraterna voro lediga, då fick han gå bort och läsa läxor med minderåriga och det var ej roligt; sina egna läxor preparerade han om nätterna. Det lilla han förtjänade tog fadren om hand och köpte åt honom de äldre brödernas avlagda kläder: »man skall behålla pengarna i huset», sade han.  
<sec/>
Emellertid gick han igenom sin ungdom under nöd och strid, men med fast mod, ty han trodde på framtiden: blir jag blott student! var den tanke som höll honom uppe! Och han blev student! Han sprang från Kuggis och köpte för sina sista pengar en vit mössa; och så gick han ut ur staden för att komma hem till sina föräldrar; han hade fyra milar att gå, men det var en vårkväll! 
<sec/>
Han gick den långa förfärliga Vaksalavägen, och han tyckte den var vacker; han sjöng och han sprang och han skrek för att få luft, ty han hade ju ingen att meddela sig med; han hade solen bakom sig och han såg sin skugga bli allt längre; men när han vände sig om, låg ännu alltid staden bakom honom, med Carolina, Slottet och Domkyrkan; en gång uppe vid Vaksala kyrka hade han förlorat dem ur sikte, men så döko de upp igen; när solen gick ner och lärkorna tystnat ute på de ändlösa åkrarne kände han sig trött; han hade inga pengar. Han fortsatte vägen och kände att han var hungrig, ty han hade icke ätit på hela dagen av bara oro. Men han gick på; han sjöng icke mer, men han tänkte på huru glada mor och systrar skulle bli, när de fingo se hans vita mössa. Det började knastra under hans fötter, ty det frös på den ännu fuktiga vägen. Då fattade han mod och gick in i en stuga. Där sutto tre bonddrängar på spiselkanten och rökte pipa. 
<sec/>
– Förlåt mig, kan herrarne ge mig lite mjölk och låta mig ligga över natten? 
<sec/>
De tre herrarna tittade på varandra, men sade ingenting. 
<sec/>
Han upprepade sin anhållan. 
<sec/>
– Inte! ljöd omsider det vänliga svaret och de tre försjönko åter i samma tysta häpnad och orörlighet. 
<sec/>
Han gick; när han kommit ut på landsvägen vände han sig om; där lågo de tre herrarne med näsorna mot rutan och grinade. 
<sec/>
I nästa stuga blev han vänligt mottagen och fägnad grundligt, oaktat hans uttryckliga förklaring, att han icke ägde några pengar. 
<sec/>
– Håhå, rika Lundmarks äro inte utan, de! 
<sec/>
Folket kände hans far; hans rika far; det gav honom att tänka på! 
<sec/>
Han lade sig i en mjuk säng och sov så gott, men drömde att han satt i skolan och skulle förhöras. Och när han vaknade i den lilla stugan var solen redan uppe och hans första blick föll på den vita mössan, som hängde vid fönstret; och det rosenröda sidenfodret lyste igenom den vita sammeten och den såg så fin ut, men så glad på samma gång! Och han betraktade sina dåliga kläder, som hängde på klockfodralet och han såg på de söndriga stövlarne och han skämdes, ty han mindes gummans ord. 
<sec/>
I detsamma öppnas dörren och en piga träder in, går rakt på hans stövlar och bär ut dem för att borstas. Därefter hör han dämpade skratt i köket utanför; han rodnade av harm och skam. 
<sec/>
När han sedan stigit upp och fått kaffe, tog han avsked och förnyade sin förklaring och ursäkt. Gumman försäkrade att hon ingenting begärde, men ville han ge något åt flickan ... Det var tunga steg över tröskeln! 
<sec/>
När han var utanför hörde han genom det öppna fönstret: 
<sec/>
– Lika snål som fadren! Att inte ha så mycket ambition ... utan komma som en tiggare! 
<sec/>
Då gick han upp i skogsbacken vid vägen och stormgrät; han visste icke om det var av harm eller sorg eller skam; men han kände att han fått ett sår invärtes som blödde och förgiftade hans blod; ty onda och osunda tankar uppstodo hos honom. Han försökte en analys. Han fann att det icke var så mycket förödmjukelsen, ty den skolan hade han genomgått på sina konditioner; han hade åkt på kuskbocken, fått heta »han», mottagit julklappar av strumpor och andra nyttiga ting, fått tillbaka sina pengar då han måst spela fjärde man i en preferens och tappat; sådant kände han väl; nej, det var något annat som kändes djupare; han trodde att han förlorat tron på fadren, vilken för honom alltid framstått som idealet för sanning, heder och rättrådighet. – Huru ofta hade han icke hört honom säga: det finns intet så föraktligt som osanning; jag hatar ingenting så som orättfärdighet o.d. 
<sec/>
Men han blev snart glad igen, när han nalkades hemmet; han tänkte sig huru syskonen och modren skulle stå på verandan och vifta mot honom, när han kom på stora landsvägen, och så skulle systrarne springa mot honom med Tello i hälarne – det ögonblicket skulle ge honom allt igen! 
<sec/>
Det var fram på söndagsförmiddagen, mellan tio och elva då han stängde sista grinden och fick sitt hem i sikte. Han såg ingen mänsklig varelse på verandan eller utanför. Han sökte ådraga sig uppmärksamhet genom att sjunga, men utan verkan! 
<sec/>
Han går in genom förstugan alltjämt sjungande, går igenom barnkammaren, och gossarnes rum, utan att träffa en människa; han går i köket, ingen piga; slutligen inträder han i salen alltjämt gnolande på Sångarfanan, då han mötes av ett dundrande: tyst! 
<sec/>
Han befann sig mitt ibland familj och husfolk, vilka åhörde huru modren läste predikan. Det blev en paus i läsningen, men blott ett ögonblick, ty en blick av fadren, och modren tog sina ögon från gossen och fortsatte läsningen! 
<sec/>
Det var en förskräcklig halv timma som återstod; tvenne stämningar hade brutit varandra, och förtrollningen var också borta. 
<sec/>
Det blev ledsamt och kallt alltigenom! Efter predikan förde fadren sonen med sig ut och spatserade. Man tog av en händelse vägen åt kyrkan och råkade inträda där just som gudstjänsten var slut. 
<sec/>
Fadren mottog lyckönskningar av kyrkfolket och syntes ganska förnöjd! Så kom prästen. 
<sec/>
– Guds frid, pastorn, nu skall han få predikohjälp. 
<sec/>
Pastorn lyckönskade sonen och tackade för den erbjudna hjälpen, men frågade om sonen redan hade så avgjord kallelse, att han bestämt sig! 
<sec/>
– Kallelse? sade fadren. Hå, det skall väl inte krävas så strängt; man ser så mycket folk som blir präster! 
<sec/>
De följdes åt framåt prästgården. Sonen och prästen voro snart i ett samtal, som fadren ej deltog i, ty han visste ej varom det handlade. 
<sec/>
Framkomne till prästgården bad värden dem stiga in, men fadren sade tvärt: nej, tack! tog sonen med och gick. 
<sec/>
De gingo tysta bredvid varandra länge. 
<sec/>
Slutligen sade fadren: 
<sec/>
– Jag hade tänkt att det inte var värt att du blir präst! 
<sec/>
– Jag har aldrig ämnat det! 
<sec/>
– Har du inte? 
<sec/>
– Nej, jag har inte kallelsen! 
<sec/>
– Jaså! Men jag vill att du blir det! 
<sec/>
– Jag menar jag blir vad jag vill, när jag bekostar mina studier själv – 
<sec/>
Fadren tänkte en stund. 
<sec/>
– Om jag hjälper dig med studierna, blir du präst då? 
<sec/>
Han fattade sonens hand och såg på honom! 
<sec/>
– Nej, icke för vinnings skull! 
<sec/>
– Om jag ber dig! 
<sec/>
– Nej! Jag är icke av den rena bekännelsen. 
<sec/>
– Det är icke jag heller, tröstade fadren, men det halp icke. 
<sec/>
Samtalet var slut. En märklig förändring hade försiggått med fadren på dessa timmar. 
<sec/>
Han hade fått samma sak mot sonen som han nyss haft mot prästen; men hans fåfänga var större. 
<sec/>
Resultatet blev parlamenteringar, som strandade mot sonens fasta beslut att icke mot samvete åtaga sig att förkunna en lära som han ej bekände helt och hållet. Modren skickades fram med sina böner, men intet halp. 
<sec/>
Då visade fadren honom ur huset. Genom gamla lärare erhöll han en sommarkondition och med besparingarne reste han om hösten till Uppsala och började läsa på graden. 
<sec/>
Vid första terminens slut hade han alldeles klart för sig att en examen egentligen är en ekonomisk fråga, att akademiens viktigaste person är räntmästaren och att tal om järnvilja, flit o. d., är snack. Här funnos en mängd opåräknade utgifter: inskrivningsavgifter, lösen, nationsavgifter, kollegier och böcker. Ett enda lexikon kostade lika mycket som han tänkte leva på under terminen, och han levde mycket sparsamt. Han bodde innanför ett arbetsfolk som hade barn. ModrenModern skickade i hemlighet en flaska mjölk i veckan, vilken han gömde bakom en bjälke ute i vinden; när det var kallt fick han hugga en vak i flaskan och hämta sitt förråd för tillfället.  
<sec/>
Det där gick ändå an; att han förkylt händerna gick också an; att han blev svag och eländig av dålig föda också, ty sådant tog icke skada på hans själ, men det var annat som förmådde det. 
<sec/>
Han kunde icke betala nationsavgiften; landsmännen ägde befria honom därifrån genom allmän omröstning på landskapet. Han stod i rummet utanför, när de läste upp hans namn. 
<sec/>
En landsman begär ordet och, då han ej finner den sökande tillstädes, förklarar han, att det endast kan vara lågt vinningsbegär, som dikterat denna ansökan, då fadren vore känd som en minst sagt, välbärgad person. 
<sec/>
Vid voteringen beviljades hans ansökan att bliva från terminsavgiften befriad med tre rösters pluralitet. 
<sec/>
Han drog sig nu mera alldeles tillbaka, och de få kamrater som förut umgåtts med honom, stötte han ifrån sig genom sin misstänksamhet. 
<sec/>
Det blev vår och det var en Valborgsmässoafton. Studenterna samlades som vanligt på torget om kvällen för att med fanor och sång tåga upp till Slottsbacken.  
<sec/>
Han hade varit ute och gått för att hålla sig varm och vände just om Carolinahörnet då han såg det långa tåget komma emot sig. Han blev blyg, han blev rädd och ville springa sin väg; men han ville så gärna vara med; han hade ju rättighet; men så tänkte han på den där gången på nationen, och så blygdes han – han hade ju inga rättigheter. Nu tågade de förbi honom, han tyckte att alla de vita mössorna sågo på honom; själv hade han icke någon ren mössa utan gick i hatt och det kom också för honom. Han följde ändock efter och blev knuffad i folkhopen; han stannade med de andra åskådarne uppe på backen; han trängdes allt längre fram mot sångarne; han kände igen gamla skolkamrater, men han vågade sig icke fram. Och nu klingade »Våren är kommen» så jublande friskt och eldarne lyste runt kring horisonten. Här hade han stått som katedralist året förut och drömt om det ögonblicket då han skulle få vara med, och det stod så livligt för honom, att han glömmer sig och faller in i sin sångstämma! 
<sec/>
– Åh, håll mun på dig, när studenterna sjunga! röt en gesäll och knuffade honom i sidan! 
<sec/>
Nu hade han bevis på att han icke var student! 
<sec/>
Han ville gå hem senare, men han gick ändå ut i staden för att höra på sången och se de glada upptågen. Det lyste i alla nationssalar; han tänkte ett ögonblick gå upp på sin; men det kostade pengar och om han också haft skulle han ej vågat gå dit. Man skulle ha viskat, så trodde den token, »har han råd med det?» 
<sec/>
Han kände att han den kvällen var på god väg att bli en dålig människa! Han var så viss, att i hela det stora studentsamhället ej fanns en enda, som i denna kväll var så olycklig som han – och ändå funnos där så många som voro fattigare. Det fanns en fläck på honom och en sådan som han visste att ungdomen aldrig förlåter, och han var dock oskyldig; det skulle ha varit en lisa att ha varit skyldig, tyckte han. 
<sec/>
När han kom hem och gick igenom arbetsfolkets rum, satt hela familjen omkring ett väl dukat bord och åt. 
<sec/>
– Nej, kors, är inte magistern ute; vi trodde vi inte skulle få se honom förr än i morgon bittida! 
<sec/>
Och så skildrades för honom hur lustigt det brukar gå till; hur hela stan är vaken om natten och hur studenterna gå till slottskällan på morgonen i soluppgången; och hur roligt det skulle bli i morgon på första maj! 
<sec/>
Han gick in till sig och slog upp fönstret. »Sjung om studentens lyckliga dag», hörde han. – – »Inga stormar än»; »Inga stormar, Inga stormar», sade basarne för att göra saken troligare, men han blev så ond, ty han älskade ännu sanningen och han fick en hel hop onda tankar om poeterna, »dessa mänsklighetens flatteurer», menade han. 
<sec/>
Han gick till sängs, hörde arbetarens barn läsa aftonbön, och somnade i den fulla övertygelsen att han var en förkastad människa. 
<sec/>
Åtta dagar senare skulle han upp på nationen för att läsa ett anslag om ett ledigt stipendium på 15 rdr. Han valde en timma efter middagen då han nästan var säker på att ingen skulle finnas på lokalen. 
<sec/>
Han fann tamburen full av rockar; han gick igenom läserummet och fann dörren till salen stängd, men hörde en röst som talade. Han lyssnade! 
<sec/>
– Mina herrar, då X-lands nation i dag har den äran och glädjen att se sin inspektor hedra densammas enkla bord med sin närvaro, är det för oss en så mycket kärare anledning att få hälsa honom – – –  
<sec/>
Han tittade genom nyckelhålet och såg ett långt dukat bord med ljus, vinglas och blommor; kurator stod med ett champagneglas i handen vänd mot nationens inspektor, professor X. 
<sec/>
– – –  och jag ber på alla mina landsmäns vägnar härmed få föreslå en skål, en tacksamhetens för den aldrig tröttnande välvilja, varmed ni herr professor städse omfattat X-lands nation, en välönskans för vetenskapens nestor, akademiens ära, som så hävdat X-länningarnes gamla namn! Leve X-lands nations inspektor! 
<sec/>
Hurra, hurra, hurra, hurra! inföll nationen, och fanfarer skrällde. 
<sec/>
Han måste höra fortsättningen och satte sig ned vid dörren. 
<sec/>
Det knackade i ett glas och det blev dödstyst. 
<sec/>
– Mina herrar landsmän! – Jag har icke många ord att säga! Den oförtjänta ära, som kommit mig till del, då ni inbjudit mig till ert lysande bord, har tilltalat mig ganska livligt. Det är gott för en gammal man att se sig avhållen av ungdomen, och det är desto kärare, som denna ungdom blivit född och uppfödd i samma hembygd, ja mina unga vänner: det samband, det osynliga samband, som äger rum mellan personer, födda och uppfödda i samma hembygd är i sanning egenartat; man känner sig som barn av samma mor och man älskar varandra som sannskyldiga fränder. X-lands nation har för mig alltid varit som en kär anförvant och, oaktat den ringa beröring man kommer till varandra, har jag dock fått er alla kära – och jag känner eder alla; det finns icke en av er som ej ligger mig om hjärtat. I tycken måhända, att vi så sällan se varandra? Väl! Men jag ser er, jag ser med mitt vakande öga, ty jag älskar er! 
<sec/>
Vet ni mina unga vänner, jag säger ibland för mig själv så här: Gud låte aldrig X-lands nation komma att ångra den stund då den utsåg mig till det ansvarsfulla kallet – – –  
<sec/>
Han sprang ut i tamburen för att få skratta ut och återvände sedan till nyckelhålet. 
<sec/>
Inspektorn stod där ännu med glaset i hand och tårarne i ögonen och talade. 
<sec/>
– i hemmet, mina unga vänner, är det vi få lära allt gott, i hemmet är vår lyckligaste tid; huru mycket ligger ej i detta enda ord: hem! Och I han alla lyckliga hem – jag vet det! Men därföre skolen I också vara tacksamma! Tänken på denna fader, som för eder arbetar och trälar och drager dagens tunga och hetta; det är för er han arbetar, ty varför skulle han arbeta för sig själv – – –  
<sec/>
Han avlägsnade sig och mötte i trappan vaktmästare med fat och buteljer. 
<sec/>
Det kändes som om något gått i baklås för honom. Han tyckte att alla människor ljögo; studenterna i sin sång, kuratorn i sitt tal, inspektorn i sitt tal; men det värsta var, att de bestämt trodde på vad de sade; inspektorn grät ju! Eller var det kolsyran! De vore sålunda vilseförda! Han hade ju efter hand funnit att allt förhöll sig på ett rent motsatt förhållande i verkligheten mot vad som sades av människorna. Icke hade inspektorn visat nationen någon välvilja, icke var han någon nestor i vetenskapen, han var ju ansedd för en stor medelmåtta; icke kände inspektorn alla landsmännen, han som aldrig såg dem mer än en gång om året på vårmiddagen; och ordet hem, det väckte ju hos honom de allra obehagligaste föreställningar; och hans far, icke arbetade han för sonen – det var ju lögn alltihop! 
<sec/>
Om kvällen skrev han till fadren och sade, att nu ville han bli präst, ty han hade ändrat mening i vissa saker. 
<sec/>
Två år efteråt har han tagit dimissionsexamen och håller på med den praktiska. 
<sec/>
Hans levnadssätt och hans yttre ha undergått vissa förändringar. Han har genomlevat en andlig kamp, som numera är slut. Ansiktet är något åldrigt; näsan mera framskjuten och markerad; ansiktets hud fast, gul, med två mörka skuggor efter skägget; vissa muskler omkring munnen (buccinatorerna) mera rörliga och utvecklade, liksom alltid på språng; blickarne oåtkomliga; om man ser honom i ögat, kan han kontrahera pupillen, så att man tror sig se en blind; det där lilla mörka pupillhålet, där själen strålar ut, är han så rädd om; pannan är högre, men man ser platsen efter det gamla hårfästet; händerna äro vissna, men han har blivit fet. 
<sec/>
Hans studier bestå i homiletik och kateketik. 
<sec/>
När han står i katedern och extemporerar är han vältalare, men det är mera en exeget än en predikare man hör. 
<sec/>
Kateketiken är honom motbjudande, men han måste, och han är strängt plikttrogen. Han får tre av de värsta gossarne från Prinsens skola till sig kl. 6 varje morgon; dessa skola senare på dagen ge prov på lärarens skicklighet genom att svara på ett visst antal katekesfrågor; barnen tycka icke om att stiga upp i otid, därför äro de sömniga och tredska, men som de äro fattiga, tycka de om slantar. Detta vet den unge människokännaren och därför begagnar han detta vanliga och tillåtliga medel. 
<sec/>
Hans två mellanår hade icke varit angenäma; han hade visserligen fått umgänge genom kollegiet, men de voro icke behagliga dessa unga män, ty de voro så obildade, menade han, och dessutom hade de ett vakande öga på honom och umgingos hos en professor. 
<sec/>
Litet svårt hade han också haft att finna sig i den tyranniska ton, som lärarne begagnade mot honom, och tilltalsordet du kändes som ett tillbakaflyttande i skolan; det verkade så förkrossande, att han ibland trodde det vara en villa att han arbetat sig ur gossåren, han tvivlade på all utveckling överhuvud. 
<sec/>
Striden hade varit svår! Han hade slutat sin första period i tvivel, då när han beslöt läsa på prästen, men gick icke till botten med sin sak, utan kastade sig över till absolut stupiditet. 
<sec/>
Han ville bli kristen på allvar, men han kunde icke; han ville pröva sig genom späkning, självförvållade lidanden, men han fick aldrig extasen. Han slog en gång upp ett tryckt plakat på sin vägg med »Kom till Jesus!» Visserligen led han litet smälek därför, men det var så litet mot vad han lidit förr, att han tog ner plakatet igen. 
<sec/>
Han prästvigdes i Domkyrkan i föräldrars och syskons åsyn; fadren tog emot honom på korsgången och kysste honom; modren grät och syskonen också. Han var som vanligt lugn och kall.  
<sec/>
När tiden blev fullbordad, erhöll han komministraturen i hemsocknen. 
<sec/>
Nu är han mycket avhållen av sina församlingsbor, är ansedd som en snäll och hederlig man, och så är han; men främmande folk från stan, som hört honom i kyrkan säger att han är »död». 
<sec/>
Med fadren umgås han rätt förtroligt; de spela bräde om lördagarne och äta middag tillsammans om söndagarne. 
<chapter/>

<chaptername>Lättsinnet.</chaptername>

<sec/>
Nätt och jämnt hade han tagit en dålig studentexamen, då fadren dog och lämnade honom fyratusen rdr i souvenir. Det var mycket pengar, menade sonen och reste om hösten till Uppsala för att ta graden. 
<sec/>
Anländ till ort och ställe hyr han och två kamrater en triplett på Svartbäcksgatan. Sedan går han ut och ser på stan; när han blivit nykter, börjar han höra sig om fordringarna till graden. Han får då veta att man icke kan tala om några fordringar, ty graden är helt enkelt frukten av mångåriga studier vid universitetet, graden är krönet på bildningen, graden är en utvidgad studentexamen, graden är egentligen icke någon examen alls; för övrigt använder man första terminen till att uppvakta, anmäla sig till föreläsningar utan att besöka dem, ty dem kan man icke ha någon nytta av ännu, med ett ord – till att orientera sig! 
<sec/>
Och Gud, vad han orienterade sig! 
<sec/>
Man såg honom uti Eklundshovskogen slå käglor och dricka punschbålar kl. 11 på förmiddagen och det var han som uppfann att ge åkarn tre riksdaler, för att han på hemvägen skulle köra omkull i svängen nedanför backen. 
<sec/>
Det var han som uppfann att man kunde rida på de förspända droskhästarne, när man ej fick rum i vagnen eller på kuskbocken. 
<sec/>
Det var han som fann upp, att man kunde simma över ån för att komma till Lamby’s. 
<sec/>
Han anförde alla nattliga uppträden på torget; han sjöng första bas och försummade aldrig allmänna sången; han blåste b-kornett i nationen och införde det bruket att nationsextetten alltid upplöste sina sammankomster på torget medelst fanfarer. 
<sec/>
Han var älskvärd i dessa upptåg, men han hade även sina stunder, då han var fruktansvärd. Det var då han blev utsläppt kl. 11 från ett schweizeri och icke kunde komma in någonstans mera; det var då bärsärkalynnet tog sig ut. Då gick han till torget och utvalde en handfast skara för att gå ut på strövtåg. Först släcktes alla lyktor på Svartbäcksgatan och så bar det av till stadens utkant vid Kungsdiket. Där låg en ölstuga. Kom han ej in, då kunde han i raseri bryta ner hela längor med staket och gamla plank; han lät en gång bära en grind från Vaksala tull ner till Fyris – han tog ner skyltar och bar i ån, ja han lät en gång föra en släde från en gård och skjuta den ner i en vak så att endast det yttersta av skalmarne syntes – allting skulle ner i ån. 
<sec/>
Allt detta nidingsverk, som numera upphört, tåldes av stadens borgare; aldrig hörde man några klagomål åtminstone, vilket gav studenterna anledning förmoda att de togo igen skadan på annat sätt. 
<sec/>
Hans mest berömda dåd var dock den i annalerna länge levande belägringen av »Tunnan», en ölstuga en halv fjärdingsväg utanför Svartbäckstull, på en åker på väg till Gamla Uppsala. Han tog ner ett staket och utdelade spjälorna som spakar, med vilka dörrar och fönsterluckor skulle brytas upp på den lilla stugan, i vilken fyra borgare hade stängt in sig. Han gick själv upp på taket och släppte ner stora stenar genom skorstenen, så att spjället sprang sönder; han började lyfta av takpannorna och fick foten igenom de murkna läkterna, då ett väldigt skri förkunnade att dörren var uppbruten och att besättningen kapitulerade. Han var fruktansvärd, där han stod i skjortärmarne i den kalla vinternatten, drypande av svett och han skulle säkert ha blivit gastkramad som en värdig ättling, om någon av de gamle kämpar stigit upp från Fyrisvallen därute och sett på den belägringen. 
<sec/>
Nå, det där var nu hetta i blodet, som borde ha givit sig, innan de fyra tusen riksdalerna tagit slut, men den gjorde inte det! 
<sec/>
Hans hem var oordentligt; det låg vid en stråkväg och där spelades bräde och dracks öl hela förmiddagarne. När han mot slutet av terminen skulle ta fram sina böcker, fann han dem icke. Slutligen hittade han i en koffert bland orena kläder en psalmbok, ett nya testamentet och Anna Maria Lenngren. 
<sec/>
Andra terminen, då han kommit under fund med att graden var en examen, till vilken fordrades tolv betyg, började han läsa humaniora, det vill säga Paul de Kocks romaner på franska, »för språkets skull», diverse skönlitteratur och latinska grammatikan, ty han hade hört att man skulle skriva latin en gång till. 
<sec/>
Nu var han bliven sexmästare i nationen och det var ett maktpåliggande värv – och kostsamt. 
<sec/>
Tredje terminen tog han ett kollegium i latinskrivning för att lugna sig, ty han började bli orolig. Hans liv fördystrades även av husliga bekymmer, ty han hade en kontubernal, som ville läsa och som ej kunde fördra de eviga kort- och brädspelen i hemmet. 
<sec/>
En kväll hade de slagits och då kontubernalen, som var en inbunden vildsint natur, dragit upp sin kniv, fattade den andre sin laddade bössa och sköt av skottet i väggen. Saken gjorde ett obehagligt uppseende, men det hindrade icke honom att alltid ha bössan laddad över sin säng och att knäppa med hanen, innan han lade sig, för att låta kamraten höra att han var på sin vakt. Ingen ville flytta mitt i terminen och man levde på fältfot. Detta gjorde att han flydde hemmet och att vid fjärde terminens ingång hans fyra tusen riksdaler voro slut. 
<sec/>
Det var en vändpunkt i hans liv – han skulle börja vigilera. 
<sec/>
Nu tror man att kamraterna övergåvo honom, att alla såkallade vänner, som ätit hans sexor och druckit hans punsch skulle vägra honom sin hjälp! Nej, visst icke; den penning, som cirkulerar i studentrörelsen, är icke förvärvad av ägaren och därför betyder den så litet; där i staden bedrivs så mycken hemlig socialism, att om föräldrarne bara visste! 
<sec/>
Att vara utan tillgångar är nu en sak, som i Uppsala är lätt hjälpt, men att ha skuld är något värre, och det var det han hade. 
<sec/>
En morgon väcktes han av en karl, som visade en räkning på ett par blanklädersstövlar. Han hade aldrig i sitt liv dragit blankläder, men en provisor på apoteket skulle på en Gillebal och kunde icke få blanklädersstövlar utan att någon gick i borgen, pro forma. Han hade alltså gått i borgen. 
<sec/>
– Vill herrn betala den här räkningen. 
<sec/>
– Skall jag betala hans stövlar! Jag känner knappt karlen! 
<sec/>
– Men herrn har accepterat! 
<sec/>
– Pro forma, ja, det har jag gjort! Gå sin väg nu! 
<sec/>
Karlen gick, men han kom igen om åtta dagar, och då voro de två! 
<sec/>
– Vill herrn betala? 
<sec/>
– Nej! Ska jag betala andras stövlar; tycker herrn det är billigt? För övrigt kan jag inte! 
<sec/>
– Då blir det utmätning! 
<sec/>
Han låg i sängen och såg huru de upptecknade: ett beväringsbandolär, en bajonett (tillhörig K. Upplands Regemente), en hamptygsrock, en tobaksburk (utan lock), två kortlekar (defekta), en studentmössa. Han tvang dem att vidare upptaga: 8 tombuteljer, en galosch, Ödets lek (från ett lånbibliotek), en nattkappa och en latinsk temabok. 
<sec/>
Han fann uppträdet nytt och underhållande, varför han bjöd herrarne på var sin halv öl, som de tacksamt emottogo. 
<sec/>
Vid närmare besinning fann han det ändå orättvist att han skulle betala en annans stövlar och han gick till en kamrat, som läste på hovrätten. 
<sec/>
Han gjorde sin relation och förklarade sig missnöjd med domen. 
<sec/>
– Men du har ju redan skrivit på utslaget, att du erkänt skulden? 
<sec/>
– Ja, det är sant, jag skrev på! Men det bryr jag mig inte om! Jag processar! 
<sec/>
– Processa aldrig med hantverkare, ty du förlorar alltid! Jag processade med min skräddare om en överrock härom året och jag förlorade genast i första instansen! 
<sec/>
– Men du hade fått rocken! 
<sec/>
– Ja, naturligtvis! 
<sec/>
– Ja, men jag har aldrig fått några stövlar! 
<sec/>
– Det är samma förhållande! 
<sec/>
– Men, ponera casus! ... 
<sec/>
– Det hjälper inte! 
<sec/>
Han blev slutligen övertygad om att han redan förlorat processen, och att han måste betala rättegångskostnaderna, såvida han ej ville bli bysatt, ty de upptecknade lösörena skulle säkerligen icke räcka! 
<sec/>
Han fick nödiga instruktioner att gå till Bolén för att skaffa pengar. 
<sec/>
Bolén var en ockrare, som ägde det största huset vid torget. Nu var han gammal, hade upphört med rörelsen och blivit metodist. Liksom för att försona sina synder, eller om av behov att se supplikanter, fortfor han ännu med att låna ut pengar utan ränta, men mot god borgen. 
<sec/>
Han gick alltså till Bolén; blev mottagen i en vacker salong, frågade om han hade äran tala vid brukspatronen (§1 i instruktionen). 
<sec/>
Brukspatron bad honom sitta och tog upp ett samtal ganska ledigt. Supplikanten förde konversationen in på dagens religiösa frågor, talade om den gängse otron, prästbristen och statskyrkans intolerans. Härunder hade han blivit tillräckligt varm för att resa på sig och för att kasta betydelsefulla blickar på det album, som brukspatron nu (enligt § 2) skulle fatta. Det var ett fatalt ögonblick: han berömde pendylen, kritiserade ett landskap, genomströvade rummet i alla riktningar, men Bolén tog intet album. 
<sec/>
Enligt § 2 skulle nämligen ockraren strax efter hans inträde, just då konversationen hotade att avstanna, liksom av en händelse fatta ett stort kvartalbum, utstöta en suck och slå upp reformatorernas konterfej. Detta var det avgörande ögonblicket, på vilket lånet berodde. Då skulle nämligen låntagaren ögonblickligen, utan att klicka, falla in: »Det var en väldig Guds man, den Melanchthon, eller Luther, eller Huss», vem det nu var som låg uppslagen. 
<sec/>
Då skulle ockraren, enligt § 2 mom. 6, säga: »Nej, kors att herrn känner dem», varpå låntagaren: »O ja, visserligen känner jag dem!» 
<sec/>
Men ockraren kände icke instruktionen, utan fann ett så livligt intresse i samtalet att han glömde sin vana. 
<sec/>
Situationen blev kritisk och han beslöt att bryta dess spets; han tar albumet själv, slår upp på en slump och utbrister: »Det var allt en satans karl, den Luther! Var det inte, brukspatron?» 
<sec/>
Lånet utföll icke. 
<sec/>
Affärerna blevo allt sämre och han kände redan under sina fötter den gungfly, som kunde bli hans grav. 
<sec/>
Upp till posten varje morgon för att spana efter rekommenderade brev, och så ut att låna och så ut att betala. Hela dagen gick utan att tid blev att läsa. Fjärde terminen gick ut och han ansåg sig böra slå graden ur hågen. 
<sec/>
Kamrater gjorde upp hans skulder; själv sökte han en prediko-kondition och började läsa på prästen. 
<chapter/>

<chaptername>Primus och Ultimus.</chaptername>

<sec/>
Östgötarnes trädgård var riktigt fin på eftermiddagen den andra juni det året, ty där skulle bli kransbindning till promotionen. Örtagårdsmästaren hade låtit kratta gångarna och rensa bort allt gammalt löv sen fjolåret; han hade med egen hand stöttat upp narcisserna och tulipanerna, som nu stodo i full blom, och halva nationen hade dagen förut grävt upp rabatterna. I en berså av blommande syrenbuskar var ett stort bord dukat med lätta förfriskningar för damerna; därbredvid ett annat med något solidare varor för kandidaterna och sångarne. Tvenne lagerträd hade blivit nedflyttade från Botanicum för att lämna sin tribut till den ungdomens fest, som dagen därefter skulle begås. 
<sec/>
Av fruntimren voro somliga unga, andra äldre; de voro antingen systrar, fästmör eller mödrar; men i dag voro de alla vackra. 
<sec/>
Det låg över det lilla sällskapet en sådan dämpad fridens stämning, som plägar infinna sig efter fullbordandet av ett långt, mödosamt arbete; all oro var borta; segren var vunnen, man väntade endast på belöningen. 
<sec/>
Bland de unga männen var det två, som ådrogo sig uppmärksamheten framför de andra: det var i själva verket primus och ultimus. 
<sec/>
Primus var en smärt, högväxt ung man med ett yttre som var felfritt; bröstet var högvälvt och bar alls icke några intryck efter ett långvarigt lutande över skrivbordet; skuldrornas bredd ganska betydlig, de fina händerna, med falangerna i fullt normal skönhetsproportion, vittnade om en ras, som ej under generationer haft kroppsarbetare i något led; man kunde ha sagt med ögonmått att foten höll precis en huvudlängd i profil och dess höga valv hade icke sjunkit under trampandet på en nedgången skosula; det var med ett ord en fullständig, oförstörd gestalt och ändå hade han det största betygantalet. Och icke ett spår av rynkor mellan ansiktets muskler, som skyddades av ett tunt fettlager vilket aldrig behövt anlitas under det starka hjärnarbetet, ty ägaren var själv rik och tillhörde en mycket rik köpmanssläkt. Han hade dagarne förut på ett lysande sätt försvarat en utmärkt avhandling: Les différentes époques de la Poésie Provençale jusqu’à la mort de Louis le Débonnaire. 
<sec/>
Han bar sitt huvud högt och var glad och öppen, artig och chevaleresk mot damerna som en medeltidsriddare och när han nu föll på knä för sin trolovade för att prova lagerkransen, då var det en scen från en Cour d’amour; han hade icke köpt denna belöning; han hade arbetat sig fram därtill, ty han hade ju kunnat skaffa sig gård och hustru för fyra år sen, men det ville han ej, och emedan han var rik, hade han ställt högre fordringar på sig än på de andra; ty han hade sina kunskaper till bättre pris. Men fyra år äro långa och han hade gjort sin riddarevakt med ära. 
<sec/>
Ultimus, caput för en fattig kommendörsätt, var en trettioåring med fina drag, blek hy och mörkt hår; han var enkelt klädd, men ytterst omsorgsfullt, nästan ängsligt, och hans kläder buro lätta antydningar om borstens alltför flitiga begagnande; han såg icke glad ut, icke lugn ens, ty tunga moln gingo då och då över hans panna. Han hade endast sin syster med sig, ty han ägde inga anhöriga eljest. Hon hade redan bundit hans krans, icke alltför omsorgsfullt, och var nu ivrigt upptagen av konversation med de andra oförlovade kandidaterna, bland vilka hon väckte ett visst uppseende genom sitt behagliga sätt och sin ytterst smakfulla och eleganta toalett. 
<sec/>
Brodern kastade då och då en sorgsen blick på systern; han var tio år äldre än hon, han hade vaggat henne som litet barn och han hade varit hennes enda stöd – då kan man veta! Det hade varit en ganska mörk historia, icke så originell, ty värr, men tyst hade den varit och därför fordrar den vördnad. Han hade sett resande köpmän tillhandla sig skogarne omkring hans hem, han hade sett huru samma köpmän inropat hans gamla fäderneboning, huru de rest upp torn i Nürnbergerstil i alla fyra hörnen på det gamla renässansslottet som de låtit vitstryka, och han hade satt sig ett mål före, ett mål för livet – att åter en gång träda i besittning av det gamla godset och återställa det i dess forna skick. Men som han var en klok man och insåg tidens strävan, fann han den enda möjliga utvägen bestå i att arbeta, underlätta arbetet genom teoretiska kunskaper och därigenom komma till kapital – och sedan! Han hade därför valt naturvetenskaperna och disputerade om »Fenylsyrornas återförande på formeln C12H5». 
<sec/>
Systern hade aldrig förstått honom riktigt; hon ville att han skulle bli officer som fadern hade varit, hon ville att han skulle leva efter sitt stånd, som en gammal moster hade lärt henne säga, men brodern svarade endast med en kyss på pannan och såg noga till att intet fattades den älskade systern; han hade också dedicerat sin avhandling till henne och det tyckte hon om, men hon kunde icke låta bli att skratta åt titeln, och det gjorde brodern ont; hon var avundsjuk på primus’ fästmö, som kunde läsa upp de fransyska verserna ur hans avhandling och få förtjusta åhörare. Det där C12H5 tyckte hon var så roligt, och det sade hon nu högt, och det var därför brodern var ledsen, men det var nog för annat också. 
<sec/>
Emellertid började stämningen antaga en muntrare karaktär; sånger och tal avlöste varandra och ultimus blev anmodad att repetera sitt tal till kvinnan, som han i morgon skulle uppläsa i kyrkan. Som han aldrig skrivit vers, hade han måst anmoda primus, vars latinska tal till föräldrar, lärare och målsmän han i gengäld uppsatt. Han skulle just börja, då nationsvaktmästaren steg fram och viskade honom något i örat; han blev litet blekare än förut, bad om förlåtelse och gick ned åt porten till gatan. Där stod en karl och väntade honom; denne bad om ursäkt att han kom olägligt, men han hade bud från kamrern, att doktorns växel, som troligen blivit glömd, hade förfallit i dag, och att banken väntade den skulle bli reglerad innan morgon middag klockan tolv. 
<sec/>
– Den förfaller icke förr än i övermorgon, då de fyra månaderna äro ute! 
<sec/>
– Det står 120 dagar och de tvenne sista månaderna ha haft 31! 
<sec/>
– Hälsa att jag skall komma! 
<sec/>
Han återvände till sällskapet nästan paralyserad, men måste vara med i glädjen; och det blev även gemensam supé med förberedande dans, tills äntligen klockan blev elva och man skildes. 
<sec/>
Klockan sex följande morgon var primus på benen, tog sitt bad, satt upp på sin häst och red ut åt Stockholmsvägen. Han var glad som en lärka och lät hästen emellanåt gå steg för steg, så att han fick repetera sitt tal, och han talade latin för tallarne så att det sjöng i skogen. När klockan slog sju började kanonerna på Slottsbacken att spela; då kastade han om hästen och red hem för att göra toalett. 
<sec/>
Ultimus hade haft en svår natt. Han visste att han blott behövde räcka ut handen för att få en ny borgen av primus, ty han lånade aldrig pengar; han skulle gärna göra det i övermorgon, men icke i dag – för sin systers skull, och utställaren – var en fattig kamrat! Han skulle ha mördat primus, om han sett en enda misstänkt blick under aftonens bal kastad på hans systers eleganta klänning. Han befann sig i en situation sådan som endast en ond stormakt kan uppfinna; hela hans med så mycken skicklighet uppförda finansbyggnad hotade att störta just nu, då han stod vid ingången till en ny bana! Under hans funderingar gick tiden och kl. 8 skulle han vara på samlingsplatsen. Han kom dit och han kom i kyrkan och befann sig på hedersplatsen bredvid primus. 
<sec/>
Kantaten spelades upp; promotor talade om matematikens ställning till de övriga vetenskaperna i våra dagar; han kastade en hastig blick på de nyaste forskningarnes resultat; han redogjorde med några ord för Cauchy’s skiljande av rötterna till synektiska funktioner av en variabel, kom in på plana kurvors envelopper och singulära solutioner samt förirrade sig in på vederläggningar av Clairaults och Eulers föråldrade teoremer. Ultimus följde med en stund, men tankarne lupo upp med de smala trekvartskolonnerna och gingo ned på andra sidan bågen. Han såg ett ögonblick att läktaren mitt emot honom var klädd med unga damer; men då fick han ögonen på Prechtens våldsamma figurer på tabernaklet och han kände hur de trampade honom på bröstet; han försökte nya uttydningar på kragstenarne i kor-omgången, men tankarne lupo ändå runt om ett litet avlångt blått papper; han försökte se ut på församlingen, men tyckte han såg kamreraren och kassören. Slutligen måste han upp; promotor hade sagt: att nu voro de vid ingången till vetenskapens härliga tempel och gav han dem härmed fullmakt att inträda. Hans tankar rörde sig om en svavelsyrefabrik, när han kände en krans läggas på sitt huvud och ett skott small av; »Vale præclarissime Doctor» – han hörde endast ett vale, ett vale till allt som han hoppats på och strävat efter! Han fick ett pergament i handen med namnteckningar under – han observerade att de voro obevittnade. 
<sec/>
Primus hade hållit sitt tal. Nu steg ultimus upp darrande och blyg och läste upp verserna. 
<sec/>
Han talade om kvinnan; huru hon i alla livets skiften är mannens stöd, som moder, som syster, – härvid gick hans blick upp till läktaren mittöver och då han såg sin systers varma blickar blev han stark – och som brud. Nu slog klockan tolv – det fatala klockslaget; hans tal var slut, kanonerna dundrade, orgeln spelade upp och klockorna ringde. 
<sec/>
Den vackraste dagen i hans liv var förstörd; han som så väl behövde ett minne att värma och stärka sig vid, han fick det ej! 
<sec/>
Åtta dagar senare, innan ännu lagerkransen vissnat, hade han inträtt i ett helt annat tempel än det som promotor öppnat för honom; han var anställd som kemist på en porslinsfabrik – han var arbetare. Första dagen kändes det något tungt att på slaget 7 vandra in genom den stora porten, som endast öppnades mot uppvisandet av ett märke, tillsammans med dessa tysta misstänksamma människor. 
<sec/>
Men när han inträdde i laboratoriet och hörde drejskivors snurrande över sitt huvud, vagnars rullande, hissars gnällande och verkmästarns kommandoord, då kände han det fridfullare än på gamla Kemikum bland medikofilares lek och pojkstreck; han kände nu först vad arbetets andakt var. När han kom in i ateljén, där unga flickor suto vid långa bord och målade porslinet, och såg deras allvar, deras oavbrutna flit som icke stördes av prat eller skratt, föll en bit fördom ur hans föreställningar om världen; men i nästa ögonblick kände han sig nästan ängslig till mods, ty han var ju i paritet med dessa, endast att han var primus, vilket dock föreföll honom tvivelaktigt! Han skulle anordna tillredning av de färger, med vilka dessa skulle måla; de voro som artister mot honom; han skulle analysera kaolinet, innan arbetarn formade det, han skulle undersöka smaltsens smältbarhet, innan godset sattes i ugnen – han var ju blott ett biträde åt arbetarne! Men han hade ett oerhört behov av att vara något mer, han erfor det som en skyldighet! Han läste då in sig på sitt laboratorium om nätterna och söndagarne för att göra sin upptäckt; han såg att det fanns något inom denna gren, som ännu icke var gjort här i landet och icke ute heller; det var detta han skulle göra. Han underkastade Sèvresporslinet de skarpaste analyser för att avlocka detsamma dess hemligheter; han måste upptäcka dessa lysande färger, som icke förändras i bränningen; en gång var han upptäckten på spår. Han visste noga klorens inverkan på koboltföreningar; huru dessa under olika temperaturgrader förändra färg; återstod då att fixera dessa färger på olika stadier – att få en hel skala att röra sig med; dessa resultatlösa försök togo månader! De voro icke angenäma förövrigt. 
<sec/>
Mycket folk kom han i beröring med, men där kunde aldrig bli något förhållande, ty man saknade varandras förutsättningar. Principalen var rik och obildad, därför kände han sig honom både underlägsen och överlägsen, men det kunde aldrig bli något deciderat. 
<sec/>
Herrarne på kontoret voro gott folk nog, men de smickrade honom och beklagade honom, och det senare var förödmjukande. De undrade så ofta »hur f-n man kunde uthärda i en smutsig blus och koka smörja, när man var doktor och adelsman!» Och det var just detta han ej ville säga dem. Försökte han under sina rastpromenader på den instängda fabriksgården tala vid någon arbetare, möttes han alltid med misstroende; var han ock klädd i sin blus, röjde de vita händerna duvan bland kajorna. Då kände han olyckan av att bära ett namn! 
<sec/>
En gång hörde han ett par arbetare i portgången samtala om honom: 
<sec/>
– Det är då — att våran adel ska gå på det där sättet! 
<sec/>
– Åh var du lugn, han gjorde’t inte, om inte en var nödd! 
<sec/>
– Tror du det? återtog den förste och knep med ögonen. 
<sec/>
– Var så säker; han var inte så gemen mot oss annars. 
<sec/>
– Men han är en snäll man! 
<sec/>
– Tacka honom den för det; men han har högfärden i sig, den fattiglappen, fast den inte syns! 
<sec/>
Han återvände till sitt tysta rum och eldade på i reverberugnen för hundrade gången. Han såg hur smaltsen i digeln antog den ljusröda färgen, så rosenröd som hans vackraste drömmar; han såg hur den blev blå som en vårhimmel – han ville fixera den, men då bleknade den och blev gråblå som en drinkares öga. 
<sec/>
En dag fann han några kristaller anskjutna på ett filter, som stått över några dagar. Han betraktade dem genom mikroskopet och kände dem ej; han visste vilka reagentier han begagnat; dessa måste alltså ha varit orena. Han underkastade sina kristaller den skarpaste analys; han förnyade den flera gånger, men kom ej till något resultat. Då slog det som en blixt för hans ögon; han stod vid odödlighetens tröskel, han hade upptäckt ett nytt enkelt ämne! Han sprang ut i ateljén och ville tala om det för flickorna, men han vände om i dörren och gick in till svarvarne och frågade vad klockan var, och så ned i magasinet och såg på priskuranterna och så tillbaka till sitt rum, där han andlös kastade sig på soffan och var galen i fem minuter! 
<sec/>
I fjorton dagar levde han i ett febrilt tillstånd, men sen hade han sin avhandling färdig, och med prov av den nya kroppen, som han givit namnet Ptyren, insände han densamma till vetenskapsakademien. 
<sec/>
Primus hade uppskjutit sitt bröllop till hösten, emedan han först ville göra en studieresa till Italien för att lägga sista handen vid sin bildning. Mången hade funnit uppskovet omotiverat, och fästmön icke minst, som gärna velat vara med; men han var bestämd. De funnos dock, som starkt tillrådde resan, ty man hade trott sig märka att den unge doktorn efter promotionsdagen undergått en märklig förändring; man sade till och med att han var litet vurmig efter det myckna läsandet, och trodde man att en utrikesresa skulle göra honom gott. 
<sec/>
Han reste – ensam. Icke såg han mycket på museerna, ty dem hade han tenterat förut, och han ville gärna behålla sina vackra tankar om de erkända stora snilleverken, men han företog ensliga resor upp åt Apenninerna och levde herdeliv i naturen; och allt var nytt för honom. Han fann träden så stora och så vackra i teckningen, att han kunde ligga och beundra dem en hel förmiddag, ty hans öga hade sett sig trött på boktryckarens små, små likformiga vassa typer. 
<sec/>
Under dessa vandringar gjorde han en ny och som han tyckte ganska intressant bekantskap – med sin egen personlighet. Så länge hade han umgåtts med andras tankar och meningar att han alldeles glömt sina egna. Han fann en viss ursprunglighet i dem och tyckte att de kändes mycket varmare än de andras. Så tänkte han över sitt förflutna liv och fann det så solljust det kunde vara, för solljust. Allt vad han hemligast önskat hade han fått, allt vad han företagit hade lyckats; alltid hade han fått sin vilja fram, ingen sorg hade han haft. Han kände sig ofri härvid; lyckan tyranniserade honom! lyckan förföljde honom! Han erfor ett ödes hand över sig och han trodde sig vara den förste, som förstod att Polykrates kunde vara olycklig. Dessutom ägde livet ingenting att ge honom mera; han visste sitt öde; han visste att han kunde vid 45 års ålder äga ett vetenskapligt rykte, han visste att han därigenom kunde nå äreställen; han hade redan den skönaste och bästa kvinna – om ett år kunde hon visserligen vara ful, sjuklig, kanske icke så god mer. Det hade han icke mod att bära, ty han kände att han icke övat sina krafter att bära något sådant, och å andra sidan: om så ej bleve förhållandet, så stod han åter på den gamla punkten med sin evinnerliga lycka, sin dödande lycka! Han förundrade sig dessemellan över att han icke kände någon hemlängtan. 
<sec/>
När dessa tankar gjorde honom oro, reste han ner till Rom och umgicks med konstnärer och unga utlänningar vid beskickningarne. Här fördes då ett lustigt liv och det roade honom stundom. 
<sec/>
Den överenskomna tidpunkten för hans hemresa var förbi och han hade redan fått ett påminnelsebrev. Han begärde fjorton dagars uppskov. Han låg nu i Neapel. 
<sec/>
En afton var han utbjuden till en rysk attaché, som ägde en villa vid golfen, en knapp mil söder om Vesuven. 
<sec/>
Det var en lysande fest; där var eldiga viner och svarta ögon; han dansade mycket och var särdeles upprymd. Tillsammans med några intima lämnade han salongen och gick att promenera i parken. De togo vägen utåt en hög klippudde, som sköt rätt ut i havet och på vilken var en belvedere. Solen hade gått ner och kvällshimlen var redan svart, så att stjärnorna brunno röda och stora genom den uppvärmda luften. Utsikten var så fri och storartad man ville se; rätt ut mellan Capri och Ischia låg havet öppet; i norr bakom Vesuv syntes ännu blott alfa av Stora Björnen, men i zenit hade de Perseus, Cepheus, Andromeda och Cassiopea. De gingo så långt ut på klippornas spets, att de hade under sig hela vattenytan, vilken, lugn som en spegel, återgav hela den del av stjärnkartan som låg i zenit. 
<sec/>
Detta gjorde ett livligt intryck på honom att se himlen under sina fötter och han började svärma. Han lutade sig fram över barriären och stirrade ned i djupet. 
<sec/>
– Sen I, så nära ha väl aldrig syndare haft att komma in i himmelen; men det är sant, jag är rik och förr skall en kamel genom ett nålsöga ... Nej, det är icke så! Vad har jag brutit att jag skulle bli så rik, så lycklig, att jag ej får gå ditin; jag ärvde den synden, det finns då arvsynd och det trodde jag ej! Men Perseus föddes av Danae och ett guldregn, och jag ser ändå honom med därnere; därnere, ja! Men himlen är ju däruppe; då måtte det här vara det andra! 
<sec/>
I detsamma kom ett stjärnfall i synbar riktning från zenit; han såg endast reflexen i vattnet och blev skrämd av den ljusa punkten, som tycktes komma underifrån rätt upp emot honom. 
<sec/>
Med ett anskri var han uppe på barriären. 
<sec/>
– Jag kommer! utropade han och kastade sig med huvudet före ned i den mörka spegeln, som spräcktes och förvandlades i en gnistrande kaskad. Han syntes snart över ytan och lade sig lugn på rygg betraktande stjärnorna, tills båt kom och tog honom. 
<sec/>
– Jag är så lycklig, var hans enda yttrande, när han fördes in till hospitalet för sinnessjuka i Neapel. 
<sec/>
Ultimus hade återfått sin avhandling jämte upplysning att samma »upptäckt» var gjord ett par år förut och att den obestämbara kroppen under spektroskopet visat sig vara oxalsyra.  
<sec/>
Denna underrättelse skulle säkerligen ha förkortat hans liv om icke samtidigt han fått veta, att systern blivit förlovad med en väl bärgad person och att han därigenom befriades från varje ängslande omsorg för henne. 
<sec/>
Då han nu befann sig ensam och fristående, kunde han icke underlåta att känna sig till en viss grad lugn och på samma gång en smula lycklig. Han eftertänkte om icke detta lugn skulle kunna fixeras; vad som oroade honom och jagade honom var det löfte han givit sig om återupprättandet av familjens namn och glans. Men det fanns ingen, som hört detta löfte, som han endast givit sig själv; han fann att hans olyckor härledde sig av den enkla omständigheten att han satt nollpunkten på sin skala över lycka och olycka för högt; återstod endast att flytta ner den och han skulle bli lycklig. Personligen var han icke äregirig, alltså skulle detta ganska lätt gå för sig. 
<sec/>
Han började i lugn betrakta sin belägenhet i livet och fann den bra. Han hade tre nätta rum att bebo, ordentligt bord, så stora inkomster att han ej behövde neka sig något, och i det lilla samhälle han tillhörde åtnjöt han högsta rang. 
<sec/>
Han hade beslutat att icke göra några upptäckter vidare och övade sig dagligen i resignationen. Härigenom inträffade, att han numera arbetade utan feber, och se, han såg klarare igenom hela serier av fakta, vilka han förut under oron gyttrat ihop; nu fann han med lätthet den ena nya förbättringen efter den andra i arbetsmetoden, och lyckades till och med göra en »upptäckt», som gjorde fabrikens varor begärligare i marknaden. Han hade förut levat i futurum, och därföre blev allt imperfektum, nu levde han fullt i den närvarande tiden, och därföre hade han alltid en fast trampad mark att gå ut ifrån, innan han tog ett steg framåt. Det erövrade lugnet förlänade hela hans person och uppträdande denna säkerhet som inger förtroende, vilket gjorde att han ofta togs till rådgivare i bolagets viktigare frågor. 
<sec/>
Inom året hade han köpt två aktier i fabriken och vid sista bolagsstämman blev han vald till revisorssuppleant. 
<sec/>
– Den mannen kommer att gå långt, sade någon vid tillfället. 
<sec/>
Själv trodde han ingenting, ty han visste av erfarenhet huru litet eget arbete förmår. 
<chapter/>

<chaptername>Det gamla och det nya.</chaptername>

<sec/>
Vid fullt vårsolsken hade han stigit upp och klätt sig, därpå gått upp till slottet på övningen i sabelföring och därvid av misstag fått ett kvart-inom-hugg i högra knäet, så att han avsvimmat. När han vaknade till besinning, låg han ånyo avklädd till sängs, men han kände ej igen rummet. En främmande doft av varmt vatten påminde om badhus och en stark karbolsyrelukt om bårhus. Denna senare föreställning slog honom med skräck, men då han skulle göra en vändning för att orientera sig, erfor han en sådan häftig smärta i knäet, att han blev liggande som han låg. Hans ögon föllo på ett tryckt anslag: Ordningsreglor: § 1. »De sjuka böra beflita sig om gudsfruktan och sedlighet.» Han var alltså på sjukhuset bland de levande, varom han blev dess mer övertygad när han läste § 2. Patienten erhåller till frukost: 10 ort bröd, ett ägg, 6 ort smör o. s. v. 
<sec/>
Nu hörde han ett väldigt knakande, och så ett fnysande och frasande och sparkande invid sig och så en rostig men dånande stämma: 
<sec/>
– Vad går du i för klass, min gosse? 
<sec/>
Han vände på huvudet och såg att det stod en säng till i rummet och att i denna säng låg ett stort bylte insvept i filtar; där huvudet efter all beräkning skulle vara syntes endast en massa bindlar med tre små öppningar på. Därefter blev han ond för att han togs för en scholaris och svarade: 
<sec/>
– Jag vet inte med vem jag har den äran: mitt namn är Lundborg, sörmlänning. 
<sec/>
– Det är detsamma, jag säger du ändå; jag är västmanlänning, av 1852 års skörd och kallas vanligen »svinet»; det får du säga också; vi ska klinga, när sköterskan kommer med mjölken. Hur gammal är du, min gosse? 
<sec/>
– Femton och ett halvt år, svarade den nykomne. 
<sec/>
– Det var betydligt, sa grisen när han fick potatis till kålrötterna. Jag är trettiofem jag och har reumatism; det får man så lätt här i gamla Uppsala om man ligger för länge. Jaså, du är bara femton år! 
<sec/>
– Femton och ett halvt ... 
<sec/>
– Då vet du inte mycket om världen! Säg, hur trivs du på sjukhuset. 
<sec/>
– Trivs! Det är ju förfärligt att ligga här, när solen skiner så vackert och träden börjar grönska. 
<sec/>
– Så ung du är! Inte är det vackert, när träden äro gröna; det är ju en gemen färg och det där blåa sen på himlen – det är ju så elemenskat banalt; det där har jag sett nu i så många Herrans år och alltid är det detsamma! Jag kryper därför in och lägger mig här, så snart det lider åt sommarn, för jag tål inte värmen. 
<sec/>
– Och du finner dig här! 
<sec/>
– Förträffligt! Ser du, när man blir gammal som jag, så sätter man värde på att bli skött och ombonad. Det enda som stör mig, är den här ronden, när läkaren kommer med sina pojkar och de ska tala latin, gubevars. Jag fick recidiv häromdagen när jag hörde en sådan där kyckling, som satte cum med accusativus. Du ska få se att det inte blir tråkigt här – vi ha vår lilla vira om eftermiddagarne. 
<sec/>
I detsamma inträdde sköterskan: 
<sec/>
– Jaså, unga herrn är vaken nu; hur står det till? Den där stora också har rört på sig. 
<sec/>
– Se en sån liten vacker gosse Mari har fått; nu ska hon sköta om honom väl. 
<sec/>
– Unga herrn ska inte höra på den där stora otäcken; han har förstört så mycket unga gossar här i stan, så det är en skam åt det. 
<sec/>
– Mari ska inte säga så där, för det har hon bara hört! Gör nu vad hon ska och se om gossen ordentligt bara. 
<sec/>
Sköterskan uppfyllde sina åligganden och gick. 
<sec/>
– Nu, sade svinet, skall jag spela för dig så att du somnar. 
<sec/>
– Spela? Vad menar du med det? 
<sec/>
– Jag skall prata för dig; jag har inte hört min röst på flera dar och då är det som musik för mig, när jag får höra den igen! 
<sec/>
– Ja, men du får inte tala sådan där materialism, som du gjorde nyss. 
<sec/>
– Nej bevars! För resten var det inte materialism; det var semipelagianism, men det vet du inte vad det är, för du har inte gått på kollegiet. 
<sec/>
– Åh, sånt där läste vi i skolan, och isagogiken med. 
<sec/>
– Isagogik! Vad är det för slag? 
<sec/>
– Vet du inte det! Det är ju sånt där, som handlar om bibelns – mått, mål och vikt. 
<sec/>
– Åh, herre Gud, kallas det hm – som du sa nyss. Det är för märkvärdigt vad allting går framåt; det hette bibliska antikviteter i min ungdom; men jag är en gammal hund, jag. Jag åkte hit på diligens! Det var den tiden då man kunde ta dimission på en fårbog och en tunna spisbröd i termin; då kunde man spela fortuna hos Forssens en hel eftermiddag vid en sexskillings kopp kaffe; men det är sant, du vet inte var Forssens är; ni kalla det visst bakelseanum eller något annat dumt. 
<sec/>
Pang, small ett skott, så att rutorna skakade. 
<sec/>
– Nu kom första ångbåten i år; hör du så de hurra? Slinken skjuter som en karl i vår. Du vet naturligtvis inte vem Slinken är; han som serverar kanonerna vid Fördärvet; han lär ha varit student, säger man, men nu är han sjåare. 
<sec/>
– Är han mycket gammal nu? 
<sec/>
– Han är litet äldre än jag, men jag har en gård i Västmanland, det är skillnaden ser du. Jag skulle bra gärna vilja vara på ångbåten i kväll, för de ha sådana goda toddar i förn; men det är sant, jag har inte frågat dig om du kan spela knack. 
<sec/>
– Jag kan nog, men jag vill inte; det är ett löfte. 
<sec/>
– Jaså; till din mamma? Va? 
<sec/>
– Ja! 
<sec/>
– Nå! – Vet du att jag har uppfunnit en ny dryck, som gjort mycket uppseende i den musikaliska världen – du vet inte att jag är sångare – det är tydligt. Om du går in till Åkerstens, dit du aldrig brukar gå, för ni unga gå bara på Taddeis och Norbergs, och begär »Per Samuels rivare», så skall du känna en ljuvlig ting; ser du det var min stolthet, min enda äregiriga dröm att få lämna mitt dopnamn till eftervärlden på en god dryck. Jo, ser du, jag är den förste vis-sångaren i Uppsala, men du har aldrig hört mig ... Kör det inte med droskor ner på landsvägen? Jo min själ; nu vet jag; de ha öppnat hovet i dag, och jag ligger här som en stackare – vet du vad hovet är då? 
<sec/>
– Eklundshov förstås! 
<sec/>
– Se, det kunde du! Annars vet ni fasligt lite, nutidens ungdom, men det är därföre att ni bara kommer hit och läser på examen era kanaljer; förr låg man här och studerade; men ni ha blivit så praktiska nu; ni går heldre in i diskonten, än ni ligger och informerar som man gjorde förr, för ni har lärt er att det blir uträkning i längden; det kommer väl den dagen då studentkåren bildar ett stort aktiebolag – nå du har väl inte något diskontlån ännu? 
<sec/>
– Nej, men jag har en liten växel i Hjälmar-banken; jag tog honom bra kort, men de långa äro så dyra. 
<sec/>
Nu började det att fnysa och pusta i byltet. 
<sec/>
– Växel, kort, lång! Vad säger du, gosse! Men du är ju inte myndig? 
<sec/>
– Ah, de se inte på trassenten, bara man har en styv acceptant! 
<sec/>
– Om jag förstod huru en växel såg ut; vad är acceptant förslag? 
<sec/>
– Det är han som skriver mitt över papperet! 
<sec/>
– Det vill säga, han går i borgen? 
<sec/>
– Ja han måtte väl göra det, inte vet jag. 
<sec/>
– Nå hur får du en sådan där acceptant? 
<sec/>
– Man tar en livförsäkring! 
<sec/>
– Har du sådan med? Du var mig en baddare. Hör du, det där får du lov att lära mig, med växeln! 
<sec/>
– Ja, det är så vigt; och så slipper man springa och bevittna namnteckningarne. 
<sec/>
Nu kom ronden; läkaren lade om gossens förband, varefter denne föll i en feberslummer. 
<sec/>
När han vaknade, suto två främmande vid kamratens säng och spelade kort på en stol. De förde samtalet viskande, och höjde någon på rösten, gjorde byltet en hotande åtbörd med näven. När de en liten stund därefter gingo sina färde, skedde detta så tyst, att han trodde de voro skuggfigurer av hans feberbilder. 
<sec/>
Då steg byltet upp och kastade av sig två överflödiga nattrockar, tog av bindlarne från huvudet, gömde ljusen bakom ett par stora böcker och gick fram till den sjuke. Han lade sin hand på hans panna, skakade på huvudet, bredde sin filt över honom och gick tillbaka och satte sig på sängkanten och ringde med benen. 
<sec/>
Ljuset föll på hans ansikte, så att han kunde observeras av den sjuke. 
<sec/>
Han hade ett jovialiskt ansikte, icke fult, med ytterligt trötta, men icke slappa drag. 
<sec/>
Den sjuke rörde på sig. 
<sec/>
– Är du vaken, liten? frågade den tjocke med låg röst. 
<sec/>
– Ja, kamrat. 
<sec/>
– Vill du att jag skall gå efter Mari åt dig? 
<sec/>
– Nej tack, jag är bättre nu. 
<sec/>
– Skall jag spela för dig mera? 
<sec/>
– Ja, men du skall vara rolig! 
<sec/>
– Rolig; ja, så att du får skratta åt mig! Det har jag varit nu i femton år och därför är jag där jag är. Tänk, att låta folk skratta åt sig, och finna nöje i det? Fåfängan förstås? Men de förakta en sedan! – Jag känner mig så förb. sentimental i kväll! Har du varit kär, gosse? 
<sec/>
– Åhja! Och du då? 
<sec/>
– Joo! Hör på! Nu börjas det; men det blir inte långt. Naturen hade begåvat mig med en ganska ovanlig mage, korta ben, ett fult, fett ansikte och en stark sångröst med en egendomlig näston, som kunde framkalla de förfärligaste skrattsalvor. Jag var smickrad av den uppmärksamhet, som visades min talang; jag slets från den ena bjudningen till den andra och utbildades småningom till en lustigkurre, en gycklare; jag var med ett ord en »rolig d-l». Mina visor voro många, och ledsnade den ena generationen på dem, så kom det alltid en ny och fann dem roliga. Men så for jag en sommar åt hembygden, där jag hade en liten flicka, som jag tyckte om. Hon blev alldeles galen i mig, och sa’ att jag var den trevligaste karl hon visste. Jag tog hennes uppmärksamhet åt mig och vågade en dag att i trädgården framföra min anhållan om hennes hjärta och hand. Hon svarade med ett gapskratt och ropade på några andra flickor, att de skulle komma och se på något riktigt tokigt. Jag försäkrade att det var allvar, men hon skrattade ändå mer och sade att jag var utmärkt. Jag måste hålla god min och vara utmärkt. Jag blev ledsen och förtvivlad och sjöng inte på åtta dagar, utan sökte framstå så allvarlig som möjligt. Hon fann mig först tråkig och till sist odräglig; det klädde mig inte, sa hon, att vara så där, och hon erinrade sig med tårar i ögonen huru syperb jag var på slåtterölet, när jag kom i strumplästen och en ut- och invänd nattrock och gjorde bocksprång och bondgrin. Då föraktade jag henne! Bon soir! Och så var det slut! 
<sec/>
– Sjunger du aldrig mer! 
<sec/>
– Aldrig! 
<sec/>
– Så dum du är! Inte var det något att gå och sörja över! 
<sec/>
– Du vet inte vad kärlek är! 
<sec/>
– Gör inte jag? Det är en detalj av livet, och får icke vara mer! Vet du, jag håller med din fästmö, att det inte klär dig att vara allvarsam. Förövrigt skall jag fråga: vad är det som är så allvarsamt? Jag för min del tycker, att det är ett stort gyckel alltihop; och vet du varför människorna gå och se så tungsinta ut? Jo därför att de hålla sig för att skratta! Du grinade åt allting och du fick hela världen med dig; gå på du och flina, och narra den där allvarliga masken av de hycklarne; du har en stor uppgift, min bror! 
<sec/>
– Kors i Herrans namn så du talar, gosse; får ni lära er sådant i skolorna nu för tiden? 
<sec/>
– Ja, det få vi! Lägg dig nu, så skall jag spela för dig. Du tror att jag som ung har något att lära av din ålder; bort det! Allt vad du lärt av livet har jag läst i böcker, till och med din banala kärlekshistoria, på vilken du tyckes grunda hela ditt kommande liv och som säkert blivit ett kärkommet motiv för din lättja. Nej bevars, du har mycket mera att lära av mig, ty det står ännu inte i böcker; du tillhör en förgången generation, som jag väl känner, jag tillhör ett kommande, som du inte alls känner. Du har läst om våra dagars världshändelser som man läser en tidningsartikel, vi ha levat dem och diskuterat dem; vi ha upphört att nära oss av er poesi, vi läsa ekonomi och naturvetenskap; vi anse studenttiden som ett övergångsstadium, ni togo det som ett kall; vi slåss aldrig på torget, anse det icke som en dygd att överlasta sig, förgripa oss icke på varandras tillhörigheter, respektera den personliga friheten; det kalla ni snobben; vi kalla er prisade öppenhet för brutalitet, era sentimentala famntag för råhet; ni kritisera era lärares välvilliga suspenderingar av föråldrade stadgar, vi begagna oss av dem och tiga. Ni hade åsikter färdiga om allting, ni sjöngo frihetssånger, ni hurrade för representationsförslaget; vi hurra för allting, vi känna på oss att någonting skall komma och därföre avvakta vi; det blåser från så många håll, därför göra vi icke fast våra skot; men för att icke stå redlösa, hålla vi oss tillsvidare vid det bestående; vi äro konservativa därför att vi frukta pöbelväldet. En konservativ ungdom! Det är exempellöst! Men det har pöbeln gjort. Ni voro rojalister; vi äro färdiga att bli imperialister om så behövs! 
<sec/>
»Svinet», som med häpnad avhört detta utbrott, steg upp och gick ut i korridoren för att säga åt sköterskan, att kamraten yrat, och bad att få ett annat rum till natten. 
<sec/>
Under det att sköterskan och kamraten vid fönstret tillagade ett kylande pulver, fortfor den sjuke: 
<sec/>
– Ni kalla oss blaserade, därför att vi äro flitiga och kloka; tro du mig, våra känslor äro mycket friskare där de ligga hermetiskt förvarade, än edra som hängas utanför boddörren att flugsmutsas. Vad är det för snack ni håller med er filosofi; ni tro att den runnit ur klassisk källa, och då är det bara ren »upplysning» hundra år efter upplysningen; den skulle ha gått in som en tidskriftsartikel i en tysk småstad; ni tyckte att det var stort att gendriva läran om de yttersta straffen, det gjorde vi redan i skolan; ni leva på de där magra skulorna, säga ni, ja, min själ, det synes; men vi läsa dem, ty vi behöva dem i examen; ni tror att tysk syntax är lika med filosofi, men ni vet inte att det finns en fransk och en engelsk; jag läste de där korrekturarken en kväll och jag fann – intet, inte en pinne för tanken att vila på; det är en torr ekvationslösning, men där man redan satt in det önskade värdet på X för att satisfiera – – –  Intresset är borta när man känner resultatet; det där veta vi allt, men man säger icke sådant där, ty man kan misstaga sig. 
<sec/>
Nu kunde kamraten icke styra sig. 
<sec/>
– Jaså, du insulterar den store mannen; gratulera dig att du är sjuk, annars skulle du fått ett kok stryk. 
<sec/>
– Han var icke stor, därföre att han var betydelselös! 
<sec/>
– Skäms du inte, du vet icke att jag är boströmianare! 
<sec/>
– Jo! Det var ni alla; varför skulle då icke till och med du! O, du stora tidevarv, som går i graven; det behövdes en professor i filosofi för att narra ungdomen från att gå i kyrkan; du stora tid, som kunde häckla det tidevarv då man dyrkade förnuftet; du slog ner förnuftet och satte bondförståndet på tronen! Att vara är att förnimmaförnimmas – det kliar i hjärnan, då den stora tanken gör sitt intåg. God natt! Släck ljuset! 
<sec/>
Sköterskan och boströmianaren konsulterade; och man stannade vid kalla omslag om huvudet. 
