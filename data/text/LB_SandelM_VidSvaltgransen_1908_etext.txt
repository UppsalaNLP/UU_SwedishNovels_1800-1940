<title1>VID SVÄLTGRÄNSEN</title1>
<title2>OCH ANDRA BERÄTTELSER</title2>
<title3>VID SVÄLTGRÄNSEN</title3>
<title4>OCH ANDRA BERÄTTELSER</title4>
<title>SKILDRINGAR UR STOCKHOLMSLIFVET</p>
<chaptername>VID SVÄLTGRÄNSEN</chaptername>

<chapter/>

<chaptername>I.</chaptername>

<sec/>
När Agda Hult tidigt på söndagsmorgonen vaknade i den enkla järnsängen, som stod inskjuten i ett af rummets hörn, såg hon ett regnbågsfärgadt skimmer på väggen helt nära sitt ansikte. Ännu halft snärjd af morgondrömmar, såg hon sig undrande omkring för att upptäcka orsaken till färgspelet, men då hon fann, att detta uppkom af solstrålarnas brytning mot det slipade glas, som betäckte hennes fästmans porträtt, där det stod på fönsterbordet, blef hon med ens klarvaken. Hennes ögon tindrade af glädje. — »Oskar, Oskar! God morgon!» hviskade hon, lyckligt leende, och förde handen smekande öfver den lysande glasytan. 
<sec/>
Med armarna behagfullt höjda som till dykning stod hon sedan ett par ögonblick i den hvita bädden, omfluten af rika ljusflöden, innan hon med ett ystert språng lämnade densamma. 
<sec/>
Vid rummets ena långsida stod en utdragssoffa. Dess brokiga täcke visade skarpt konturen af en kvinnlig gestalt. Det var den unga flickans mor. Dottern spejade ifrigt ditåt. Sof hon? Nej, det dukbetäckta hufvudet rörde sig oroligt på kudden ... Dröjande sträckte Agda ut handen efter sina kläder men fick i detsamma syn på sin hatt, som hängde på ett af byråns spiralljus. Halfva natten hade hon användt till att tvätta sidenband, pressa och göra rosetter. Hur tog den sig ut, mån tro? Det måste hon genast se efter. 
<sec/>
Hon öfvertygade sig med en blick, att modern på nytt inslumrat, och smög därefter på tåspetsarna till byrån. Belåtet synade hon nattens arbete. »Den här hatten kommer att klä’ mig», tänkte hon. »Oskar har aldrig förr sett mig så fin, som jag blir i dag ...» och hon kunde icke afhålla sig från att profva den. Men det var rakt omöjligt att få den att sitta på ett hyggligt sätt. Gång på gång sjönk den nedåt nacken. Nå, bara hon fått håret upplagdt, blef det väl bra därmed, tänkte hon. 
<sec/>
Som en gulbrun krans låg det yfviga håret upp mot hattbrättet. Agda greps af en naiv glädje öfver sitt täcka jag. Men den fick ett brådt slut. Hon såg i spegeln sin mors knotiga hand trefva på täcket och snibbarna af hennes hufvudduk guppa kring hakan, som sattes i rörelse af väldiga gäspningar. Hatten kom af i hast, och med några få steg var den unga flickan tillbaka vid sin säng samt började kläda sig. 
<sec/>
»Ligg stilla du, morsan lilla», sade hon åt den gamla, som gjorde min af att stiga upp. »Du ska’ få kaffe på sängen i dag och godt bröd att doppa ...» 
<sec/>
Mor och dotter bodde ensamma i det lilla vindsrummet. Där var lågt i taket och smått om utrymmet. De få och torftiga möblerna måste för att få plats stå kant vid kant. Inga luckor dolde kakelugnsspiseln med dess grofva rör, och målningen å dörren samt panelen var svartnad under fuktens inverkan. Så godt som hvarje sak af rummets inredning bar spår af en kärf men duglig människas oaflåtliga kamp för att hålla sig uppe. Alla ripor efter armodets klor voro ärrade. 
<sec/>
Tre år gammal, miste Agda sin far. Sedan dess hade modern i tio år ensam sörjt för hennes behof, kämpande mot sjukdom och motgångar, karsk och uthållig, för stolt att söka hjälp. Men sedan sitt trettonde år förtjänade dottern själf sitt uppehälle. Hon hade emellertid aldrig fått lära något yrke, ty de båda kvinnorna hade alltid i strängaste mening tvungits att lefva ur hand i mun. Så hade Agda nödgats fortsätta med fabriksarbetet. Hon längtade dock efter annan sysselsättning, men som modern sade, då saken var före: »Du får ju ingen betalning under första lärotiden eller i bästa fall ett par tre kronor. Hur långt kommer man med de slantarna? Jag med mina värkbrutna händer kan ju inte förtjäna stort. Om vi åtminstone hade något rejält att bära till stampen under tiden, tills du blef mer kunnig och fick bättre betalt, men hur mycket tror du, vi få låna på det här skräpet, som ä’ så rankigt och lappadt? Mat måste man ju ha hvar dag och tak öfver hufvudet. Jag ser verkligen ingen utväg för dig.» Någon sådan öppnades heller aldrig för den unga flickan. Vid tidpunkten för denna berättelse var hon anställd vid en kexfabrik. 
<sec/>
»Kära Agda», sade modern, som med vaksamma blickar följde dotterns snabba rörelser, »du behöfver inte ta’ mer än ett halft mått kaffe. Det ä’ så mycket god sump i pannan.» 
<sec/>
»Inte ska’ vi knussla i dag, då jag firar min förlofning», (svarade Agda och lät kaffekvarnen gå med fart. »O, du lilla morsan, hvad jag ä’ glad.» 
<sec/>
»Kommer Oskar och hämtar dig i dag?» 
<sec/>
»Nej, vi ska’ mötas ute.» 
<sec/>
Oskar Vret och Agda hade redan föregående kväll bytt ringar. Det egentliga högtidlighållandet af händelsen skulle dock ske i dag med en utfärd på tu man hand. Den unga flickan flög omkring som en solreflex i sysslor och ärenden. Det var så mycket att uträtta i hemmet, innan hon kunde få tänka på sig själf. Men slutligen var allt undanstökadt. 
<sec/>
Nu skulle hon, minsann, göra sig riktigt helgdagsfin. Inom ett ögonblick låg en filt kastad öfver bordet och bästa kjolen på den. Skott upp den hade hon gjort kvällen förut, nu skulle den få en grundlig pressning. Åh, så härlig dagen skulle bli! Nej, det var rent omöjligt att tiga längre, och toner, som hela morgonen jublat i hennes inre, funno nu väg öfver hennes läppar. Handen, som förde strykjärnet, följde ofrivilligt takten. Det blef en lustig dans öfver tyget. Modern iakttog sin flicka och smålog förstulet men sade med rätt mycken skärpa: 
<sec/>
»Det där arbetet blir det ingen ordning med. Ge mej järnet, så ska’ jag pressa. Jag tycker, du borde vara mera allvarlig nu, när du tagit ett sådant viktigt steg. Hvem vet, hur lifvet kommer att arta sig för dig, så oskyldig och barnslig som du är för dina nitton år.» 
<sec/>
Agda lämnade beredvilligt ifrån sig det begärda men undvek därvid att möta moderns blick. Färgen steg på hennes smala kinder, ögonen fingo ett oroligt spörjande uttryck, och längre, än nödvändigt var, dröjde hon vid byrålådan, ur hvilken hon tog fram sina nya kängor. Men när hon väl fått dessa på sina fötter, vek det lätta molnet bort, och hennes drag lifvades af samma bekymmerslösa glädtighet som före moderns ord. Ack, de glänsande snibbarna af blankläder i kängorna! Och knarren se’n! Modern måste beundra, känna, hur mjukt lädret var, och hur lagom hårdt det satt kring de fina vristerna. Det gjorde hon äfven och hade inte ett enda förebrående ord, när hennes dotter sjungande ställde sig vid spegeln och en smula behagsjukt experimenterade med olika håruppsättningar. I stället lade hon fram ett litet paket, och när Agda öppnade detta, fann hon ett par nätta kammar, sådana hon länge önskat sig men ej haft råd att köpa. 
<sec/>
»Slit dem med hälsan», sade modern. »Jag har köpt dom för slantarna, som jag fick för skurningen i fredagsnatt.» 
<sec/>
Agdas hjärta var fullt af en tacksamhet, som hon dock icke vågade gifva några synliga uttryck. Men då hon slutligen stod färdig att gå, lade hon blygt sin kind mot moderns. 
<sec/>
»Adjö, lilla morsan», sade hon sedan, nickande afsked i den öppna dörren. »Jag kommer nog inte hem förrän sent. Lägg nyckeln under förstumattan, om du går ut.» 
<sec/>
»Hälsa Oskar och dröj inte för länge! Kom ihåg, att du ska’ tidigt upp», svarade fru Hult och ställde sig vid fönstret för att iakttaga dottern, när denna passerade gården. Med fuktigt glänsande ögon såg hon den ungdomliga gestalten försvinna i portgången. 
<sec/>
I detsamma Agda öppnade porten, började kyrkklockorna i staden att ringa. En kort stund stod hon orörlig, leende mot solen i den böljande klockklangen. Lätta vindstötar, som förde doften af fuktig mylla och spirande grönska från det närbelägna skogsbrynet till de stora grå husen i fabrikskvarteret, lyfte i förbifarten på hennes hvita flor och svepte tinningarnas lena lockar omkring hennes kinder. Då hon lyfte handen för att lägga håret till rätta, passade solen på att lyckönska henne till förlofningsringen, ty med bländande glans lyste den mot henne. Agda genombäfvades af en intensiv lyckokänsla. Det var, som om de stora stundernas glädje, förberedelse, ifver, längtan, hopp och förväntningar sammangjutits till en sällhet, som blef henne öfvermäktig. 
<sec/>
Ett stridt regn hade fallit under natten. Gatan hade därför tycke af en nytvättad arbetskarl i söndagskläder. Få fönster voro slutna. I de öfre våningarna stodo de oftast på vid gafvel, inramande med sina hvita draperier och krukväxter klarögda småttingar, som nyfiket åskådade gatans händelser. I bottenvåningarna däremot stodo de på glänt, där de icke doldes af butikernas bruna luckor. Spegelklara rutor tilläto skymtar af söndagspyntade rum och af människor, som njöto af söndagen — ett snöhvitt sängöfverkast — en byrå med glänsande metallstakar — vårblommor i en vas — en man i skjortärmar, vändande bladen i ett album för en ljushårig flickunge i röd kolt på hans knä ... 
<sec/>
Ej ens den lättaste sky fördunklade det genomskinliga blå. Dufvor sköto fram i yra lekar med fladdrande silfverglans under vingarna, sänkte sig och trippade öfver graniten efter läckerheter, hvilka af oförvägna gråsparfvar bortsnappades, innan de hunno dem, höjde sig åter till flykt och slogo slutligen ner på frisen öfver några fönster, som hade utsikt åt en park med späd grönska och ungbjörkar. Denna plats var dem tydligen välbekant. Kuttrande och trygga, voro de snart i färd med sina toilettbestyr och med ömma förtroligheter — de läto sig ej ens störas af att en ung man flyttade blommorna ur ett af fönstren samt sträckte ut handen mot dem. Men när de upptäckte, att denna rymde ärtor, så blef det ett lif. Stor gamman och mycket krusande! Men det senare öfvervanns, hvarefter den unge välgöraren stundtals försvann ur sikte för åskådarna på gatan, omfladdrad som han var af skiftande vingar. Strålande ögon sågo uppåt mot honom, barnaögon. Barn!... Ut från de grå husen kommo de, kvittrande, lättfotade, med lyckliga hjärtan och mors söndagstankar i färgrika hattar, krusadt hår, blanka kängor och rena kostymer. Allt iakttogo de, begärligt, vaket ... Men den, som icke brydde sig om händelsernas gång, var en liten dogg, hvilken stod i ett vidöppet fönster, omgifven af bjärt randiga gardiner, ty han spejade efter sin husbonde. Med ett trumpet uttryck kring sin svarta nos men med ifver och längtan i blicken såg han efter honom, som denna enda dag af veckans sju fick vara hemma från hjul och remmar och därmed gaf sin lille hund del af söndagskänslan. 
<sec/>
Agda Hult fäste heller icke stor uppmärksamhet vid gatulifvets helgdagsprägel — det sorlande människovimlet — raderna af ansikten innanför spårvagnarnas klara rutor och friluftsälskarna med båtbehör öfver kraftiga skuldror. Oberörd vandrade hon vägen fram, helt tagen af sin djupa lycka, ända till dess hon mötte ett par kvinnliga arbetskamrater, som, förvånade och afundsamma öfver hennes täcka utseende, hälsade och utbytte några ord med henne. Ty efter detta möte var hon en kort stund på ett betagande vis medveten om att vara vacker. Hennes inbillning utmålade det uppseende, förlofningsringen dagen därpå skulle väcka i fabriken. Hatten, floret, allt det nya, hon iklädt sig, skänkte henne en glad tillfredsställelse. Hon steg i värde för sig själf — hennes rörelser blefvo tvungna, hennes gång alltmera medveten, och hon lade märke till människornas beundran. Hennes blick återfick dock snart sitt drömmande uttryck. Det var, som om hon blott skådat i sin egen lyckliga själ. Med de ytliga tankarna hade också hvarje oskön stelhet i hennes rörelser försvunnit. Blicken ljusnade, där hon framgick. Det var, som om söndagen i mänsklig gestalt glidit förbi ... 
<sec/>
När den unga flickan ändtligen nådde platsen för mötet med Oskar Vret, var denne ännu icke kommen. Men hennes väntan blef ej lång. Någon stack bakifrån sin arm under hennes, och då hon häpen såg sig om, mötte hon den efterlängtades sorglöst leende blick. 
<sec/>
»Har du väntat länge?» frågade han ömt. 
<sec/>
»Nej då! Jag kom nyss. Har du haft brådt? du ser så jäktad ut.» 
<sec/>
»Det är klart, när jag skulle träffa dig.» 
<sec/>
Agda höll leende upp sin vänstra hand och böjde sig lätt fram för att få syn på den unge mannens. Förvånad utbrast hon: 
<sec/>
»Hvad har du gjort med din ring? Inte såg den så där ut i går, då jag köpte den.» 
<sec/>
»Det inbillar du dig bara», svarade han lugnt och stack handen i fickan. Ett förstulet leende gled öfver hans läppar — han kände plånboken mellan sina fingrar, och i den låg tian, som han lånat på den verkliga förlofningsringen kort före sammanträffandet med Agda. 
<sec/>
Hans svar togs emellertid för godt, och samtalet gled öfver till andra ämnen. Men Agda Hult var lågmäld; hennes lycka var för stor för ord. Hon log dock ofta med ett inåtvändt tycke och med lysande ögon. Under det att han med sina spelande blickar följde gatulifvet, medveten om sin egen ståtliga figur och nöjd med det uppseende, den vackra flickan vid hans arm ådrog sig, gick hon försänkt i framtidsdrömmar. Flyktiga och obestämda voro de alla. Först när hon fick Hötorgshallen i sikte, antogo de mera fasta konturer. Hon såg sig själf vid Oskar Vrets arm vandrande hemåt med fylld korg och med blommor från torgbesöket på lördagskvällen, såg köket, tyst och redt till helg, och Oskar vid bordet, där hon dukade fram de goda sakerna ... »Några månader blott», tänkte hon, »och allt det där blir verklighet.» Och med en vaken, intresserad blick mötte hon det stora torget. 
<sec/>
Med ens fästes hennes uppmärksamhet vid en kvinna, som med vaggande gång kom fram till Oxtorgsgatans mynning. Agda märkte genast, att hon var i långt hafvande tillstånd. Den rödbruna kjolen, alltför kort framtill, lät ett par söndriga skor komma till synes, kappan satt spändt öfver barmen men gapade vidt öfver skötet. Ansiktet var beklämmande blekt med bruna skiftningar kring munnen, och ögonen tycktes som urvattnade under de slappa ögonlocken. En hatt, blänkande af fernissa, satt öfver ett ljust och rikt hår. I handen höll hon en bleckflaska. 
<sec/>
»Stackare», mumlade Agda för sig själf. Men hon blef brydd vid Oskars frågande ögonkast och tog sin blick från kvinnan. Den unge mannen hade dock redan följt spåret. Med ett ryck tvärstannade han och stod som nitad vid marken några ögonblick. Så föll hans gapande mun igen med en bestämd rörelse, han lät sin arm glida ur Agdas och hviskade: 
<sec/>
»Gå ensam en liten bit! Jag har ett ärende, men jag hinner strax upp dig.» 
<sec/>
Hans röst var emellertid så sluddrig, att hans följeslagerska icke uppfattade orden. Hon följde honom därför i hans ändrade riktning. Hon förstod ingenting och kunde icke få fram ett ord för den häftiga farten. Bröstet flämtade och hon måste anstränga sig för att icke blifva efter. 
<sec/>
Plötsligt vände hon sig om, gripen af en aning ... Jo! Jo! Gud i himlen, hvad betydde detta? Kvinnan, som nyss väckt hennes medlidande, tänkte genskjuta dem. Med tunga steg kom hon skyndsamt öfver torget, hatten hade åkt åt örat, hängbanden slängde, hennes kinder blossade, och bleckflaskan svängde likt en pendel. 
<sec/>
»Oskar!» ropade Agda ångestfullt. »Säg mig, Oskar, känner du henne?» och med ett fast grepp sökte hon hejda honom men drogs i stället med några steg, då hon icke ville släppa hans arm. I detsamma syntes de första leden af en grupp frälsningssoldater på väg öfver gatukorsningen. Musikinstrumenten lyste med stark glans i solen, och männens eldröda tröjor jämte de likaledes röda doken på kvinnornas kolboxliknande hattar bröto fram som eldslågor ur tvärgatans dunkel. Oskar Vret sökte tränga sig igenom men motades. Med jäsande vrede tyckte han sig finna, att han var föremål för blickar, hvari himmelsviss fanatism sällsamt blandades med viktighet och ömkan öfver honom, syndaträlen, som ej fanns i deras leder ... Ändtligen såg han dock vägen fri. Men han hann dock blott taga ett par steg — kvinnan stod framför honom. 
<sec/>
Han vek åt sidan, men hon spärrade vägen för honom. Ett snabbt ögonkast växlades, sedan borrades hennes vredesgnistrande blick i Agdas. Fingrarna kröktes krampaktigt som för att klösa, hon flämtade och rörde läpparna men fick icke fram ett begripligt ord, hennes ansikte ryckte, och de bruna fläckarna kring munnen mörknade. Men detta varade endast några ögonblick. Med en våldsam ansträngning återvann hon själfbehärskningen. Munnens linier blefvo veka, hon slöt ögonen en sekund och såg sedan på den unge mannen. 
<sec/>
»Det trodde jag ändå inte om dig, Oskar», sade hon stilla. 
<sec/>
Oskar hade haft sin blick i rymden, nu mötte den kvinnans. Hennes snabba öfvergång från ohejdadt raseri till stilla sorg förvirrade honom i hög grad. Men han återfick snart sin säkerhet, och denna stärktes ytterligare, sedan han mönstrat den framför honom stående. Tunga droppar runno från hennes ögon, armarna hängde slappt utmed sidorna — hela hennes varelse bar undergifvenhetens prägel. Fattande ett snabbt beslut, sade han högt nog för att kunna höras af närstående nyfikna: 
<sec/>
»Hva’ fan har ni med mig att göra? Akta er, så jag inte skickar polisen på er. Ni ä’ ju full, vet jag. Gå hem och sof fyllan af er och låt främmande människor vara i fred! Ur vägen.» 
<sec/>
Åter sökte han komma förbi henne, men hon var på sin vakt. 
<sec/>
»Bedragare», ropade hon. »Din bedragare, du förnekar både mig och dina barn ... du vill, att polisen ska’ ta’ mig ... du ä’ inte värd att trampa marken en gång. Du har skaffat dig fina bekantskaper ... jag duger inte åt dig nu, sedan du fått, som du vill, med mig. Hvad ska’ jag ta mig till? O, himmelens Gud, hvad ska’ jag ta mig till? Du har fördärfvat hela min framtid, och nu lämnar du mig och barnstackarna vind för våg.» 
<sec/>
De sista orden slungades fram med ett skärande skri. Det var modern, som ropade för sina barn i lidelsefull ångest. Hennes röst kväfdes af en mäktig snyftning, hon dolde ansiktet i händerna och kände icke, hur bleckflaskans skarpa kant skar in i handen. En ängslig tystnad följde. Så med ett rycktes hennes händer till sidorna, våldsamt knutna. Hon tog ett par steg framåt, så att hon snuddade vid Agda, som ryggade tillbaka, uttrycket i hennes ansikte var hatfullt, ögonen lågade af svartsjuka och hämndlystnad, och hennes hufvud sköt fram med en orms smidiga rörelse: 
<sec/>
»Vänta bara», hväste hon. »Vänta bara! Så där fin var jag också, innan han fick mig i fördärfvet. Det blir nog er tid också. Lita på det, ni, min fina fröken.» 
<sec/>
Blodet vek från Agdas kinder. Hennes ögon fingo ett intensivt inåtskådande uttryck — frågande — tviflande. — Så flögo hennes händer blixtsnabbt mot hjärtat ... Hvad var det? Jo, det var hjärtklappning. Åter ... åter ... under hjärtat! Under!... Skräcken var i hennes ögon. Hon slog ut med armarna som en skrämd fågel med vingarna och sprang. 
<chapter/>

<chaptername>II.</chaptername>

<sec/>
Det blef hårda tider för Agda Hult. 
<sec/>
Då modern på söndagskvällen såg henne inträda, märkte hon genast, att dotterns ljusa morgonlynne var försvunnet. Blek och tyst, satte sig Agda vid bordet och försökte dricka det varma kaffe, som under trugande bjöds henne. På sin mors ifriga frågor svarade hon undvikande och knapphändigt. Men den gamla gaf sig tillfreds. »Något gnabb dem emellan», tänkte hon. »Det blir väl snart väl igen. Och så är hon trött. Det är bäst, hon kommer till ro så fort som möjligt, helst hon ska’ upp till arbetet så tidigt.» 
<sec/>
Agda hade emellertid skjutit sin stol till ett hörn af rummet och följde nu därifrån moderns alla rörelser med förvirrade, slött skygga blickar. Hon kunde knappast finna en redig tanke — kände bara en sugande längtan efter mörkret. Hennes medvetande var som tillstängdt för allt det, som händt under dagens lopp, men fragmenter af längesedan upplefvade tilldragelser framblixtrade esomoftast med sällsam klarhet. Plötsligt genomfors hon af en sprittning, reste sig till hälften och stirrade med af skräck vidgade ögon på modern, som skakade sitt bolster, så att dess fyllning gick i våglika rörelser under hennes knotiga grepp. — Vattnet! Det strömmande gröna vattnet! Vågorna, som kommo glidande likt händer, hvilka ville henne väl, ville taga henne med sig undan lidande, bort ifrån grymhet och svek ... Med hemsk tydlighet såg hon den nedkolade gränden, som gränsade till vattenbrynet, flankerad af fabriksbyggnader — väldiga kuber med hundratals fönsteröppningar och åt motsatt håll slutande med ett tjäradt plank. Hon kände skum stänka mot sitt ansikte, såg de nedsmorda trasorna, råttan med bett i strupen och afhuggen svans, barken, bleckburkarna, fiskbråten — allt detta, som betäckte marken under den på stolpar liggande brädgång, som ledde till bryggan. Och midt ibland afskrädet såg hon sig själf sitta nedhukad, stirrande än mot vattnet, än mot fabrikernas mörka fönster, som hennes inbillning befolkade, alldeles så som hon verkligen gjort timme efter timme under dagen, öfver hennes ansikte flög ett uttryck af skrämsel. 
<sec/>
Spändt lyssnande, sänkte hon hufvudet och tog sig öfver hjässan; det var steg, hon hörde på brädgången öfver sitt hufvud, och med det snabba greppet ville hon befria sitt hår från flisor, som nästlat sig in däri ... Det hela varade blott några sekunder. Med en djup suck sjönk hon tillbaka i stolen. 
<sec/>
Väl kommen i säng, somnade hon nästan genast. Modern tände lampan och började en läsning, som varade ett par timmar, hvarefter äfven hon beredde sig till hvila. Tassande smög hon omkring i rummet och gjorde allt bekvämt åt sig för natten. En blick åt Agdas hörn öfvertygade henne om att dottern var djupt insomnad. »Stackare», tänkte hon, »det smakar henne allt att få sofva.» Och så släckte hon ljuset. 
<sec/>
I detsamma var det Agda, som om hon fått ett lätt slag på hjässan. Lik en stålfjäder, höjde hon sig från kudden. Allt mindes hon. 
<sec/>
Timmar! Långa, långa timmar! Hennes kropp riste under frossbrytningar, och grant lysande punkter skymtade förbi hennes ögon, som än öfverflödade af heta droppar, än torra och utmattade svedo som sår. Men hon led ljudlöst — kväfde snyftningarna med sitt lakan. Ännu sargades hon dock icke af den älskande kvinnans grymmaste kval, det som ristar oläkliga sår i hennes känslolif: blygseln öfver att älska en ovärdig. För detta var hon ännu för outvecklad. Först sedan sorgens saf genomträngt hennes väsen, skulle hon mogna därför — och hon gjorde det hastigt. Det var smärtan öfver det mot henne begångna sveket, öfver hennes gäckade tillit, som vållade hennes hjärtas förtviflan, och främst af allt hennes moderskap. 
<sec/>
O, nesa öfver all nesa, att vara en ogift moder! Hånet! Begabbelsen! Åh, allt hon sett och hört i den vägen, men då drabbades andra. Nu ...!  Hur länge kunde hon förbli oupptäckt, månne? Men hon kände plötsligt en stark vedervilja mot sitt eget sköte och en afsky för sitt tillstånd, som trotsade åtrån att undersöka. En dof vrede mot den ofödde började stiga inom henne, växte, makttog henne, blef till hat, till mordlust, dödande i viljan. Hon letade i minnet efter tidningsnotiser, hörsägner, dunkla häntydningar, som kunde gifva henne vägledning till dådets utförande, men förgäfves. Hur bittert hon nu ångrade att icke ha lyssnat bättre, ångrade sin tillbakadragenhet, sitt förakt för skvaller och afslöjanden. Hvad som helst skulle hon underkasta sig, blott denna skam ginge henne förbi. Allt, allt — blott hon blefve kvitt bördan! 
<sec/>
Hon fick en blixtsnabb vision: den hafvande kvinnan i gatumynningen. Det verkade afledande, ty nu hängaf hon sig åt svartsjukan, rivalitetskänslan. Men blott för en stund voro dessa allenarådande, fyllande hennes sinne med bittra anklagelser och hätskhet. De försvunno, och sorgen fanns allena kvar i hennes älskande, bedragna hjärta, som inte visste af någon tröst ... 
<sec/>
När sömnen sent omsider kom, var den hennes vän. Morgonen därpå behöfde hon som annars icke väckas. Då modern i vanlig tid vaknade, såg hon Agda redan klädd och i färd med kaffekokning. Förvånad utbrast hon: 
<sec/>
»Är du redan uppe? Hvad blåser det för vind i dag? Jag trodde, det skulle vara svårare än vanligt att få dig vaken.» 
<sec/>
Agda svarade vänligt men undvikande. Rösten lät beslöjad, hennes ögon omgåfvos af blå ringar, och det hade kommit nålfina rynkor kring munnen, hvars naturliga uttryck af slutenhet starkare än förut framträdde. Modern lade emellertid blott märke till den unga flickans blekhet, men för denna fann hon en tillfredsställande förklaring i hennes ovana vistelse ute i det fria dagen förut. 
<sec/>
Ett visst lugn hade omsider inträdt i Agdas upprörda känslolif. »Än sen ...?» tänkte hon. »Och jag ä’ ju förlofvad ... För resten ä’ jag ju hvarken den första eller enda, som råkat illa ut — det ä’ ju så vanligt.» Hon genomgick i minnet listan på dem hon känt och kände såsom varande i samma belägenhet som hon själf, och den var icke fåtalig. För henne var dock ställningen vida svårare, än fallet plägar vara med hennes gelikar. Detta stod med ens för henne i all sin hemska klarhet. Hon hade alltid velat vara något förmer än sina kamrater, hållit sig för sig själf, skytt slams och sofrat sitt språk från simpla ord. »Skitförnäm» kallades hon på fabriken och af grannarna. Hvad skulle de nu säga? En plågsam oro kom hennes hjärta att slå hårdare. »Jag har ju ringen ...» lugnade hon sig själf. 
<sec/>
Ringen! För första gången hörde hon en röst inom sig fråga: »Har du rätt till den?» Men snabbt och själf klart kom hennes svar: »Han är ju inte gift med henne» 
<sec/>
— — — — — — — — — — — — — — — — — — — — — — — — — — — — — — — — 
<sec/>
Det uppseende, hennes förlofning väckte på arbetsplatsen, och som hon förr i inbillningen gladt sig åt, skänkte henne nu alls ingen tillfredsställelse. Kamraterna lyckönskade henne mer eller mindre vänligt. Hon ville ge sig sken af att vara glad och hurtig, men kunde icke bli kvitt oron öfver att plötsligt se sig upptäckt. Hvarje gång någon ovanlig rörelse uppstod bland hennes omgifning, darrade hon af ängslan. Hon kunde knappast möta någon blick och höll sig ur vägen, såvidt sig göra lät. Den inre stämman teg heller icke. Ännu svag, öfverröstades den lätt af invändningar, förestafvade af själfviskhet och upprunna i ett själslif, hvars krafter, goda i sig själfva, försvagats af vistelsen i fabrikernas moraliskt osunda atmosfär och ett viljeförslöande arbete. Men den växte sig allt starkare, tvang henne att lyssna, att söka reda ut sina rättsbegrepp och kufva sin kärlek, som stred för lif och rättigheter. I hennes inre stod kampen oaflåtlig och förfärlig. Likväl skötte hon sitt arbete mönstergillt. Detta bestod i att inpacka den färdiga kexen. En och en togos de små kakorna upp, synades och lades sedan, symmetriskt ordnade, i bleckbehållarna — tusenden och åter tusenden med ständigt samma handgrepp och med uppmärksamheten spänd. Ej en ryckning i hennes bleka ansikte förrådde, hvad hon led. Äfven i hemmet bevarade hon sitt yttre lugn — till dess hon visste sig trygg och ostörd i nattens mörker. 
<sec/>
En morgon låg ett bref, adresseradt till henne, i fabrikens breflåda. Verkmästaren lämnade henne det med en skämtsam antydning om att det väl var fästmannen, som skrifvit, men hon såg genast på utanskriften, att detta ej var fallet. Stilen var henne obekant. Hon brann af ifver att taga del af brefvet — en aning sade henne, från hvem det kom — men hon stod emot, gömde det och bröt det, först sedan modern lämnat henne ensam vid den framsatta middagsmaten. Det lydde så: 
<sec/>
»Ja vill bara låta er veta, att allt, som ja sa i söndass, var den renaste sanning. Tror ni mej inte, så fråga Oskars morsa; hon ä nu på Rosenlund, å hon har reda på alltihop, för hon bodde hos oss. Ja tvätta å gick i hjälp, å hon såg efter lillan å var så dan me henne; å Oskar han var då inte alls le, fast han söp sej full iblann å inte gaf oss pengar; men en da gick han, å sen har ja inte sitt honom förrän i söndass. Fråga Oskars morsa, om ni tror, ja ljuger. Ja tyckte så mycke om gumman, men ja måste släppa’na, för maten räckte inte, å ja orkar inte knoga så mycke i mitt nuvarande elände. Å ni må veta, att Oskar han har heligt lofvat att gifta sej med mej, det kan ja gå den dyraste ed på, å ja ä så lessen, men nu får ni göra, som ni vill, för ja rår inte mera. 
<sec/>
Tecknar Johanna Boman. 
<sec/>
När Agda slutat läsningen, var hennes första tanke: »Det här ä’ bra att ha. Nu kan jag stuka honom med brefvet, om han förnekar henne, och sen blir det hon, som får umgälla att ha skrifvit.» Men det dröjde icke länge, förrän mildhet och rättvisa fingo öfverhand. »Nej, jag skall inte förråda henne», sade hon sig själf. »Oskar kommer nog om söndag, men då skall jag vara borta. Det blir bäst så, för jag vet inte om hur det skall bli mellan oss.» 
<sec/>
Hon höll ord. Oskar Vret infann sig på söndagen. Hans tilltänkta svärmor lade tyst märke till hans tvekande sätt strax vid ankomsten. 
<sec/>
»Ä’ inte Agda hemma?» frågade han. 
<sec/>
»Nej, hon ä’ borta för hela dagen», svarade fru Hult. 
<sec/>
»Hon ä’ väl inte rasande på mig?» 
<sec/>
»Inte hvad jag vet. Hvarför skulle hon vara det?» 
<sec/>
»Gumman vet ingenting», tänkte den unge mannen och kände en stor lättnad. Högt sade han: 
<sec/>
»Så förargligt, att hon ä’ borta. Jag har fått arbete i Söderteljetrakten, och det varar nog en månad. Se’n är jag säkert i sta’n igen. Hälsa henne det ...» 
<sec/>
Och tiden gick för Agda. Dagarna med mycket arbete och nätterna med gråt ... 
<sec/>
En dag hade hennes mor satt sig att klippa matt-trasor i vedboden. Dörren var stängd, ty ljuset, som föll in genom dörröppningen, var nog för hennes arbete. Mattorna voro bestämda för Agdas unga hem, och moderns tankar sysslade intresseradt med ting, som rörde bosättningen. Men med ens fick hon annat att tänka på. Hon hörde röster från vedboden intill. Två kvinnor samtalade, och ämnet var hennes dotters förlofning. 
<sec/>
»Ja, jag ä’ inte säker, så jag vill inte ha det sagdt efter mig, men jag tror, att det är på tiden, att hon gifter sej. Gud, hvad hennes morsa då skall vara ilsken, hon som alltid hållit sig så förnäm. Tänk bara på hur hon skrutit med sin Agda! Det ä’ just rätt åt dem bägge två. Man kan knappast hålla sig för skratt.» 
<sec/>
»Åh, det där herrskapet! Jag har alltid haft mina tankar om dem! För resten är det här nog inte första gången för Agda, jag har hört talas om att hon snört ihjäl en förut.» 
<sec/>
Den gamla satt som lamslagen några minuter. Hon hörde dörren intill låsas och de båda kvinnorna aflägsna sig, utan att hon ens gjorde ett försök att se, hvilka de talande voro. Det sist hörda gaf hon icke en tanke, men det andra ... Var det möjligt? Agda! Hennes dotter! Hvar hade hon haft sina ögon, som icke märkt något? Åh, det var nog förtal. Men så påminde hon sig saker ... »Ack, ett sådant elände!» — Hon satt länge kvar på pallen i den halfmörka vedboden. Händerna lågo overksamma i hennes knä. 
<sec/>
När hon slutligen inträdde i boningsrummet, var Agda hemkommen från sitt arbete och höll på att spänta stickor vid spiseln. Med ett hårdt grepp vände modern henne helt om och synade henne. Så sjönk hon ned i soffan, lade armarna på bordet, dolde ansiktet i dem och grät. 
<sec/>
Den unga kvinnan hade sällan sett sin mor gråta, fastän lifvet för denna varit en nästan oafbruten rad af bekymmer. Hon tvekade länge, innan hon vågade sig till den gråtande, tog slutligen mod till sig och rörde blygt vid moderns skuldra, sägande: 
<sec/>
»Var inte så ledsen, lilla mamma! Jag ska’ gå härifrån och aldrig komma igen, om du vill. Mamma ska’ inte behöfva blygas för min skull.» 
<sec/>
Men modern gjorde en afvisande rörelse, och Agda gled försagd till spiseln, där hon återtog sitt arbete. Stickornas fall mot spiselstenarna och den gamlas snyftningar voro länge de enda ljud, som bröto tystnaden i rummet. Slutligen upphörde dock de senare. Modern torkade sina svullna ögon med förklädessnibben och såg på dottern, som var ytterligt blek och hade läpparna slutna, så de bildade en rak linie. Men ögonen voro tårlösa och stickorna föllo oaflåtligt för hennes knif. »Hon har sannerligen icke mycket hjärta», tänkte modern. Högt sade hon: 
<sec/>
»Har du tänkt på hur du skall ställa för dig? Hvad säger Oskar? Det är då väl, att du åtminstone är förlofvad med honom. Ni få väl skynda på med brölloppet.» 
<sec/>
Agda åhörde stillatigande sin mors förebråelser och besvarade enstafvigt hennes många frågor. Under natten, som följde, hade hon en fruktansvärd kamp att utkämpa. Mäktigare än samvetets kraf på ädelmod och rättvisa mot Oskars ovigda hustru, gjorde hennes kärlek sig förnimbar. För honom, som felat, uppfann den ursäkter. Den snärjde hennes tankar, berusade hennes inbillning med minnen om forna, lyckliga stunder och kom henne att känna en sönderslitande smärta vid att frambesvärja tillvarons djupa ödslighet utan den älskade. Egennyttan hade också sitt ord med i laget. Agda hade mer än en gång bevittnat ensamma mödrars förtviflade kamp för att hålla svältdöden från sig och barn. Hur var det Berta Seider sade, när hon blef afskedad i brist på arbete? »För mig finns inget annat val, vet ni flickor, än att antingen kasta mej och mitt barn i Klara sjö eller sälja mej själf på gatan i natt.» 
<sec/>
»Jag kan inte låta honom gå från mig», kved Agda. »Jag kan inte! Och mitt barn har lika mycken rätt till en far som hennes.» Här gjorde rivalitetskänslan sig hörd. Hon kände en lågsinnad triumf öfver att kunna ernå det, som medtäflerskan förgäfves sträckte sig efter. Barnets rätt till sin far var blott en förevändning af henne, tjänande till försköning af hennes egennyttiga motiv. Ty den oföddes väl eller ve var henne ännu likgiltigt. 
<sec/>
Länge stod striden oafgjord i hennes oupplysta, famlande själ. När hon sent omsider blef ense med sig själf, steg hon ur bädden, gick långsamt genom det skumma rummet till fönstret och vek rullgardinen långsamt åt sidan. Hon såg på den milda morgonsolen, i det hon kysste ringen. Så släppte hon taget om gardinen, guldet föll med ett klingande ljud på nålfatet å byrån, och med händerna för ansiktet störtade hon tillbaka i sin säng och gömde sig helt i täcket. 
<sec/>
Följande dag fann modern ringen; hon tänkte dock, att den blifvit glömd, och sade därför intet. Men då hon äfven dagen därpå fann, att Agda icke bar den, frågade hon om orsaken. 
<sec/>
»Jag ska’ skicka den tillbaka till Oskar», svarade dottern. »Det är slut emellan oss nu.» 
<sec/>
»Har du ditt förstånd i behåll? Vet du, hvad du gör?» 
<sec/>
»Mamma vet inte allt. Oskar har en annan flicka, som han bott ihop med. Dom har redan ett barn tillsammans, och hon går med det andra. Vi mötte henne, då vi var ute och gick sista gången. Jag vill inte stå i vägen för henne.» 
<sec/>
Fru Hults förvåning var stor och saknade icke uttrycksmedel. Emellertid hämtade hon sig fort från öfverraskningen och uppbyggde sig med betraktelser öfver den allmänna uselheten bland människorna. Hon tyckte mycket om att använda kyrkliga uttryck, där det enligt hennes mening föll sig väl, och utbrast därför: 
<sec/>
»Hvad har du att göra med andra kvinnors syndalif? Ditt eget är minsann uselt nog för en rättfärdig Gud. Du har att reparera ditt fel med att gifta dig med honom, det ä’ inte tu tal om den saken. Drag inte mera skam öfver oss, än du gjort! För resten kan du inte vara säker på att hon talade sanning. 
<sec/>
»Läs det här mamma!» sade Agda och räckte fram brefvet. 
<sec/>
»Visst ä’ det nedrigt af honom», tyckte den gamla kvinnan, sedan hon tagit del af skrifvelsen. »Men man ä ’i alla fall sig själf närmast. Dig ä’ han ju så dann med, så dig gifter han sig med.» 
<sec/>
»Jag kan aldrig tro honom mera, mamma», utbrast Agda lidelsefullt. »Aldrig! Det kan aldrig bli detsamma mellan oss som förr. Hur skulle jag kunna tycka om honom nu, sen han bedragit mig så», tillade hon med lägre röst och mer osäkert, ty hennes hjärta blödde under den halfva förnekelsen af dess kärlek. 
<sec/>
»Tycka om! Tycka om! Hur många tror du gifter sej, för att dom tycker om sin karl. Man gör det för att få sitt eget och slippa tjäna främmande.» 
<sec/>
»Men, mamma, det ä’ väl inte rätt gjordt mot karlarna.» 
<sec/>
»Åh pytt! Jo, det är det visst. När dom ä’ så dumma så ... För resten förtjänar dom inte bättre. Tänk på hur många flickor dom drar i fördärfvet. Men dom blir i alla fall lurade själfva till sist. Jag tror, dom ä’ skapta till det.» 
<sec/>
»Hvad menar mamma?» 
<sec/>
»Hvad jag menar? Jag menar det, att våran kärlek till en karl — åtminstone med det han anser för kärlek — ä’ det bara skräp med. Om den finns, så räcker den bara, tills man fått ett barn. Det älskar man, må du tro. O — O — O —! Man vet inte, hur väl man vill det. Det är ens allt. Ja, du får väl själf erfara ... Karl’n måste man ju dras med för försörjningens skull och så husfriden, förstås. Fråga du hvilken hustru som helst, som har barn, hvem hon allra minst vill se i likkistan, sin man eller sitt barn, så får du höra. Har hon barnet i knät, så kan jag slå vad om att hon inte säger ett ord utan bara kysser och kysser det och kramar det till bröstet.» 
<sec/>
Den talandes ögon hade fått ett fuktigt skimmer. Hon rörde omedvetet armarna, som om dessa omslutit en liten hjälplös varelse, och satt en stund tyst, försänkt i sina egna minnen. Så fortsatte hon efter en vaken blick på dottern, som låg på knä framför skänken, omgifven af husgeråd, sysselsatt med att lägga rent papper å dess hyllor. 
<sec/>
»Förstår du nu, hvad jag menar med att karlarna förr eller senare alltid bli lurade, och hvarför jag tycker, att det inte gör så mycket, om man inte är kär, när man gifter sig? Oskar har ju så duktiga förtjänster. Ni kan få det riktigt bra, om ni sköter er. Det vore en ren galenskap af dig att slå upp med honom. Du vet inte, du, hur svårt det är att dra’ sig fram med ett barn. Hur ska’ du kunna försörja det på dina fattiga nio kronor i veckan? Och hvad tror du, människorna ska’ säga? Du måste gifta dig, det ä’ din enda utväg för att klara dig i Guds och människors ögon.» 
<sec/>
Detta tal var hvarken det längsta eller det sista, som modern bestod sin dotter. Agda blef utsatt för ett ideligt gnat. Men hon gick ändå sin egen väg — fast under mycken smärta. På fabriken började hennes arbetskamrater att växla betydelsefulla blickar, men ännu gällde dessa blott frånvaron af förlofningsringen. 
<sec/>
Dagen för Oskar Vrets återkomst till Stockholm var inne. Agda hade fått ett kort meddelande om tiden, när han kunde väntas. »Jag kommer med pengar på fickan», skref den unge mannen. »Vi kunna hyra rum med detsamma, och så ta’ vi möblerna på afbetalning. Om söndag har du mig hos dig igen.» 
<sec/>
För Agda förflöt söndagens första hälft under en ångestfull oro, som ingenting kunde lindra. »Den flickan är då alldeles känslolös», tänkte modern, seende dotterns slutna ansikte lutadt öfver en bok, som likväl blott skenbart lästes. 
<sec/>
Men när hon, som ansåg det klokast att vara ur vägen vid de ungas möte, aflägsnat sig, började Agda en timslång vandring i kammaren ... 
<sec/>
Steg! Älskade, välkända ... En blodvåg färgade hennes ansikte och hals. Det var, som om hennes innersta väsen burits på en våg af lidelsefull ömhet mot honom, som nu inträdde. Med ett rop af snyftande lycka gled hon viljelöst in i hans famn ... 
<sec/>
Men då han lyfte upp hennes hufvud från sitt bröst och såg in i hennes ögon, fattades hon af blygsel öfver sitt moderskap. Det kom svalka i hennes blod. Eros tystnade — nu kunde pliktens karga röst göra sig hörd. 
<sec/>
Agda slet sig loss. 
<sec/>
»Gå din väg!» utbrast hon. »Gå! Jag vill inte ha något med dig att göra. Det ä’ slut oss emellan. Tag din ring och gå!» 
<sec/>
Det tvekande uttryck, Oskar Vrets anlete burit, innan han öppnat dörren till sin fästmös rum och med en blick hunnit öfvertyga sig om att hon var helt hans, återkom nu förstärkt i så hög grad, att det blef till tafatthet. Dröjande gick han efter henne till byrån. Hon hade dragit ut spegellådan, i hvilken hon nervöst ref omkring, letande efter ringen. Han försökte lägga armen om hennes lif, men hon värjde sig. 
<sec/>
»Hvad ä’ du arg på mig för?» sade han. »Inte kunde jag hjälpa, att en fyllkäring kom och var galen på oss. Det ä’ väl i stället jag, som borde vara arg på dig, som rände din väg och lät mig stå där.» 
<sec/>
»Jag vet allt», svarade Agda. Hennes röst var lägre än vanligt men hade en hård metallklang. 
<sec/>
»Hvad vet du, om jag får lof att fråga?» 
<sec/>
»Att du bott ihop med henne, vi mötte, och har barn med henne nu. Du har öfvergifvit henne. Du har bedragit oss båda.». 
<sec/>
»Det är lögn, säger jag dig.» 
<sec/>
»Hon heter Johanna Boman ... Ja, ser du det! Det lönar sig inte längre att ljuga, Oskar. Hellre än att ta’ en beta bröd ur din hand, så dör jag. Det blir väl alltid någon råd för mig och vårt barn.» 
<sec/>
»Barn! Vårt barn?» 
<sec/>
»Ja.» 
<sec/>
»Det var då en ren helvetes nyhet. Ska’ man nu få det eländet på sig också?» 
<sec/>
En djup tystnad följde. Oskar Vret såg oroligt på det hvita ansiktet framför honom. Han öfverlade. Ett visst mått af uppriktighet var tydligen nu den bästa taktik, han kunde följa. Han kunde inte låta henne gå ifrån sig. ömheten strålade mot henne ur hans bruna ögon. 
<sec/>
»Hur har du egentligen fått reda på — hvad hon heter?» sade han med ett förtroligt tonfall. 
<sec/>
»Det säger jag inte.» 
<sec/>
»Låt bli då! Men jag vill påpeka för dig, att jag inte ä’ gift med henne.» 
<sec/>
»Du har lofvat henne giftermål, och ni ha barn tillsammans.» 
<sec/>
»Hvad fan har det med saken att göra? Hon kunde haft ögonen öppna.» 
<sec/>
»Det kan jag också ta’ åt mig.» 
<sec/>
»Var så god! Den, som löper största risken, bör se sig bäst för.» 
<sec/>
Agda stod tyst och orörlig. »Att jag inte kan hålla käften», tänkte den unge mannen, ursinnig öfver sin egen retlighet. 
<sec/>
»Bry dig inte om hvad jag sa’», bad han bevekligt. »Inte menade jag att pika dig, det förstår du väl. Du och jag, vi ska’ gifta oss. Jag har allaredan talat med en husvärd om lägenhet. I morgon gå vi och se på möbler, om du vill. Inte ska’ du bry dig om min gamla flamma. Hon blir inte något påhäng, för hon är styf värre att arbeta. Säg mig, hur du tycker! Ska’ vi två ta’ ut lysning i morgon?» 
<sec/>
Intet svar. 
<sec/>
»Var inte oresonlig längre, flickan min», fortfor han efter en skygg granskning af Agdas slutna drag. »Jag bryr mig inte om henne och har aldrig gjort det. När jag blef bekant med henne, var jag just hitkommen ifrån landet. Jag var oskyldig som ett nyfödt barn, må du tro, men så blef jag lite full en gång, och då nästan lockade hon mig ... Och lite längre fram blef jag utan arbete, och då flyttade vi ihop, för hon ä’ duktig att tjäna pengar, det måste jag medge. För resten såg hon rätt bra ut den tiden, men nu ... fy tusan! Jag har i alla fall aldrig varit kär i henne. Aldrig i någon mer än dig.» 
<sec/>
De sista orden framkallade ett skärt skimmer på Agdas kinder, och hennes barm häfdes under djupa andetag. Men hon teg fortfarande. 
<sec/>
»Kan du inte svara?» bröt han ut. »Du fordrar kanske, att jag ska’ falla på knä och tigga dig om nåden att få gifta mig med dig. Var du tacksam för att du har en hederlig karl att göra med!» 
<sec/>
Agda tog ringen från nålfatet, där hon lagt den. »Ge mig nu tillbaka min!» bad hon och släppte klenoden i hans halföppna hand. »Se’n ska du gå.» 
<sec/>
»Det kan jag också göra. Men jag kommer aldrig igen.» 
<sec/>
Han ryckte till sig hatten och var med ett par steg vid dörren. Men där såg han sig om, dröjande med handen på låsvredet. 
<sec/>
I ett nu var han åter hos henne med armarna kring hennes hals. »Lilla Agda! » bönföll han, »inte skall du tänka på mitt föregående. Det har jag själf glömt. Låt det bli som förut mellan oss! Du ska aldrig behöfva ångra dig, det lofvar jag dig på min heder.» 
<sec/>
Hon såg honom som genom ett töcken ... hennes pulsar flögo ... Men med uppbjudande af all sin sinnesstyrka sköt hon honom från sig. Då slet han ringen af sitt finger, kastade den tvärs öfver golfvet och slöt dörren hårdt efter sig. 
<chapter/>

<chaptername>III.</chaptername>

<sec/>
Som redan sagts, hade frånvaron af förlofningstecknet å Agdas hand väckt stor uppmärksamhet bland hennes arbetskamrater. Historiens rätta sammanhang blef dem aldrig bekant; det gissades mycket öfver anledningen till förbindelsens upphörande, men först då Agdas hafvandeskap blef tydligt för alla, ansågs lösningen funnen. Allmänna meningen var, att den blifvande modern förkastats. »Så likt karlarna!» sade flickorna emellan sig. »När dom har fått sin vilja fram, så ...» Saken var så vanlig både med hafvandeskap utan giftermål och det förra som orsak för upplösandet af förbindelsen, att Agda Hult säkert undsluppit för bättre pris, än fallet blef, om hon fullt stått på samma plan som kamraterna. Nu höjde hon sig något öfver dem, därför stenades hon, medan de, som slungade stenarna, i och med detta växte i sina egna ögon. 
<sec/>
Skadeglädjen var allmän. Hviskningarna blefvo till högt uttalade elakheter, de förstulna blickarna till hånfullt mönstrande. Och ju otympligare hennes kropp blef, dess oftare sargades hon af fnissningar och oblygheter. På hennes egen afdelning var hon någorlunda skyddad, men när ånghvisslan ljöd och alla strömmade ut ... män, kvinnor och halfvuxna af båda könen ... O, hur hennes hjärta skalf af ångest! Hur hon blygdes! Ut i dagsljuset med schalen svept om sin rygg, ett mål för allas blickar. Trängd och knuffad i porten, lämnad ensam bland människor, som alla gingo i par eller grupper. Fostrets tyngd och en olidlig smärta i ben och fötter af det ständiga ståendet under dagen gjorde hennes gång underlig att se och utmanande till löje. Glåpord från portarna, från grannarnas dörröppningar, i förbifarten på gatan ... Men inte ett ryck i hennes aftärda ansikte förrådde, hvad hon led. Hon fördrog allt, stum och till synes oberörd. 
<sec/>
»Hon ä’ som en stock», sades det bland kamraterna. 
<sec/>
»Det kan ingen veta», invände någon. »Det ä’ synd om henne. Låt henne vara i fred! Ni ä’ alldeles för djäfliga, då ni sätter till.» 
<sec/>
Men moderskapets majestät förstod ingen. 
<sec/>
En dag hände emellertid något, som förändrade stämningen mot henne. Någon på bageriet hade format en liten vagga af deg och sände den sedan som ett prydligt paket upp till Agdas arbetssal med fabrikens springpojke. 
<sec/>
Hon mottog det med någon undran. Alla hennes arbetskamrater på afdelningen hade, förvånade och nyfikna, åsett paketets framlämnande och sågo nu i spänning på, när hon vecklade upp omslaget. Ett skallande gapskratt följde. 
<sec/>
Agda såg på den välgjorda tingesten under nedfällda ögonlock. Så tappade hon den utan att märka det, gick bort till sitt arbetsbord och fortsatte med det afbrutna arbetet. 
<sec/>
Väl en kvart hade förflutit. Alla i salen voro rastlöst sysselsatta. Då ljöd plötsligt ett rop, som kom tjugo par ögon att blicka mot Agdas plats. 
<sec/>
»Titta, flickor, titta! Hva’ i Herrans namn ä’ det med Agda?» 
<sec/>
Alla störtade fram och trängdes kring henne, utropet gällde. Men de sågo ingenting annat än en smal blodstrimma längs hennes hvita förkläde och haka. Droppe efter droppe ökade långsamt den röda rännilen, under det hon själf, omedveten om skaran omkring henne, gråtande och med tänderna i den sönderbitna underläppen lade kaka till kaka i en bleckbunke. 
<sec/>
Efter detta gjordes det ljust för henne på fabriken. Men det var för sent. Hon stelnade alltmer i sin slutenhet. Hennes ansikte liknade slutligen en dödsmask. 
<sec/>
Sent omsider hade fru Hult tröttnat på sitt gräl. Hon kände ibland en svidande känsla i sitt bröst vid åsynen af dottern. Och hon ville vara snäll mot henne. Men hennes egen värkande kropp och de ständiga bekymren för pengar till mat och hyra, jämte det kränkande medvetandet om att vara ett föremål för grannarnas skadeglada prat — allt detta gaf hennes lynne smak af bittermandel och ättika. Då hennes hälsa tillät, — och annars med — utförde hon rengöringar i främmande familjer. »Dom vet minsann att ta’ reda på ens krafter,...» brukade hon säga vid hemkomsten. Hur trött hon än kände sig, tog hon likväl genast, helt intresserad, del af dotterns sömnad åt det väntade barnet. När hon sedan fått rullgardinen fälld, lampan tänd på bordet framför fönstret och en kopp rykande kaffe framför sig, tinade hon upp, och det trumpna ansiktsuttrycket försvann. Hennes ögon glimmade vänligt genom den ringlande röken mot dottern, hvars smala kinder fått ett sken af lifsfärg — en verkan af kontrasten mot den hvita trådgardinen. 
<sec/>
»Låt mig se, Agda!» kunde hon säga: »Inte duger det här. Du tar alldeles för grofva fållar. Det kommer att skafva på de små lemmarna, kan du väl förstå. Tyget är så hårdt. Och obehagligt också. Du får ta’ min hvita underkjol och göra skjortor af. Den ä’ det så fint tyg i. Jag ska’ hjälpa dig att klippa i kväll. Och så skall jag sälja yllelump i morgon. Du ska’ få broderade remsor för pengarna, det blir nog till ett par meter. Jesses, hvad skjortorna bli trefliga!... jag tycker mig riktigt se dem.» 
<sec/>
I sådana stunder kunde det hända, att fru Hult fick den tillfredsställelsen att se sin dotter småle. Blekt och vemodigt, som leendet var, gjorde det dock modern hjärteglad. Och lugnad släckte hon lampan och kröp under sitt täcke. 
<sec/>
Men för den unga kvinnan i järnsängen dröjde sömnen att komma. Genast mörkret föll öfver henne, var det, som om en hand strukit bort masken från hennes ansikte ... Och när sömnen ändtligen infann sig, var det ett följe af ohyggliga drömmar. 
<sec/>
En natt väcktes modern af en duns mot golfvet och såg i det bleka gryningsljuset, hur dottern reste sig från det förstnämnda och med feberaktig brådska företog en undersökning af sina sängkläder. 
<sec/>
»Har du fallit ned från sängen? Hvad har du för dig? Hvad letar du efter, barn?» 
<sec/>
»Masken! Masken!» stammade Agda, hackande tänderna under intrycket af en vanvettig vämjelse och förfäran. Hon hade i drömmen sett en slemmig mask med svarta ögon slingra sig utför väggen och plötsligt falla på hennes nakna arm som en krälande gelélik massa ... 
<sec/>
Länge hade hon ej en gnista ömhet för det barn, som hon bar under sitt hjärta. Oviljan hade öfvergått till likgiltighet — det var allt. Men en afton, då modern, utled vid Agdas brist på företagsamhet, vägrade sin hjälp vid tillklippningen af en liten skjorta, tvingades den unga kvinnan att själf tänka på de behöfliga måtten till denna. Något färdigsydt hade hon icke att rätta sig efter, ty modern hade lagt alltsammans i blöt för att tvätta det. Grubblande satt Agda med det hvita tyget framför sig. Ärmarna! Hur stor kunde den lilla armen vara, måntro? Den lilla armen! Ett litet bröst! Små, små händer, fötter ...! Armt och hjälplöst ... O, men hennes eget, hennes eget! Tänk ändå! Men det måste ha mat och kläder, hur skulle hennes aflöning räcka, om hon än försakade allt hon förmådde själf! Ack, hvilka bekymmer! Men ändå ...! Någon skulle kanske vänta på henne, längta efter henne och sträcka armarna mot henne, bero helt af henne. Och hon, som ville dö. Visst vore det bäst, men om hon icke finge den lyckan? »Det skall aldrig fara illa, så vidt på mig beror», sade hon sig själf. »Jag ska’ arbeta och dra’ försorg om det själf och aldrig tigga någon om hjälp.» 
<sec/>
Dagen därpå fann fru Hult en enkel prydnadssöm på halsremsan till en liten skjorta. Hon blef mycket förvånad, ty dittills hade Agda slafviskt följt moderns anvisningar om syarbetet, aldrig utan tillsägelse sytt ett enda stygn eller synat de små plaggen. 
<sec/>
Oskar Vret fullföljde sin hotelse att aldrig återkomma. Men Agdas hjärta hade följt med honom — ständigt. På hennes dörr fanns en breflåda. Ingen skulle kunna märka ett spår af intresse i den blick, hon fäste på denna hvarje gång, hon gick igenom dörren. Likväl var det henne alltid en bitter missräkning att blott se den blanka plåten genom lådans galler. Såg hon brefbäraren gå öfver gården, fick hon en stark sveda i bröstet af den spänning, hvarunder hon lyssnade efter hans steg. »En enda rad blott»! ropade hennes hjärta. »Ett par ord! Ett vykort utan minsta hälsning, blott hans hand röjde sig i adressens skrift! Hans älskade hand ...!» 
<sec/>
Hennes längtan uppfylldes aldrig. 
<sec/>
Sent en afton sade fru Hult: 
<sec/>
»Som du vet, Agda, ska’ jag tvätta i morgon. Jag har inte tid att laga någon mat då. Jag har så mycket att sköta, och jag får ha tvättstugan bara en dag. Du får steka upp litet potatis själf åt dig och koka dig kaffe. Och låt mig få en kopp med, innan du går till ditt arbete. Det blir en skral middag för dig, men jag får vara utan, jag. Några öre är allt, jag äger.» 
<sec/>
Dagen därpå kände Agda starka kväljningar och ett underligt tryck öfver hjässan vid uppstigandet ur sängen. Hon gick dock till sitt arbete. Timmarna skredo fram med en ohygglig långsamhet för henne, hon frös trots den starka värmen i arbetsrummet och led af smärtor i korsryggen. Inpackningen af kexen försiggick denna dag med en ursinnig fart. Arbeterskornas ansikten blossade af ansträngningen, och deras lynnen voro färdiga till utbrott vid minsta anledning. Fram mellan borden gick förestånderskan, snabb i rörelserna och med hvassa blickar, och hennes jäktande: »Skynda på, skynda på!» det går alldeles för långsamt för er», möttes af ett hatfullt mummel. Det var, som om luften blef eldfängd, hvarhelst hon drog fram. Knappast någon undslapp hennes anmärkning utom Agda, som lugn och blek skötte sin syssla utan att märkbart oroas af den härskande spänningen. 
<sec/>
Då hon på middagen kom till modern i tvättstugan, sade den senare, i det hon slängde en skopa kokande lut i sin balja: 
<sec/>
»Du får komma och hjälpa mig, med detsamma du kommer hem i kväll. Så mycket du vet det! Annars får jag inte tvätten färdig.» 
<sec/>
På eftermiddagen ökades brådskan å fabriken till det otroliga. Det var, som om en hvirfvelvind brusade genom salen och satte de tjugo paren händer i våldsam rörelse. Hände så, att Agdas närmaste kamrat, en ung kvinna vid namn Ebba Carlén, kände nålarna glida ur sin håruppsättning. Just som hon var i färd med att ordna denna, syntes föreståndarinnan i dörren. Blossande af vrede, rusade hon rakt fram till den unga flickan och utbrast: 
<sec/>
»Hvad ta’r Ebba sig till? Ni ä’ här för att arbeta och inte för att göra toalett. Jag har räknat boxarna och Ebbas namn finns inte å många. Det ä’ bevis på att ni ä’ lat. Ni gör inte rätt för hälften af timpenningen. Här ska’ bli en annan ordning, det lofvar jag.» 
<sec/>
»Hon var väl tvungen att sätta upp håret, då det föll ned», sade en flickröst från ett hörn af salen. Kanske det varit bättre, om det kommit strån bland kexen.» 
<sec/>
»Tig och sköt sitt arbete! det här angår inte Elsa.» 
<sec/>
Agda hade gripits af en underlig oro. Hon, som under månader icke visat ringaste intresse för det, som skedde omkring henne, kände nu en plötslig svallning i blodet. Hon fick lust att gripa in till förmån för kamraten, som led orätt. Med en svag rodnad på kinderna vände hon sig långsamt mot förestånderskan och sade: 
<sec/>
»Ebba var tvungen att fästa upp sitt hår. Jag såg, när det föll ned. Och hon har varit lika flitig som någon af oss i dag. Fröken är inte rättvis.» 
<sec/>
Det oväntade i Agdas handling och frånvaron af hetsighet i hennes röst och hållning verkade starkt på den nervösa kvinnan framför henne. Svängande sig om på klacken, stod hon i begrepp att lämna stridsplatsen, då hon olyckligtvis märkte det triumferande uttrycket i Ebba Carléns rörliga anletsdrag. 
<sec/>
»Akta sig, Ebba! så jag inte lagar, så ni får åka», sade hon utmanande. »Ebba ä’ den lataste af alla lata härinne. Kom det ihåg!» 
<sec/>
Alla händer hvilade ögonblickligt, och vreden lågade i ansiktena omkring henne. Åter ville hon skynda därifrån, men i detsamma rusade Ebba Carlén fram, blek af raseri, och slungade sin fyllda kexburk i golfvet tätt framför hennes fötter, så att dess innehåll yrde omkring henne. 
<sec/>
»Här har ni att packa själf, pådrifverska. Spring nu med limstången, om ni vill! Men räkna inte på något för besväret, för tro inte, att jag stannar i det här hålet en enda minut till, ni blodsugerska.» 
<sec/>
Snabb som vinden, ilade hon mot salens utgång. Hvarenda flicka utom Agda Hult slog samman händerna till en långvarig, smattrande applåd. 
<sec/>
— — — — — — — — — — — — — — — — — — — — — — — — — — — — — — — — 
<sec/>
Då Agda vid half åttatiden på kvällen kom in i tvättstugan, såg modern knappast upp från tvättbaljan. Uttröttad och tvär, sade hon blott: 
<sec/>
»Tag tvättbrädet där och gnid upp det randiga väl. Här har du såpa. Låt se, att du är flink i fingrarna.» 
<sec/>
En brinnande lampa med rökigt glas hängde på väggen mellan de arbetande. Ångan vältrade upp och fyllde det svarta rummet, hvar gång fru Hult lyfte locket af pannan och med kraft bearbetade kläderna i den sjudande luten. Höstvinden tjöt kring knutarna och ruskade i stugans gistna fönsterbågar samt piskade regnet in genom dörrspringan och det bristfälliga taket. Lutad öfver tvättbrädet, syntes Agda som en oformlig skugga i de täta dunsterna med ett blekgult skimmer öfver sitt hufvud. Hennes öfverkropp gungade sakta under armarnas taktfasta rörelser. Med alla krafter uppbådade till hjälp höll hon sig uppe, omsorgsfullt skötande sitt arbete. Än på den ena än på den andra foten hvilade hon sin kropp. Svetten pärlade från hennes panna, och likväl skakades hon af köldrysningar. En molande värk i korsryggen kom henne att kvida, men så lågt, att modern intet hörde. Med ens upphörde dock plågorna. Hon kände ett visst välbehag och detta ökades ännu mera, då kokningen af kläderna var slut och sköljningen begynte. Det kalla vattnet svallade öfver hennes nakna armar, då hon svängde kläderna fram och och åter, och svalkande droppar yrde mot hennes heta tinningar. Snart återstod ej mer än rengörningen af tvättstugan, och detta arbete åtog sig modern. Agda blef ledig och skickades in till hvila. 
<sec/>
När den förstnämnda en stund senare inträdde i boningsrummet, fann hon dottern djupt insomnad. »Stackare», mumlade hon, »att man ska’ vara så fattig, så man inte ens kan ha råd att vara snäll mot den enda, man har i världen. Hon borde inte ha hjälpt till i kväll. Inte ens en kaffetår har hon orkat koka åt sig, innan hon gick till sängs.» 
<sec/>
Detta senare gjorde emellertid den genomvåta och uttröttade kvinnan åt sig själf. Icke långt efter sof hon den kroppsarbetandes tunga sömn. 
<sec/>
Ett par timmar hade väl förflutit, då Agda vaknade vid ljudet af sin egen jämrande röst. Hon krängde sig under sönderslitande smärtor. »Nu ... nu!» tänkte hon ångestfullt. Men plågorna voro snabbt öfvergående, hon kände en oändlig lättnad, svepte täcket om sig och föll strax i en dvallik slummer. Denna varade dock icke länge ... Det var, som om tänger ryckt bit för bit ur hennes kropp, som om korsryggen vrängts under järnhårda grepp ... Än rullade hon sig samman, än sträckte hon sig, så senorna ville brista. Men ej ett ljud kom öfver hennes sammanbitna tänder. Med ögon, som tycktes vilja ur sina hålor, stirrande hon in i rummets kolmörker, medan en åtrå att dölja sig — djurets behof att utkämpa sitt lidande ensamt och inom trångt begränsadt utrymme — flammade upp hos henne. Hvar skulle hon gömma sig? Jo, hon visste — vindskrubben ... haken på dörren och så krypa längst bort in under det starkt sluttande taket. Men i detsamma hon gjorde en ansats att lämna bädden, föll hon utmattad tillbaka mot kudden. De förfärliga smärtorna hade lämnat henne för andra gången, och det dvalliknande tillståndet infann sig ånyo, men nu uppfylldt af flyktiga bisarra syner ... När hon åter kom till medvetande, visste hon, att tiden var inne. 
<sec/>
Gömma sig! Bara undan i ett trångt hål och gömma sig ...! Mors hjälp ...? Nej! Nej! Ingen, alls ingen fick komma vid henne! O, bara hon hunne till skrubben! Mödosamt reste hon sig ur bädden. 
<sec/>
Hennes ben sviktade dock. Hon föll och blef liggande en kort stund, kröp sedan öfver golfvet, men tog miste om vägen till dörren och kom i stället till spiseln. Med användande af sina sista krafter och tagande stöd mot det kalla järnet, reste hon sig och vacklade, kännande sig för med händerna, genom rummet och fann ändtligen dörren, som hon varsamt låste upp. Med några steg var hon framme vid skrubben, öppnade den och tog nyckeln med sig samt lade på dörrhaken innanför. Längst in i skrubben föll hon ned, i fallet dragande med sig några klädesplagg och annan bråte ... 
<sec/>
Modern reste sig i bädden vid ett skrik, som kom hennes blod att isas ... Åter ett! Hon störtade upp, skälfvande och med frambrytande ångestsvett öfver kroppen ... Ett vrålande. »Agda!» skrek hon. »Agda, hör du inte, Agda?» Ett kvidande läte uppfångades af hennes spända hörsel, så kom ett utdraget gällt skrik ... ett barns. 
<sec/>
Tändstickorna! Hon visste icke, att hon sopat ned dem från bordet under intrycket af sin förfäran. Hennes darrande händer trefvade omkring men funno dem icke, hon trampade på dem med sina bara fötter men märkte det ej. Ändtligen fick hon reda på en ny ask i skänken och lyste mot Agdas bädd. Tom! Och på golfvet lågo hennes kläder kringspridda tillika med kuddar och lakan. Repande eld på sticka efter sticka, stirrade hon skräckslagen kring rummet. Regeln för dörren var fråndragen. Ut på vinden med linnet fladdrande kring knäna ... Skrubben? Nej, den var låst. Rådvill såg hon sig omkring. Då hördes åter ett barns kvidande. 
<sec/>
Hon hörde icke, att människorna i våningen under började röra på sig ... I vanvettig ångest sökte hon med naglarna öppna dörren till skrubben, ropande: »Jag kommer, Agda! Jag kommer, så fort jag kan. Med ens rann det henne i minnet, att hon sett nyckeln i dörren, då hon kommit från tvättstugan. Hon kastade sig på knä och trefvade omkring på golfvet, den måste ju finnas i närheten, tänkte hon. Förgäfves — den fanns icke. 
<sec/>
Då förstod hon plötsligt allt. »Haken», skrek hon. »Den förbannade, usla haken!» Hon störtade in i rummet, fick lampan tänd och fann vedyxan bakom kommoden. Med förtviflans kraft högg hon löst på dörren till skrubben. 
<sec/>
Ljus syntes i trappan och förfärade hvita ansikten, men hon märkte det icke. Dörrspegeln splittrades, hon lyste in genom öppningen men mötte endast kolmörker. Åter svängdes yxan ... Med lampan i handen klef hon öfver spillrorna, fastnade på gångjärnet ... linnet rämnade, och med några steg var hon framme hos den unga modern, som låg där i en blodpöl med ett kvidande barn intill sig. 
<sec/>
»Agda lilla!» stönade hon. »Lefver du, min lilla flicka?» 
<sec/>
Dotterns ögonlock darrade lätt, något annat svar kom ej. Ett ihållande skrik hördes från den nyfödde ... Bråten vid dörröppningen brakade under hårda och snabba steg ... en kvinna skyndade fram och böjde sig ned öfver de båda. Ett klipp ... och barnet frigjordes från modern. Den eviga skilsmässan hade Döden kort förut bragt till stånd. 
<chaptername>MORS KISTA</chaptername>

<chapter/>

<sec/>
»Olyckan» var på väg till fabriken Demon och hon hade brådt. Trafvande förbi sjukhus och kyrkogård, skyndade hon in mellan lekande barn och stapplande åldringar, utan att dock hennes framfart spårades. Men hunnen till det lilla torg, som till bakgrund har en vik af Mälaren och Söderns vackra branter, snuddade hon plötsligt vid en dragare, spänd för ett bryggarlass. Genast dånade hästhofvarna mot stenläggningen, lemonad rann som strömmar af blod kring krossadt glas, skrik, svordomar och hvinande piskslag skuro genom luften, medan gnistorna yrde om »Olyckan», där hon jagade fram vid skackeln. Då hon vid mynningen af en sidogata varsnade Demons skorsten, som utmanande tycktes vilja spetsa själfva himlens ullhvita molntappar, hejdade hon farten och förflyttade sig stillsamt till fabriksområdet. Detta var afstängdt från gatan med höga järngrindar. Invid dessa ställde hon sig på post. 
<sec/>
I detsamma började en tungsint malmstämma från Kungsholms kyrktorn förkunna, att dagens sjätte timma var förliden. Men till pulsslag i gatulifvet blefvo endast de första tonerna; de öfriga förtonade bland kyrkogårdsträd och grafhällar, väckte blott en öfvergående oro hos de rundt templet lekande barnen och känslor af förintelse, af glidande hän mot den eviga sömnen hos de på sofforna hvilande åldriga och i förtid bleknade. Demons ånghvissla hade nämligen fallit in i klockeklangen, ursinnigt vrålande sitt »u-u-u-ut» mot den vackra sommarhimlen och in bland det ofantliga svarta virrvarret af hetsande remmar, bland rosslande maskiner, hväsande svarfvar, gnisslande filar, taktfasta hammarslag och tramp af snabba fötter. Och hvad icke malmstämman förmått, det gjorde ångrösten. Snabbare än förut brusade flödet i holmens ådror. Åkdonen rasslade med ökad fart öfver graniten, kvinnor och barn skyndade hem med fyllda korgar och flaskor, kaffekvarnar sattes i gång af flinka händer, i fönstren syntes spejande ansikten, ångan steg blå och aptitretande från puttrande grytor, medan portarna fylldes af småttingar, som voro där för att taga mot de från arbetet hemkommande. 
<sec/>
Men genom Demons väldiga salar gled det som en kylig vindkåre. 
<sec/>
Alla gnisslande, öronpinande, hväsande ljud tystnade med ens, och det rörliga svarta nätverket af remmar hängde i stel hvila öfver brådskande varelser, hvilkas marterade öron ännu icke förmått uppfatta tystnaden. Enstaka individer syntes redan skrida mot utgången öfver den asfaltbelagda med material belamrade gården. Glåmigt blek ansiktsfärg, slapp och kutig hållning, gång, som saknade svikt, och något bundet i armrörelserna karakteriserade dem alla. Utkomna i solgasset, kisade de mot detta med ögon, som ännu afspeglade föremålen för en oaflåtlig uppmärksamhet under många timmar och ännu knappast uppfattande de nya intrycken. — Så var det plötsligt, som om eldens och ångans hemvist våldsamt vräkte ut sitt lefvande innehåll. Genom kolsvarta öppningar vältrade ett myller af mörka kroppar med blekhvita ansikten; porthvalfvets hvita gap slukade de skillda strömmarna, som sedan i en ofantlig våg slungades mot järngrinden, där »Olyckan» stod på lur. Hittills hade samma särtycke, som hvilar öfver de enstaka förstkommande, äfven präglat massan, men då denna var väl utom fabriksområdet, försvann detta. Gatans skiftande scener trängde sig med makt på sinnena, luftande ut hjärnorna, som af enformiga, tusenfaldt upprepade handgrepp vaggats i dvala. Vän sökte vän, händer möttes, kamratliga ord växlades och skratten sprudlade friska och omedelbara. Och inom kort hade människovågen splittrats — försvunnit i stänk och rännilar. Fabriksområdet låg öde. 
<sec/>
Redan närmade sig portvakten för att stänga. Då syntes Olof Rönn i hvalföppningen. Lång och smidig, fast med lätt böjda skuldror, framstod han ett ögonblick som en skarpt markerad kolteckning mot gårdens i ärggrönt förtonande dager. Väl utkommen, gaf han sina skuldror ett kraftigt ryck bakåt, spände ut bröstet och lät sin öppet frimodiga blick fara först uppåt mot skyn och sedan öfver gatuvimlet, i det han försvann nedåt gångbanan. På honom syntes »Olyckan» ha väntat, ty nu lämnade hon sin post och smög sig efter honom. 
<sec/>
Värmen var tryckande. Det dröjde icke länge, förrän Olof Rönn sköt mössan åt nacken och med gryende missmod betraktade de grå stenmassor, som inramade den i oändligt blått vattrade fliken af himmelen. Han kände, hur tröttheten nöp honom i knävecken, och önskade sig hvila. Men han hade ej något eget hem, han var inhyst i en familj, och det rum, han delade med denna, var föga rymligt. »Barnskrik», tänkte han, »matos, öfverflödig och i vägen!» — Och afskräckt af dessa tankar, vek han in på den långa gata, som snörrät sträcker sig mot tullen. Inom sig kände han ett allt starkare behof af grönska och vid synkrets växa upp. 
<sec/>
Emellertid hade han icke tagit många steg på sin nyss inslagna väg, förrän han träffades af en vänskaplig dunk i ryggen. »Olle! Olle!» ropade någon. »Kvicka er, pojkar, annars dunstar han bort. Honom få vi lof att ha med.» 
<sec/>
Här var det inte värdt att göra sura miner eller invändningar. Olof gaf sig genast. Och han fördes bort i triumf mellan tre kamrater, som voro yra ända in i själen af pur lifsglädje. Fyra man i bredd tågade de, upptagande gångbanans hela bredd, sorglöst glammande, med mössorna på tre kvart och med spänstiga steg. Klackarna smällde lustigt mot gatläggningen, kavajerna lämnade brösten fria, och laterna voro eröfrares. Berusade af sol, af ungdom och sjudande begär, gåfvo de hvarandra friska blickar och, trygga i medvetandet af att färdas med samhöriga med dem själfva, fingo deras rörelser ett naturligt behag. Hälsade af många, lyfte de mössorna på sådant sätt, att det kom liksom ett eldgteldigt »hurra» i återhälsningen. 
<sec/>
»Hvart ska’ ni egentligen ta’ vägen?» frågade Olof Rönn. 
<sec/>
»Ut och lufta», svarade tre röster samfäldt. 
<sec/>
»Det förstår jag nog. Men hvart?» 
<sec/>
»Ut på sport. Jag har min båt vid Karlbergsbron», afgjorde Fritz Brosin. 
<sec/>
»Men jag har inte ätit kvällsvard. Något skulle jag väl först ha till lifs.» 
<sec/>
»En smeka och en bössa hvar ta’ vi med oss. Jag slår vad om att det kommer att smaka malle i gröngräset», svarade båtägaren. 
<sec/>
Det dröjde icke heller länge, förrän de fyra vännerna befunno sig ute på sjön. Deras fickor jäste af proviant. Stämningen hade blifvit mindre uppsluppen, och ju mer de aflägsnade sig från granitöknen, dess mottagligare blefvo sinnena för aftonens blida fägring. I fören satt båtens ägare med ena benet utanför relingen. Han hade tagit fram en väl skyddad fiol. Först brusade melodierna fram, tändande, trotsiga och kampglada. Sedan blef det några minuters tystnad i båten. Men åter föll stråken på strängarna, hvarje ton liksom smektes fram, och »Hvar doftar en blomma så skön ... som i min hemlands dal?» vibrerade öfver vattnet i samklang med Olof Rönns ljusa tenor. Och andra enkla gammaldags melodier följde. Båten gled fram i ljus från dalande sol öfver dallrande guldröda reflexer, och när den ändtligen sökte strand, famnades den af en pil, som vajade sina grenar i böljor af eld. 
<sec/>
Stranden reste sig ganska brant. Som de unga männen icke hade lust att möda sig med klättring, sökte de sig en lämplig lägerplats nära sjökanten. Plötsligt gaf Fritz Brosin till ett ingalunda belåtet utrop och visade uppåt sluttningen. »En lump», sade han kort. »Han är som en kardborre. Vi få väl tåla, det vi inte kan undgå.» 
<sec/>
Den så beskrifne var en man på fyratio år, klädd i ljusa benkläder, fransade nedtill och pösiga öfver knäna. Hatten var af finaste filt men blanknött och med trasigt kantband. Han lyfte den redan på långt håll till hälsning, och därvid blottades en smutsgul skjorta af den under armen trasiga bonjouren. Hans mun hade ett smiligt uttryck, och detta framträdde i rent frånstötande grad, då han leende och med påträngande förtrolighet räckte sin hand, som kändes som en svamp, åt Fritz Brosin, hvilken tog den med tydlig motvilja. Benämningen »kardborre» var uppenbarligen den rätta, ty trots all mot honom visad köld var han inom kort den femte i laget och hade erhållit en broderlig andel af all tillgänglig proviant. 
<sec/>
Emellertid sträckte Olof Rönn ut sig afsides från de öfriga, som samlat sig om en kortlek, och han försjönk så småningom i vakna drömmar. Kvällens vackra färgspel afbleknade och efterträddes af månljus. Men ju otydligare konturerna af den yttre världen blefvo, dess mera lifliga framträdde bilderna i hans inre värld. Mandelblommornas vällukt omsvepte honom. Han tyckte sig gå en liten stig mellan lindar upp mot en gammal förstusvale. Han var hemma. Doften från kammarens nylöfvade golf strömmade honom till mötes. I stugan rådde en mellan gröna löf insilande halfdager. Ris och kottar flammade på spiselhällen och spredo ett fladdrande ljus öfver hans gamla böjda mor, där hon satt på kanten af sängen, inramad af dennas blårutiga förhängen. Själf satte han sig på stegen, som ledde upp till sängtaket, och lyssnade till stötens klang i morteln, där kaffet krossades; under mors raska tag. O, mor! Så hvit benan lyste i hennes svarta af sifvertrådar genomdragna hår. Mor, hvars varma hjärta älskade allt omkring henne, det torftiga bohaget, blommorna, djuren ... Hör! Det är »Litavän», som ropar på henne. Ingen annan än mor får röra juvret ... Smörblommorna stå gula mot hennes mörka kjol; hennes fina hufvud, betäckt med en rödrutig duk, lyser likt en jättestor klöfverblomma invid »Litaväns» bruna länd, och hennes sakta sång harmonierar så innerligt med naturens alla skiftande ljud ... Hemåt öfver ängarnas smaragdgrönska, mätt och ledsagad af den smeksamma kisse Mats, hvars hvita päls vattras af en bris, som bär linneadoft från skogsgömmorna ... Skogen! Resliga stammar, täta kronor och släpande grenar öfver fuktig mylla. Djupt inne i dunklet väldiga ringar, som lyfta ... Han är på väg till »Litavän» med salt, och han lyssnar efter hennes skälla ... Mossen gungar under hans fot, hjortronens guldgula klot lysa på tufvorna, och strålande är azurrymden, i hvilken fåglarna, yra af glädje, tumla om i sång och lek. Mossvipans gälla pip ljuder helt nära honom — han för varsamt ljungen och riset åt sidan och ser in i lilla vipmors bo ... Åter i skogsdunklet — han ropar den söktas namn och »Litavän» — »Litavän» svarar ekot ... Skällan! Bruna, milda ögon blicka mot honom från ett snår, och »Litavän» kommer sakta råmande och sticker sin varma mule mot hans arm. Saltet tömmer han ut på en sval bergklint och sätter sig själf i gräset för att öfvervara »Litaväns» fest. — Så med ens försvinna bilderna från hans barndom. Han är vuxen och går mellan Arbetargatans enformigt grå husrader att arbeta med en rasslande maskin. Hårdt och hastigt tramp i den tidiga morgontimmen af mor Mödas grofarbetande men bland detta lätt urskiljbara glidande lätta steg. — Evas. Milda, skyggt ljufva blickar, som möta hans — Evas. En tidig vårsöndag. Snö i skrefvor och lif i dvala på skuggiga ställen, men spirande i solen! Hällen är brun och slipprig. Ett ögonblick hvilar en flickas smidiga kropp vid hans bröst — Evas. Men hur behärskadt är ej hennes sätt, hur tillbakadraget hennes leende tack! Älskade hon honom? Och han själf? Hans tankar gå ju ständigt till henne, och hans längtan är hos henne. Men ändå!... Är det kärlek eller —? 
<sec/>
En spark mot hans höft, åtföljd af några glåpord, fick honom med ens på fötter, yrvaket stirrande på sin angripare, som visade sig vara den ovälkomne gästen. Hvad sedan hände, ända tills han såg kamraternas slutna ansikten omkring sig i båten, är till denna dag utan spår i hans minne. — Nej icke helt. Ty med långa mellanrum och plötsligt utan föregående idéförbindelse ser han en ofantlig bubbla stiga från något dimmigt böljande. Den är röd, den brister, och bloddroppar stänka honom i ansiktet, varma och med kväljande sötaktig lukt, och på den röda bubblans plats ser han en fura, kal i toppen men med ett rikt nätverk af rötter på marken. Med en af dessa jordkrypande klolika rötter intryckt i tinningen ligger en man, i ljusa benkläder, orörlig — — — — — — — — — — — — — — — — — — — — — — — — — — 
<sec/>
Befäl och kamrater, alla vittnade till Olof Rönns fördel. Han dömdes dock till två års straffarbete. 
<sec/>
Långa dagar, månader, år under järnhårdt tvång och vaksamma vaktarögon. Han minnes metallen på verkstaden ... Borrar, filar och tänger sarga äfven honom. Det är icke dråpets fasa, som maktstjäl honom, det är ensamhetens. Rundt om i cellernas mörker svängas knutna näfvar till bekräftelse på brottsligas eller blott olyckligas beslut att låta samhället dyrt umgälla deras lidande, tänder gnissla och förbannelser utstötas. Och under dagens timmar? Händerna utföra mekaniskt sitt arbete, medan hjärnorna öfverlägga, knyta maskor till maskor i ogärningsnät. Dyrkar formas. Tändstickan föres till gasdränkt trassel. Så skall stenen läggas på järnvägsspåret. Där skall knifven sättas för att träffa ådern. Så skall yxan föras. Så kvinnan öfverlistas, barnet lockas och prejarorden formas, att de må kalla guldet fram ur samhällsstöttornas fickor och lägga deras lysande tillvaro under skräckens tecken ... Men Olof Rönns sinne är för vekt att nära hämndtankar, och hans logik är alltid på vakt, energiskt kufvande hvarje försök att vältra skulden på annat än ett oblidt öde. Hans tankar gå i andra spår. »Utstött», säger han sig. »Kastad på sopbacken.» Han tycker sig vara på botten af en brunn. Väggarna resa sig, lodräta och oändligt höga. Det är dödstyst. Högt, högt uppe ser hans spanande blick en skymt af blå rymd. Men detta ökar blott hans elände, ty det påminner honom om lifvet, om människor, som gå i flock, i par, om kamratliga intressen, gemensam kamp och delad glädje, om Eva. Men aldrig vidgas perspektivet nog, att en gryning af förtröstan på lefvande varelsers vänfasthet kan tränga till den ensamme. 
<sec/>
En fasans natt äro skuggorna nära att fira sin seger öfver hans själ. Rummens väggar komma honom allt närmare, han pressas mellan dem, han tycker sig kväfvas. Men då samlar han slutligen sin sista kraft och blickar uppåt mot den lilla prick af blå rymd, som för honom representerar allt det, han tror sig evigt utestängd ifrån. Men i det han så gör, skjuter en ljusstråle ned till honom — han ser sin gamla kista ... 
<sec/>
I sitt förvirrade sinne ser han den som ett lefvande väsen och dess smidda järnhandtag blifva till utsträckta händer, som han begärligt fattar. Den har tillhört hans döda mor och innesluter många minnen af henne. Olof Rönn ser dem alla med sin inre blick. Den framkallar söndagskänslan hos honom, i det den påminner honom om den tid, då han som liten pilt fick sin helgdagspynt från dess vida famn. Han tycker sig känna dess doft af torkade blommor, och scener från skog och mark upprullas för hans minne. Den gifver honom sin skatt af visor, och det är hans mors milda röst, som sjunger den, lockande honom att stämma in. Och slutligen gör han det men ljudlöst, blott i sitt hjärta. 
<sec/>
Allt detta sker dock icke på en gång, det tager många dagar. Men då har också kistan blifvit honom en vän, en famn, en väntande och efterlängtad, på hvilken han tänker med kärleksfull glädje och en fläkt af hemvärme. Han är icke längre i ensamhetens brunn. Två starka järnhänder ha lyft honom därur och släppa honom icke. 
<sec/>
Från yttervärlden når honom intet budskap. Kamrater, vänner, Eva — han vill begrafva dem alla i glömska. Men när han i sitt hjärta kastar mull öfver den sistnämnda ... Han har fått visshet på sin fråga olycksdagen. Han älskar henne. 
<sec/>
Öfver hösthimlen drogo molnen som ofantliga järngråa säckar. Nordan, som rustade sig till vinterkampanjen, flög fram i vild yra bland sina upplag af allsköns bisterhet, slet i de grå behållarna och fladdrande trasor, så att skurar af isnålar piskade mot den i dimmor svepta jorden. Det var sparsamt med fotgängare på gatorna, där snösörjan alltjämt ökades och tillfrös, men åkdonen voro fullsatta med huttrande människor. Där den långa malmgatan öfvergår i en af ofärdiga hus kantad väg, susade spårvagnen förbi en ensam vandrare. Det var Olof Rönn på väg från fängelset. 
<sec/>
Som genom en slöja såg han dubbla rader hvita ansikten och ögon ... ögon ... Och med ett snabbt grepp drog han mössan djupare öfver pannan och strök några steg baklänges. Men vagnen var redan långt borta i disen, han var den ende inom synhåll. 
<sec/>
Iklädd sommarrock och utan öfverrock brottades han med den vildsinta nordan men öfvermannades oupphörligt, slant och vacklade. Fotlederna skötte sin tjänst, som om de varit fastrostade, snösörjan fyllde hans låga skor, och isnålarna, som hopades på hans nacke, smälte där och sökte sig ned till hans skälfvande rygg. Småningom samlades äfven under mösskärmen en liten drifva, så att hans ögon oupphörligt förblindades af kalla droppar. Blott en enda gång aftorkade han dessa och lyfte sedan blicken mot molnen. Himlens mörka och jordens kvalfulla kamp mot köldens dödande makt — allt var ringa mot den bittra hopplösheten i denna hans blick. 
<sec/>
Kommen till en hållplats för spårvagnen, stod han stilla och väntade. Men när han såg det rullande huset, svek honom modet. »Man skall märka, hvarifrån jag kommer», tänkte han. Och skräcken steg inom honom, tankarna tumlade vildt om hvarandra. Han tyckte sig se människorna byta plats för att undslippa hans närhet, hviska, göra tecken till hvarandra, skynda ut och blicka med rädsla och afsky bakom sig. — Han lät vagnen gå utan att stiga upp. Men plötsligt sköljde vreden som en störtvåg öfver honom — meningslös men befriande, och han sände en vild förbannelse efter den bortrullande. 
<sec/>
Emellertid kufvade nordan efter hand sin vrede, snöyran hade upphört och disen lättat. Äfven i Olofs sinne ville en svag ljusning sila in. Han kunde icke helt undandraga sig verkan af den blå strimman mellan flyende moln, af gatulifvet, anblicken af välbekanta ställen och den nya känslan af en viss frihet. Men han stred emot. Och detta gick så mycket lättare, som han hade känslan af att vara bevakad. Hans rörelser voro ofria, blicken letade efter tecken på förakt eller förnärmande rädsla hos de förbigående, och fast hans väg gick genom breda gator och öfver öppna platser, var det honom alltjämt, som hade han celldörren med dess titthål upptill och nedtill alldeles inpå sig. 
<sec/>
Han gick dock som den, hvilken har ett mål. Och hans var att i verkligheten fatta om de handtag, som ryckt honom från vansinnets brant. Tanken på den gamla kistan med dess minnen af mor och barndomshemmet fyllde honom med tungsint längtan, men den hade ock frätande bitterhet i följe. Han hade nämligen skrifvit till sitt forna värdfolk och förfrågat sig om sin egendom men ej fått svar. Förskingrad? frågade han sig. Såld? Sönderhuggen? — Han skulle dock hafva visshet. 
<sec/>
När han ändtligen hunnit till huset vid Fridhemsgatan, där han senast bott som fri man, var han utmattad af köld och ansträngning. Han vacklade in i portgången, stödde sig en minut mot väggen och började sedan uppstigningen. Tre trappor upp skulle han, men hunnen halfvägs uppför den andra, vände han och gick ned. »Man skall rygga för mig», tänkte han. Skrika, slå igen dörren, regla ...» Och nedkommen i porthvalfvet, ställde han sig nära utgången, stirrade på väggen, hvars rappning var afrifven i stora flak. 
<sec/>
Plötsligt fick han syn på en liten pojke i sjömansblus, som med vidöppna blå ögon betraktade honom. Han kände ett ögonblickligt välbehag öfver barnets öppna blick, men misstron höll sig genast framme. Han hade dock icke hunnit forma en tanke, förrän något hände. En pojkunge hängde honom om halsen, en liten kind pressades mot hans, och porthvalfvet ekade af lyckliga rop: 
<sec/>
»Farbror Rönn! Farbror Rönn! O, hvad jag är glad! Så lifvadt! O, så skojigt!» 
<sec/>
Olof Rönn kände icke igen pojken med detsamma, likväl tryckte han honom så fast i sin famn, som om det gällt att behålla honom för alltid. En lång suck genmbäfvadegenombäfvade hans bröst, hans leende var likt ett barns, när det klarnar upp efter gråt, och han följde villigt den lille, som ledde honom. Men då han fördes förbi trappuppgången och öfver gården, frågade han tvekande: 
<sec/>
»Ska’ vi inte gå upp till er, Jerker, gossen?» »Jo då», svarade Jerker. »Vi ha flyttat sen farbror reste, för pappa har varit så väldigt sjuk. Då kunde vi inte förtjäna ett enda dugg. Och så har jag fått en liten syster, och min lille bror, han har dött från oss.» 
<sec/>
Fyra trappor i höjden — sen stannade Jerker och ringde. Olof hörde snabba steg närma sig och gled halft ofrivilligt längre in i förstuns dunkel. Men då fick han tio pojkfingrar om sin hand, starka små ben togo fäste, och han drogs med makt mot dörren, som under tiden öppnats af en ung kvinna. 
<sec/>
Ett litet barn i röd kolt satt på hennes vänstra arm, och på handen hade hon en strumpa uppträdd, i hvilken stoppnålen blänkte. Hon såg ett ögonblick förvånad på sin gosse och den blåfrusne, sommarklädde mannen, log så plötsligt med ögon och läppar och räckte fram sin lediga hand till välkomst. 
<sec/>
»Nä, se Rönn!» utropde hon och tillade mjukt, i det hon öppnade dörren på vid gafvel: »Var så god och stig in! Tänk, så glad min lille gubbe nu ska’ bli. Han har talat med Jerker så mycket om Rönn, så det var då alls inte underligt, att gossen kände igen sin farbror.» 
<sec/>
Så fort Olof kommit till ro i ett soffhörn, dit han tvungits af mor i huset, bar Jerker till honom sin enskilda egendom alldeles som i gamla tider. Själf ställde han sig emellan den unge mannens knän och talade om hur han ville ha lagningarna verkställda, ty sådana voro storligen af nöden. Allra värst däran var en stege, som mist alla sina pinnar, och ett munspel, som inte hade en enda ton i behåll. Olof grep sig genast an med den förstnämnda. Han var i skjortärmarna, ty hans kavaj hängde till tork. Allt var för honom som en dröm. Så oförutsedda och öfverraskande voro händelserna, att de icke gjorde djupt intryck på honom, men han kände en förunderlig värme inom sig. Och celldörren med vaktögat i titthålet var försvunnen ur hans minne. 
<sec/>
»Rönn har väl inte hört efter någon bostad än?» frågade hans värdinna, som med lillan i knä’t fortsatte sin afbrutna stoppning vid fönstret. 
<sec/>
»Nej, det har jag inte», svarade Olof entonigt. Men hans blick var, som om han ryggat för ett bråddjup. 
<sec/>
»Vi ville nog gärna, att Rönn skulle bo här hos oss, men här finns ju ingen plats. Lundin talade med sin bror om saken, och både han och svägerskan tyckte, det skulle vara så roligt, om Rönn ville bo hos dem. Dom har så trefligt, och billigt blir det också. Säg ja! Då springer Jerker med bud, så Rönn får flytta dit i kväll.» 
<sec/>
Något inom Olofs bröst ville komma till utbrott. Och i hans inre värld dref gryningen skuggorna på flykt. Men han sade endast: 
<sec/>
»Jo, tack! det vill jag gärna. Men jag vet inte, hvar jag kommer att få arbete. Jag får kanske ge mig af från stan.» 
<sec/>
»Från Stockholm? Hvarför det? Men det är ju sant, jag har glömt att tala om det viktigaste. Lundin säger, att direktören har bedt honom hälsa Rönn, när ni träffades, att Rönn ä’ så välkommen tillbaka på sin gamla plats. En massa kamrater hörde det, sa’ Lundin, och alla tyckte, att det skulle bli så roligt att få igen sin gamle kamrat.» 
<sec/>
Nu var det nästan förbi med den unge mannens styrka. Hans bröst häfdes, och ögonen svedo af heta droppar, som hindrades i sitt lopp. Fru Lundin mera gissade sig till hans fråga än hörde den, ty den liknade nästan ett oartikuleradt mummel. 
<sec/>
»Ä’ frun alldeles säker på det?» sade han. 
<sec/>
»Visst ä’ jag säker. För resten får väl Rönn höra det mera utförligt, när min gubbe kommer hem», svarade fru Lundin, som ordnade kaffekoppar och fyllde sockerskålen och var så beskäftig, att Olof öfvertygades om det hon inte märkt något af hans inre rörelse. Han dolde den också som en hel karl, d. v. s. han såg ut som en tvärvigg och handlade som en sådan, i det han sköt Jerkergossen åt sidan tämligen omildt. Men rätt som det var, fick han annat att bestyra. På hans knä sattes nämligen en liten varelse, som omöjligt kunde hålla sig kvar där utan hjälp. Han måste lägga armen om den mjuka kroppen. 
<sec/>
»Håll Vivan en liten stund», sade hennes mor öfvertalande. »Jag ska bara springa ner efter grädde och komma igen på ögonblicket. Hon skriker, om jag lägger henne, för hon har ondt för tänder.» 
<sec/>
När Olof blef ensam med barnen, lade sig genast ett läkande lugn öfver hans upprifna sinne. Jerker var inte långsint, han återkom, och Vivan visade sin beskyddare mycket förtroende. Han förde sina läppar varsamt mot hennes lena handlofve, och hon tyckte alls inte illa vara. Han lade sitt finger i hennes halföppnade lilla näfve, och det omslöts genast som af en solvarm blomkalk. Men när Vivan i sin tur förde läpparna till hans finger i akt och mening att därmed gnida värkande tandkött, blef den unge mannen smått förlägen och sökte föra hennes tankar på andra spår medelst lek och smekord. Han lyckades äfven och var så helt inne i sitt förehafvande, att han glömde sig själf. Men då var också Vivan så uppspelt, att hon visade sin enda mjölkhvifa tand under kuttrande små skratt. Jerker var uppspelt äfven han, och det var, som det skulle, ty han lekte galande tupp, och Olof Rönn — han kände sig alldeles som en majkung i dansen. 
<sec/>
Då fru Lundin om en stund återkom, bytte emellertid Vivan famn, och Jerker störtade till korgen för att beskåda mors inköp. Genast högg ensamhetskänslan sin klo i Olofs hjärta, han led, och hans tanke ilade hjälpsökande till sin gamla vän, som genast sträckte mot honom sina järnhänder. Ack, kistan! Han förebrådde sig att ha glömt den, han ängslades för dess öde, och hans röst hade en underström af oro, då han plötsligt utbrast: 
<sec/>
»Min kista ä’ väl kvar här? Jag ville så gärna hälsa på den — på i den», rättade han sig, varsnande fru Lundins förvånade blick. 
<sec/>
»Den har Eva Milén tagit hand om, för vi hade inte plats för den.» 
<sec/>
Vid ljudet af Evas namn gaf Olofs hjärta till ett våldsamt slag, blodet forsade med ökad snabbhet genom ådrorna och färgade hans kinder mörkröda. På samma gång han längtade efter underrättelser om henne, fruktade han dem och erfor en smärtsam njutning i deras fördröjande. Med bortvändt ansikte sade han därför: 
<sec/>
»Jag har skrifvit två gånger till Lundin men inte fått något svar.» 
<sec/>
»Han har inte fått ett enda bref från Rönn, det vet jag bestämdt. Det beror väl på att vi flyttat. Han har ofta talat om att skrifva, men det har varit hårda tider för oss. Vi måste ta’ en billigare lägenhet — den här. Kistan stod länge i förstun, det var den enda plats, vi hade. Men så en dag kom Eva hit, och hon tog den hem till sig.» 
<sec/>
»Jag trodde, hon var kvar i Malmö.» Olofs röst skalf af undertryckt lidelse. »Hon var där, då — då —» 
<sec/>
»Ja, jag vet», ifyllde fru Lundin hastigt. »Hon kom därifrån för en månad sedan.» 
<sec/>
»Då vet hon ...!» 
<sec/>
»Kanske nu — genom andra. Jag sade bara, att Rönn var ute på landet och arbetade. Hon var här senast i förra veckan. 
<sec/>
Efter detta kunde ingenting beveka Olof att stanna. Han öfvergaf kaffebordet och den tröstlöse Jerker och befann sig inom kort ute på den långa arbetargatan, som löper genom hela stadsdelen. Kölden hade tilltagit, och skymningen tätnade kring stenkolosserna, så att deras nummer blefvo otydliga. När Olof ändå fann det rätta, var det nästan instinktivt. I hans inre värld fortsattes nämligen den rasande kampen mellan natt och gryning. Han kunde visserligen icke förneka de rön, han redan haft, af människors omsorg och vänfasthet, men han mätte och forskade efter bevekelsegrunder. Hans tankar voro förmörkade, och misstänksamheten ströp skoningslöst hvarje känsla af hopp eller ömhet. 
<sec/>
Ännu när han ringde på dörren till Evas bostad, var han så helt i striden, att hans strupe var som sammansnörd af sinnesrörelse, och blott mödosamt formades orden till en fråga. 
<sec/>
Men när den gamla kvinnan, som öppnat, fattat dennas innebörd, steg hon åt sidan sägande: 
<sec/>
»Var så god och stig in! Eva är på sitt arbete, men hon bad mig hälsa, att herr Rönn skulle göra sig hemmastadd. Kistan står i hennes rum.» 
<sec/>
Olof trädde in i ett litet rum, hvars dörr sakta slöts efter honom. Han kände en behaglig värme och vällukten från en blommande växt, som stod på fönsterbrädet, halft dold af snöhvita, luftiga gardiner. Rummet var helt litet och möblerna få samt af enklaste slag. Det var dock något betagande öfver det hela — det var ett hem. Och ett hem, beredt till fest åt en efterlängtad! Nystruken var byråduken, och malmstakarna skeno som klart guld; väckaruret var spegelblankt, och trasmattans färger lyste praktfullt; pallen, hvarpå det glänsande primusköket stod, var hvitskurad som en mjölkstäfva, och ej en skrynkla fanns på soffans röd- och hvitrandiga öfverdrag. I rummet rådde en dämpad dager, men på det med duk försedda bordet stod en lampa tänd, fast nedskrufvad. Där fanns ock en liten måltid, prydligt ordnad. 
<sec/>
Olof såg allt detta ifrån dörren, där han dröjde ännu med mössan i handen. Han lyssnade oroligt till hvarje knäpp utanför — hit skulle säkert någon komma ... eller var han kommen på orätt plats?... Men han förblef ostörd. Och snart kufvades han af rummets trollmakt. Han betogs af en ljuf hemkänsla. 
<sec/>
Med ens fästes han uppmärksamhet vid ett bref, som låg invid lampan. Han gick närmare och såg sitt eget namn på den hvita ytan. Ifrigt grep han det, bröt och läste ljudlöst men med läppar, som formade orden, följande: 
<sec/>
Bäste Olof! 
<sec/>
Var så snäll och håll till godo med det lilla, som jag har gjort i ordning under min middagsrast; det är så litet men så välment. Det står kaffe i kakelugnen, bara det hållit sig varmt, och så står det plättar i nischen, jag gräddade dom i middags. Var inte ledsen, snälla Olof! Jag vet nu alltsammans, fast fru Lundin inte ville tala om det för mig, utan det har andra människor gjort, men det gör inte ett enda dugg, hvad Olof gjort, för jag känner Olof, och jag är tvärtom mycket glad, för jag förstår nu, hvarför jag inte hört något af Olof på så länge, länge. Jag trodde mig vara alldeles förgäten, och det var så svårt. Kistan står i hörnet, jag har varit så rädd om den. Vi arbeta på öfvertid på fabriken. 
<sec/>
Många hälsningar 
<sec/>
vänligen Eva. 
<sec/>
Sidan var fullskrifven, namnteckningen stod ytterst i kanten. En djup besvikenhet lade sig öfver den unge mannen, och hans blick förmörkades af ångest. Men plötsligt såg han något, som dittills undgått honom. På tvären i ena hörnet stod ett nästan oläsligt, »vänd!». Blixtsnabbt vek han om arket. Där stod endast: 
<sec/>
»O, hvad det skulle vara kärt att få träffa Olof mycket snart.» 
<sec/>
En våldsam snyftning riste Olof Rönn från hufvud till fot, och hans ansikte förvreds spasmodiskt. Vacklande sökte han stöd och såg då sin gamla vän kistan, som räckte honom sina starka handtag, alldeles som den gjort under fängelsetidens marter. Med brefvet i handen tog han sin tillflykt i hörnet, kastade sig på knä, lade armarna öfver kistlocket och sitt hufvud mot dem. Och nu kom den förlossande gråten ... 
<sec/>
Som i en vision såg han alla händer, som slutit om honom en vänfast kedja — först dess smidda järngripar med minnen af flydd tid och hans döda mor; så kamrathänder, seniga och märkta med mödans grofstämpel, ledarhänder, skickligt ordnande de tusen trådar, som sammanlöpte i dem; moderliga kvinnohänder; en minnesgod pojkunges, smeksamma och trugande; Vivans blomlika och slutligen dessa, som vårdat sig om hans egendom, hälsade honom välkomna med dukadt bord, med ett hem, redt till fest, och som omtänksamt tändt ljus för honom samt gifvit honom nyckeln till ett blygt väsens innersta med sina enkla ord — Evas händer. Han tänkte på hur hon brådskat med alla dessa tillrustningar under sin korta fritid från fabriksarbetet endast på ett ovisst hopp om hans ditkomst, och hans tårar gjorde hans bref oläsligt. Men i hans hjärta var det soluppgång, och lyckans alla fåglar hälsade den med vackra sånger. Lifvets ljufvaste, kärleken, som dittills blott vågat visa sina hjärtblad, stod där med ens i full blom ... Olof Rönn reste sig omsider som en luttrad, stark och lycklig man. 
<sec/>
Mörkret hade fallit på, det lilla boet låg i dämpad belysning från lampan. Olof nändes icke röra vid skrufven, lycklig af att vara i just det ljus, hennes ömhet tändt hos honom. Betagen af åtrå att rikliggöra sig med bevis på hennes hängifna omsorg, spårade han upp dessa, nyfiken och barnsligt glad öfver sina upptäckter. Han åt och drack med hungern till krydda och lyckan till bordskamrat. Genomträngd af en förtjust längtan, iakttog han otåligt väckarurets visare, letade genom tidningshållaren, men slutade tvärt med läsningen, då han plötsligt fann sitt eget namn i marginalen på en tidning, upprepade gånger ditskrifvet med Evas stil. Han blef mycket lycklig och gömde pappersremsan vid sitt bröst, gick sedan af och an i det lilla hemmet, försynt iakttagande och smeksamt vidrörande de föremål, som talade innerligast om hans älskade. Men när han på väggen fann en gruppfotografi, hvarå äfven han var afbildad, tog han det till sig som en stor skatt och satte sig i soffhörnet. Där föll han emellertid i sömnens försåt — — — — — — — — — — — — — — — — — — — — — — — — — — — — — — — — — 
<sec/>
Lätta steg utanför dörren och en sakta knackning ... Intet svar. Den förnyades, men då tystnaden förblef obruten innanför dörren, öppnades denna varsamt, och ett smalt flickansikte, inramadt af mörkt hår, blef synligt. Ack, hon var inte vacker, unga Eva, hennes drag voro ganska alldagliga, hyn blekt af fabriksluft och strängt arbete, men hennes blick var själfull, och ett hjärtevinnande behag hvilade öfver hennes väsen, präglade hvarje hennes rörelse. — Hon närmade sig med ohörbara steg den djupt insomnade mannen. Hennes ögon smekte honom, läpparna famnade ljudlöst hans namn, hela hennes varelse andades ut sin kärlek mot honom, men behärskadt, liksom tillbakahållet af fruktan och ovisshet. Porträttet i hans hand hade dock en magisk verkan. Hoppet tändes i hennes blick, kindernas rodnad blef den djupaste — hon var morgonlikt vacker. Men fjärran i drömmens underland förnam Olof Rönn sin innerligt käras närvaro och vaknade. 
<sec/>
Ögonblicket efter funno två människors händer hvarandra för lifvet. 
<chaptername>NÄR EN UNGE SKULLE UR BOET</chaptername>

<chapter/>

<sec/>
Då pappa Månsson på lördagen lagt af en femma till hyran, som för ett enda rum utgjorde sextio kronor i kvartalet, så återstod af hans aflöning sjutton hela och sjuttiofem hundradedels kronor. Delarna behöll han till snus och svagdricka åt sig själf, två hela gingo i det närmaste åt till sjukkassa, lektyr och fackförening, och hvad blef öfrigt, tecknades oftast på listan åt någon nödställd kamrat. Återstod således femton, och dem lade han i mor Märtas sträfva arbetshänder. Men familjen bestod af åtta medlemmar, som på dessa ringa slantar skulle lefva sju dagar. 
<sec/>
Ja, var det icke så, att en annan kunnat bli gråhårig af bekymmer? men mor — hon hade blifvit det bättre var, ett geni. Hel och ren höll hon familjen, snyggt var rummet, fattighjälp okänd — utom skor åt de två, som gingo i skolan — och rätt gjorde hon för sig. Men så hade hon också knappast en stund att kalla för sin från fem på morgonen, då hon stod på post utanför bagarboden i väntan på att få köpa gammalt bröd, tills natthvilan var inne. Och aldrig blef det helt med den heller, ty lillungen, som var en matfrisk tös, gaf esomoftast med gäll stämma tillkänna sitt misshag, om inte mors gifvande bröst ögonblickligt var inom räckhåll för hennes lystna läppar. Sannerligen, sannerligen, mor Månsson hade det svårt, och därför fruktar jag storligen att mötas med misstro i och med att jag, som dock talar rena sanningen, berättar, att hennes friska lynne stod bi, att hon gnolade under sina sysslor och till och med ökade sitt visförråd. Underbart var det, men hemligheten låg kanske däri, att far var henne en trofast hjälpare och alls icke dolde sin åsikt, att han hade den präktigaste hustru i världen. 
<sec/>
Nu må dock ingen tro, att mor Märta alltid var blid som en västanfläkt. Lydde någon af de sex icke order, så var hon som en rifvande il i den skyldiges hårtestar, och nog var det säkrast äfven för de oskyldige att då vara utom hennes räckhåll. Visst mumlades det vid slika tillfällen om orättvisa, och likväl — mor, mor, mor! Hon var A och O för den lilla flocken utom för Majken, som älskade far öfver allt och alla. 
<sec/>
Nu var det emellertid så, att någon, som tyckte fars och mors börda öfversteg deras bärförmåga, erbjudit sig att skaffa plats åt en af de sex på barnhem. Ingen kunde neka till att detta var en hjälp, som icke borde försmås, ty som ställningen nu var, fick endast far smör på brödet, och mor Märta såg minsann efter, att icke alltför mycket af läckerheten fastnade i hålen på spisbrödshalfvan, som var hans frukost. Men hvilket af barnen? Hvilket? Den frågan hade man oupphörligt skjutit ifrån sig, men nu var betänketiden så godt som utlupen — det gällde alltså att bestämma sig. 
<sec/>
På matbordet stod lampan och spred sitt trefna ljus. Alla barnen sofvo. Hvita lakan och brokiga lapptäcken, lyste från alla håll, och ett svagt sus af de sofvandes andetag fyllde det varma boet. Mor stod vid kakelugnsspisen och sysslade, men mycket tyst; allt gick så långsamt för henne denna afton, och mer än en gång fällde hon disktrasan för att med oklara ögon blicka kring sig i rummet. Men när hon ändtligen fått grötgrytan fin och hängt trasan till tork, gick hon fram till far, som satt med ett föreningsprotokoll framför sig. 
<sec/>
Han såg upp, och bådas ögon hvilade sorgfyllda i hvarandra. 
<sec/>
»Tag lampan, du», sade han dämpadt, reste sig och gick, följd af mor till soffan, Hjalmars och den tioårige Svens läger. 
<sec/>
Mor lät ljuset falla på sin förstfödde. Han hade troligen somnat, så snart hans hufvud berört kudden, ty lakanet, som i brist på örngått betäckte den, låg slätt såsom mors händer lämnat det, och mot detta strama hvita aftecknade sig skarpt ett solbrändt gossansikte. 
<sec/>
»En liten karl», tänkte far och lät blicken dröja vid de lillgamla dragen, de något insjunkna tinningarna — »som redan är medveten om sin blifvande ställning i lifvet och känner tillvarons hårdhet, men som dock kan leka och har en god portion Ulspegel i lynnet», tillade han, när slumrarens fingrar plötsligt började spritta och ett leende spelade på läpparna. 
<sec/>
Men median dylika tankar korsade faderns hjärna, arbetade mors med helt andra. Hon såg på sin gosses skjorta — ack, så urväxt den var! Ärmarna slutade strax nedom armbågarna, och det trådslitna tyget lät en stor del af hans spensliga bröst bli synligt. — »En skarf här och två där och en lapp vid halslinningen», tänkte mamma Månsson — »så kan han ha den ännu en tid, och se’n får väl Sven ärfva.» Men så mindes hon med ens, hvarför hon stod där, och gaf far ett snabbt, ängsligt ögonkast. 
<sec/>
»Han är så stor och förståndig, så han reder sig kanske bäst», sade denne långsamt och tvekande. 
<sec/>
Mor uppfattade inte alls, att fars röst riktigt bad att blifva motsagd. Hon blef eld och lågor. 
<sec/>
»Hjalmar! Ta’ Hjalmar ifrån mig? Hvad tänker du på? Honom, som vi längtade så efter? Du var ju alldeles tokig af glädje, då han kom och var så rar. Minns du, hur du gick och köpte massor af saker åt honom och kom hem med kängor åt det stackars pyret, när han var bara fjorton da’r? Och nu vill du skänka bort honom. Har du då inget hjärta?» 
<sec/>
Jo, det syntes tydligt, att far icke var utan, men mor fortsatte likafullt, fast med allt mjukare stämma: 
<sec/>
»Ack, du vet inte, du, den förstfödde, den som kommer midt i ens unga lycka, som gör en så häpen, så glad och så viktig, som man pratar med och smeker, där man tror hans lilla hufvud gömmes rätt under ens hjärta. För se!» sade mor undervisande, »man tänker sig alltid pyret som fullgånget och rart på alla sätt, om ock ens förstånd säger, att det inte är större än ens lillfinger. Och sedan ... då man ändtligen har honom vid sitt bröst, och något så underbart ljufligt fyller en, så att man liksom smälter hän i ömhet för hela världen, och är så stolt, att man tycker sig förmer än alla andra, och så rik — o, så gränslöst rik —» hon sökte efter ord men fann inga. Höjde så en lycklig suck, stoppade täcket om sin gosse och sade med en nyans af medlidsamt förakt i rösten: »Det tjänar ingenting till att förklara sådant för dig. Karlar begripa inte ett dugg af våra affärer. Låt oss se på Sven!» 
<sec/>
Far lät beskyllningen mot sitt kön passera oanmärkt och letade fram Sven, som lagt sig skafföttes och var insnärjd i en hylsa af sängkläder. 
<sec/>
»Tusingen vete, hvar vi fått den pojken ifrån», sade han och lade honom bredvid Hjalmar. »Han har inte ett drag af oss. Rödhårig och uppnäst.» 
<sec/>
»Du pratar. Hans hår är guldgult», menade mor. »Och så klok han är! Den pojken blir något stort, skall du få se ... Ack, den som bara hade pengar, så finge han gå läsvägen! Men det ser omöjligt ut.» 
<sec/>
Far såg ett tillfälle att gifva mor betaldt för gliringen mot karlarna och sade tankfullt: 
<sec/>
»Kanske barnhem ...» 
<sec/>
»Inrättningsbarn bli alldeles som kroppkakor utan kryddor och fläsk», afklippte mor bestämdt. »Det vet du väl?» 
<sec/>
»Nej, jag känner ett exempel på motsatsen.» 
<sec/>
»Ja, en fluga ... Men skulle du kunna undvara honom, säg?» Mors röst var inträngande. 
<sec/>
»Inte. Jag sa’ det bara på nojs», lugnade far. »För resten samla vi ju sparmärken för hans skull. Det är ju något att se fram till under allt trälande, det, att pojken skall få sina gåfvor utvecklade. För sådana har han ju, du! Prima sort!» 
<sec/>
Mor bekräftade med en stolt nick, hvarefter båda sneddade öfver rummet till ett sofflock, som låg på stolar. 
<sec/>
»Stackars unge! så mager han är», sade mor vid anblicken af den lilles tunna kinder. 
<sec/>
Fars anlete bar medlidandets prägel. »Jag tycker hans rygg blir allt sämre», sade han. 
<sec/>
Mor flyttade sin blick till den hvassa båge, som sköt ut under täcket. Om en stund rätade hon upp sig och hade sina ögon befriade från icke så få brännande droppar. Hon lyfte varnande handen, ty gossens blåskiftande ögonlock klippte oroligt, och båda gledo med tysta steg till vrån, som bildades af den gustavianska sängen och väggen. Där var en bädd lagd för Majken och Göran. 
<sec/>
»Låt oss ta’ Göran först!» bad mor Märta och höll fast far i skjortärmen, ty han var i färd med att klämma in sig mot sänggafveln för att komma närmare sitt flickebarn. »Låt så ljuset falla fullt öfver det runda lockhufvudet närmast dig! — Är han inte bra rar?» 
<sec/>
»En hedersgubbe», sade far och smekte Görans äppelröda kind. 
<sec/>
»Det barnet finns det intet ondt i», bedyrade mor. Och så hjälpsam han är! Han springer ärenden, han mal kaffe och ser efter lillungen, och när jag diskar, torkar han skedarna och springer med ett par i taget till skänken. Jag binder mitt köksförklä’ om honom, och ett, tu, tre, ligger han där, för det trasslar sig om hans korta ben. Och då måste jag komma till hjälp, för han kan knappt komma på rätt köl ensam, så tjock som han är. Och tänk, bara fem år!» 
<sec/>
»Jag tror sannerligen, du tycker mest om honom af alla. Han är ju inte vår.» 
<sec/>
»Det kommer jag aldrig ihåg. — Och ingen har han mer än oss nu. Inte kan vi låta honom gå.» 
<sec/>
»Det har du rätt i», instämde far och tog ett långt steg öfver bädden. Så var han då ändtligen hos Majken, och då skulle man sett pappa Månsson. Hans bruna ögon logo och glänste af ömhet. — »Mig upp i dagen», — tänkte han och lät blicken hvila på det höghvälfda lilla bröstet, hvars vårtor liknade skära rosenblad, de kraftiga små näfvarna och hårets svartbruna slingor, som i vild oreda föllo öfver kudden. Han såg på den käcka trubbnäsan och kände igen sig på gropen i hakan, den trotsiga munnen och ögonbrynens fina böjning. »Alldeles lik mig», försäkrade han åter för sig själf och lutade sig ned för att riktigt kunna spegla sig. Och när då två täcka gropar sprungo fram på den sofvandes kinder — ty hon kittlades af fars skägg — så kände han igen dem också och kunde i sin stolthet inte annat än ta ett tag om sin långa hakprydnad och ge hjärtebarnet sitt en smällkyss. 
<sec/>
»Hvad har hon i handen?» frågade han plötsligt. 
<sec/>
Mor kände på tösens slutna fingrar. 
<sec/>
»Hår», sade hon. 
<sec/>
»Hvar har hon fått det ifrån?» undrade far. 
<sec/>
»Det ser ut att vara af Svens lugg. Såg du inte, att hon var i soffan hos pojkarna och lefde röfvare. Hon är förfärligt ostyrig. Du skämmer också bort henne öfver alla gränser. Hon behöfver komma bort.» 
<sec/>
Men mor Märtas litania förklingade ohörd, så försänkt var far i åskådan af sin skatt. Och det blef en dryg stund öfrig för henne, som hon använde till eftertanke. Alla Majkens otaliga förargelseväckande upptåg, trätorna med grannar och fränder, hon haft för hennes skull, envisheten, trotset och den otroliga förmågan att slita och smutsa ned, som hon besatt, allt detta radade upp sig för hennes minne. 
<sec/>
»Hur det barnet tyranniserade alla — och hon förstod att göra sig älskad ...!» Hon måste le, hon mindes en gammal historia. 
<sec/>
»Ja, ja», sade hon plötsligt till far, som höll på att länsa Majkens hand, »inte behöfver hon din hjälp mot bröderna. Annars lofvade du försvara henne, som du väl minns.» 
<sec/>
»Nej, hur var det?» 
<sec/>
»Jo, när hon nyss var född och du svarade syster min, som sa’: ’O, det är en flicka! Stackars hon, som får tre stora bröder att reda sig mot!’ — Å, ingen fara med det! Henne skall jag försvara med näfvarna.» 
<sec/>
Mor Märta fick ett vänskapligt nyp i veka lifvet, som så när kommit henne att tappa lampan, och båda logo mot hvanandra. Men så fick hon tag i sin första tanketråd. 
<sec/>
»Hon är en riktig vildinna och behöfver komma bort. Hvad tycker du? Man kunde ju ta’ hem henne, om ...» 
<sec/>
Mor stannade tvärt, ty hon märkte kastet på fars nacke och såg, hur hans hand kramade om kanten på sänggafveln. 
<sec/>
»Nej », sade han kort. 
<sec/>
Tonen föll inte mor på läppen, och hon samlade sig till angrepp. Men pappa Månsson förekom henne: 
<sec/>
»Ta Majken! Om hon kanske är en smula odygdig, så tänk på hur hon ångrar sig, och så älsklig hon är då.» 
<sec/>
Mors blick blef ljufligt solsken med ens. Åh, den varma munnens kyssar, det tårsköljda ansiktet, löftena om att »aldrig, aldrig göra så mer!» Hon såg alltsammans tydligt för sig, de långa snyftningarna och det plötsliga uppklarnandet, hela det mjuka behaget hos botgörerskan ... 
<sec/>
»Aldrig kunde jag ha en glad dag mer, om hon vore borta», sade mor mjukt. »Nu ha vi bara en kvar. Titta hit!» 
<sec/>
Minstingen låg i sängen klar vaken och sög på sin tumme men började genast stämma upp sin matvisa, när hon fann sig uppmärksammad. 
<sec/>
»Är hon svulten, lillungen?» Mor ställde lampan på matbordet och satte sig vid detta med Annika i famnen. »Den här tösen», fortfor hon och förde den mjuka lilla nypan, som lekte med hennes hvita bröst, åter och åter till sina läppar, »skulle inte ens kejsarinnan af Paradiset få från mig. Hur ska’ vi göra?» 
<sec/>
»Ja, du har väl knappast kjol på baken snart», sade far. 
<sec/>
»Jag får väl se mig om efter något gammalt plagg hos »onkel» på hörnet. Värre är det med dig och maten. Den är för knapp och för dålig för dig, som står i styft arbete.» 
<sec/>
»Åh, strunt, jag reder mig nog», tyckte pappa Månsson, som var en ohjälplig optimist, spottade i händerna, slog dem samman och så ut knutna. »Ungarna ha vi kvar.» 
<sec/>
»Hvarenda en» instämde mor och kramade lillungen, så dennas skära ansikte alldeles försvann i barmens mjuka hull. Så sträckte hon fram sin lediga hand mot fars, och de båda arbetsdugliga näfvarna enades i ett fast grepp. 
<chaptername>MIN GATA</chaptername>

<chapter/>

<chaptername>I.</chaptername>

<sec/>
Ur fabriksgatan, som, fyrkantig och kolsvart, gapar mot den stolstektasolstekta gårdens ödslighet, kommer en ung kvinna gående. På sitt mörka, friserade men af svett och damm något tofviga hår bär hon en hvit matroshatt, som skuggar ett anlete så blekt, att ej ens blusens högröda färg förmår gifva en illusion af hälsa åt de ganska fina dragen. Ett ögonblick stannar hon och mäter med en lång, oändligt trött blick den snörräta proletärgatan, hvars grå husrader skymta fram genom moln af damm. Munnen, stor och mjuk, darrar till, men hon trycker våldsamt tänderna i den skälfvande läppen, griper nervöst i sin mörka kjol och korsar med ojämna steg och kantiga rörelser gatan, hvars spårvagnsskenor emellan damm och spillning glimma likt svaga rännilar i allt det tröstlösa grå. Icke en blick består hon under sin långsamma gång butikernas tröttande, banala och färgstarka utställningar, endast framför matvaruaffärens skyltfönster stannar hon och sväljer och tuggar omedvetet. 
<sec/>
Då hör hon plötsligt smällar, klamp och skrap af grofva skor mot gatstenarna och ser några gamlingar från försörjningsinrättningen, mollskinnsklädda och hemska i sin bleka pussighet, stulta förbi. Då är det, som om den unga arbeterskan såge sitt slutliga öde spegladt i dessa armas, ty skuggorna djupna kring läppar och ögon under hennes nu brådskande vandring framåt. 
<sec/>
Klockan öfver inrättningens port visar fyra, just tiden för eftermiddagskaffet i arbetarhemmen. Också hör man kvarnar surra och känner kaffedoft genom öppna dörrar och fönster. Från de många mjölkmagasinen komma kvinnor i enkla, väl vårdade kläder med gräddkanna och brödkorg i ena handen, medan den andra bogserar en ostyrig småtting. Ofta sändas de små ensamma att göra affär, och den unga flickan, som med en molnstod af damm efter sig just går förbi en vidöppen port, småler och hotar med fingret en pys, som har sin ena feta lilla näfve instucken i hålen på två femöres kakor och, förstulet kikande uppåt trappan, duktigt skakar gräddkannan för att strax därefter låta sin röda tunga löpa längs kanten. Leendet dör dock snart på hennes läppar, och de vackra ögonen skåda trötta och frånvarande på skarorna af barfotalassar och dito töser, som ha det otroligt trefligt i rännstenarna och framför butikernas fönster. Hur näpna de äro, de ungarna! Visserligen ha de allt, som bör döljas, naket och till benäget beskådande genom många och stora refvor, och det är sant, att de små damerna allra helst begagna underkjolen till näsduk, och att miniatyrherrarna nödtorftigt putsa näsan med en flik af skjortan, som är lätt åtkomlig genom något af de många hålen. Men ögon ha de. De älskligaste stjärnögon tindra, skratta och skalkas i nedsmorda, negerfärgade ansikten. Om man svär. Jo, det händer nog. Om man begagnar andra fula ord. Alldeles visst. Men man har icke så noga reda på ordens innebörd, och man är oskyldig och ganska snäll trots allt. 
<sec/>
Krapotkins åsikter om »inbördes hjälp» ha här ett mycket godt stöd. Den, som icke på egna korta ben når upp att platta sin näsa mot butikfönstret, lyftes beredvilligt af sin någon tum större kamrat, och kommer en liten gynnare ut i sin port med tänderna i en smörgås, så omringas han ögonblickligt, och gälla röster skrika öfver hvarandra: »Ä’ de’ godt?» — »Får jag en bit?» — »Bara en endaste en liten tugga, snälla du!» — Så går smörgåsen ifrån den ena lystna munnen till den andra, där gapas så stort man förmår, och ägaren tittar på med mecenatmin. Dock händer det, att han levererar batalj, om halfcirklarna efter bettet blifva alltför djupa. Men det är endast ibland och vid särdeles rara smakbitar. 
<sec/>
Nu har vår vandrerska hunnit långt uppåt gatan, passerat verkstäder, fabriker och många andra arbetslokaler af olika slag och storlek. Framför en af de förstnämnda står en mager gammal häst förspänd sitt lass. När arbeterskan går förbi, lyfter han sitt matta hufvud och ser efter henne med sorgsna, tiggande ögon. Hon tyckes känna blicken i sin nacke, ty hon vänder tillhaka och stryker hans lena bringa, mumlande en fråga, och hämtar ur fickan upp ett bröd — frukostrest — som den gamle kraken begärligt nappar. Endast få vandrare synas till, och spårvagnarna rulla nästan tomma. Mellan spjälorna på en tom bagarkorg snappa ett lag sparfvar kvarblifna smulor men utan vanligt bråk och slagsmål. Allt dåsar i damm och solbadd. 
<sec/>
Ändtligen skymta några tallars gröna våglinier mot himlens blå, och bergknallar och mylla aflösa gatstenens fyrkantiga tråkighet. Också far ett nöjdt drag öfver den unga kvinnans ansikte. Några ögonblick senare lyser hennes röda blus lik en väldig blodfläck i porten till en grå, tryckande ful hyreskasern, och så är Alma Ström, fabriksarbeterskan, som slutat sitt dagsverke några timmar tidigare än reglementeradt är, ur sikte. 
<sec/>
Öfver gårdens asfalt går hon upp för trapporna, ofta hvilande och med sviktande knän, till den cell i den stora proletärkupan, hon kallar sitt hem, och där döden sitter på sängkanten hos hennes lungsjuke broder, som vet sitt öde och tager det med stort lugn. 
<sec/>
Ett par timmar senare eka alla gatans kaserner af fabrikspipornas gälla signaler. Och som slungade af ångkraft, vältra människomassor fram ur vidöppna verkstadsportar. Tusende och åter tusende män och kvinnor, gossar och flickor, glida genom gatans grå skymning och sila ut på tvärgator, i gårdar och spårvagnar. Det är Alma Ströms uttröttade klassyskon, som nu söka sina hem för hvilan efter ett tungt dagsverke. En armé, hvarest böjda skuldror och krokiga lemmar äro i majoritet, ädelformiga gestalter, själsfina drag icke äro sällsynta. Djupa led, där råheten ännu är godt fotad, men som segerrikt gå framåt i intelligens och allsköns förfining. 
<sec/>
Oupphörligt slungas nya skaror fram, glida hän och försvinna. Männen, de i sin krafts dagar, låta icke mossa växa under sina steg. Någon gång stanna de och samspråka, men oftast kasta de i förbigående några ord till hvarandra, göra så en hastig, energisk gest mot mössan som hälsning och fortsätta sin gång, tills någon af de fula, ohyggligt enahanda stenkolosserna slukar dem. Dock — för en stund. Snart synas de åter, uppsnyggade, skynda till möten och förrättningar, med ena handen kännande efter, om fackföreningsboken är på sin plats i bröstfickan, under det den andra har brådt att putsa mustaschen efter aftonvarden. 
<sec/>
De yngre, helst kvinnorna, gå i grupper, prata och le, men utan stor liflighet. Alla vilja till hvilan fortast möjligt. De, som bo i andras hem, vika in i de små bodarna och hämta den torrskaffning, de sedan förtära i ett hörn af den ofta öfverbefolkade bostaden, kännande sig öfverflödiga och i vägen. 
<sec/>
Men se på de gamla männen, de åldriga kvinnorna! O, de gamla, som fyratio, femtio år gjort evigt samma grepp med handen, haft evigt samma ljud för örat och för ögat samma syn! Se på de gamla, som åldrats i oupphörlig, tacklös kamp för ett knappt bröd åt sig och de sina, för hvilka allt i lifvet blifvit vana, allt utom det, som gör tillvaron dräglig. Se på deras krökta ryggar och stultande gång och tänk på hur det skall kännas att häfva en värkbruten, illa hvilad kropp ur bädden i arla morgon! Tänk på de långa timmarna af jäkt, bekymmer och fattighuset i perspektiv — så vida ej döden förbarmar sig. Tänk! — och du skall våndas af medlidande. Ty de gamla ha intet hopp. De unga kunna och skola strida sig till ljusare villkor, ofta skola de stupa — för att resa sig än starkare. Men de gamla — de kunna bara segna ned — — — 
<sec/>
Går du sedan en sen timme gatan framåt förbi fasader, som likna jätteskallar med hundratals blinda ögon, märker du måhända ett eller annat upplyst fönster, ett lefvande öga lysa i natten. Du kan se skuggan af ett böjdt hufvud, en kraftig arm, som stöder en skäggig kind: kroppsarbetaren, sökaren, njutande kunskapens sötma. Eller din blick fångar de rytmiska rörelserna af en kvinnohand, som syr. Och du kan vara viss om att nålen ibland stannar ett par sekunder i luften med spänd tråd, medan sömmerskans ögon äro slutna kanske under bördan af en bekymmersam tanke, måhända ock inför en strålande vision af väntad älskogslycka. 
<sec/>
Natt. Gaslyktorna lysa gult öfver den utdöda gatan, en af de kulnaste i denna vackra stad. En pickelhufva blänker till vid en tvärgatas mynning. Husen stå tunga och svarta i den stora tystnaden, och där i de tusen cellerna hvilar kropp vid kropp i blytung sömn. »Min gata» liknar en väldig fattiggraf. Men på dess kant sitter drottning Lif med halfslutna ögon, medan Döden, allförbarmaren, ännu bidar i den tungt sofvande Alma Ströms lilla rum, väntande på gryningen för att fullborda sitt arbete. 
<chaptername>II.</chaptername>

<sec/>
En ljudligt sorlande människomassa strömmar gatan fram i dalande sol. Det är daglönare, män och kvinnor, som slutat veckans arbete. Män och kvinnor, som gå med runda aflöningsaskar i fickan, askar, i hvilka blanka mynt skramla mot en eller ett par tre sedlar. Det är högst troligt, att icke många styfrar skola finnas kvar där vid kvällens slut, och ganska säkert, att bekymren nafsa en i hälarna redan nästa dag, men denna dag affärdar man slika tankar med en munter hvissling blott. 
<sec/>
Hela min gata är lik en dragspelslåt, framklämd af en lefnadslustig hand och grundtonen klirrar, skramlar och hoppar åter och åter fram i det glädtiga: »Pengar i fickan! Pengar i fickan!» 
<sec/>
Öfverfulla äro spårvagnarna, och i butikerna står man i kö. Ungarna skina rentvättade med extra glimtar i ögonvrårna, ty i dag äro fäders och farbröders hjärtan lätt bevekta, och man behöfver icke anstränga sig stort för att få sin kopparkofva. Ack ja! Hur vekhjärtad litet hvar är denna dag! Och man har nu äfven tid och är icke alltför trött att syna hvarandra, att kasta flickkära blickar på de mötande sköna, blickar, som man får tillbaka med ränta. Man stannar, pratar och har roligt åt rakt ingenting, och man gnabbas en smula af pur lifsglädje. I gathörnen stå grupper af ungdom, diskuterande söndagens nöjen, och man är ibland så inne i dem, att man hvisslar och rör fötterna i takt midt för den skarpnästa pickelhufvemannens ögon. 
<sec/>
Utanför modeaffärernas fönster dröja unga flickor, arm i arm, kritisera och beundra. Man öfverlägger, tar upp sin börs, och man räknar ... Nåja! För några indragna middagar en tid kolar man väl ej af ... kör! Och kort därpå kikar ett behagsjukt flickhufvud i hvarenda ruta, som återkastar en bild, gladt beundrande sig själf i ny fin sommarhatt. 
<sec/>
Ut från skobutiken kommer en reslig arbetare, och på hans skuldra tronar en liten prinsessa, som, storglad och skrattande, visar hela världen sina spritt nya kängor. Andra småttingar möta och syna henne, smått afundsjuka. De äro ute på storpromenad med sina fäder, och det är lustigt och rörande att se de skäggiga verkstadsjättarna med oändlig omsorg lotsa fram de små i vimlet och söka afpassa sina steg efter deras. 
<sec/>
Är man nu en kavat och lycklig hustru, en sådan, som just nu viker om hörnet vid sin makes arm, så tager man sin »gubbe» med till torget och visar honom genom prut, vägande och synande af matvaror, hvilken ekonomisk och i allo präktig »gumma» han har. Korgen proppar man full med goda saker för hela kommande veckans behof och låter mannen i sitt anletes svett knoga hem med den. Själf går man bredvid, prydligt klädd och med en knippa grönt i handen, medveten om att vara behaglig och afundad af alla hustrur, som måste bära sina tunga korgar själfva. Man har naturligtvis ofta en liten barnnäfve i kjolvåden eller i fars rockskört, och så mycket stilfullare är det då. Se bara! Här kommer en lycklig familj från sin torgaffär. Nu är man på sin egen gata, här är man känd; då gäller det att visa hållning. Bekanta dunka en i ryggen eller haka spatserkäppen under ens arm, några lyfta artigt sina hattar, under det andra nicka och blinka och fläcka upp kavajen, så man får se den fyllda literbuteljen lockande blänka fram. 
<sec/>
Mot gatans stenläggning bullra oändliga tåg af vagnar och kärror, och massor af lifsmedel aflossas i butikerna. Hästarna se trötta ut, men äfven för dem har lördagen sin goda sida i form af sockerbitar och brödhalfvor, med hvilka de uppmuntras af sina lördagsglada herrar. Den där välfödde dragaren, som står utanför kaféet förspänd ett väldigt öllass, sticker till och med nosen i sin goda väns, kuskens ficka, hvar gång denne återkommer från sina expeditioner i magsinenmagasinen, och gör det sällan förgäfves. 
<sec/>
Åhå, hur slantarna rulla denna vackra lördagsafton, hur skratten eka och välviljan värmer, enkel och sann! Här gå också de, som behöfva den. Arbetslösa, som i veckor, kanske månader icke haft stort mer att lefva af än det, goda kamrater försträckt; sjuka, utslitna stackare, som alltemellan nödgas vika in i portar eller prång för att hosta upp blodhaltigt skum; periodsupare, ofta goda människor och skickliga i arbetet men olyckliga och urståndsatta att resa sig moraliskt — för alla räcker brodersinnet till. 
<sec/>
Just nu står utanför den stort tilltagna krogen en liten grupp, något afsides från en annan större, högljudt skämtande. Kom hit och se! Den lilla gruppen består af en helgdagsklädd, rätt ståtlig arbetare och två utmärglade stackare, ytterst dåligt klädda. Från krogen ångar löksås och finkel i behaglig förening, en doft, som de två äfven synas fullt uppskatta. Nu finnes det ingen lukt i hela vida världen härligare och mer retande för svultna uteliggare än just denna. Det vet också den välklädde arbetaren och — ah, hur det smakar att äta det kryddade köttet och känna het, rafflande dryck i strupen! Det smakar allt något de stackars slarfvarna. 
<sec/>
Sprit? Jo, var säker. Och hvarför icke, när det nu är så illa ställdt för en hel del människor, att sprit är den enda lycka, lifvet beskär dem? 
<sec/>
En stund därefter skymta ett par rödmosiga ansikten i krogdörren. Ljudligt rapande, klifva de fram den korta gatbiten, som leder till parkens gröna skugga, och vid åsynen af de tvenne, mätta, otörstiga och sälla kroppsarbetarna mumlar jag hänförd: »Lefve mecenaten!» 
<chaptername>HANS LILLA LAMM</chaptername>

<chapter/>

<sec/>
När Ingrid Dalskog, ovigd hustru till en i sitt yrke skicklig, men styfsint och frimåndagskär järnarbetare, fick vetskap om att hon för andra gången skulle blifva moder, grät hon heta, ångestfulla tårar. Åh, hvilken olycka! sade hon sig förtviflad. Och så ofta hon visste sig osedd, duggade tårarna — i skurbaljan äfvensom i den ångande tvättluten — det var dock en lisa att låta dem falla fritt, värre var att svälja gråten under släparbetet i de främmande hem, där hon användes som hjälp. Stelheten i lemmarna, värken i korsryggen, krampen ... Ack, allt var ringa mot den ständiga, frätande tanken på hur det skulle blifva, då ännu en liten mun komme att gapa för mat mot henne. De dagar, hon inte arbetade borta, fick hon knappa in på sin föda, för att den ettårige sonen skulle blifva mätt; aldrig var det annat än brist på det nödvändigaste i hemmet. Och när hon inte längre kunde stå i ... och så en till att föda! 
<sec/>
Och dock borde lilla mor Ingrid med tillförsikt kunnat se tiden an, men se saken var den, att Anton Dalskogs fingrar grepo lika motvilligt i fickan efter hushållspengar, som de lusteligen pejlade den för nöjen — främst bestående i dryckjom. 
<sec/>
Ingrid hade utanför hemmets dörr ingen människa, som omfattade henne med ömhet eller ens välvilja. Hennes få släktingar hade knogat sig upp på samhällsstegen och sågo med stor förhäfvelse ned på den några pinnar lägre stående anförvanten; de flesta kvinnor, hon kom i beröring med, läto henne tydligt förstå, att de ratade hennes umgänge, och särskildt de lagvigda hustrurna visade sig fjära. Hur pöste man icke i sin breda trygghet! Hur omätligt öfverlägsen man var i känsla af sin moral — bevisad af en vigselattest! Man gjorde sig till godo alla möjliga tillfällen att få förödmjuka den skygga kvinnan, som alltid vek undan, gick så tyst, talade så ringa men med smekande ljufhet i sin röst. Man såg hennes sparsamhet och flit, hennes älskliga vård om sin gosse och dennes kärlek till henne, och likväl frånsade man henne alla dygder. En sak tillerkände man henne dock, skamkänsla. Ända ned på halsen rodnade hon, och öronen blefvo nästan violetta, då man på torg och i bodar visade, hvad man tänkte om henne. Icke i ord just — hon gaf ju aldrig tillfälle — men man underkastade sig besväret att vända varorna med vänster hand, man räknade slantarna på disken, glättade sitt hår, ordnade sin schal med samma hand, så att de blanka »äktenskapsbevisen» icke skulle undgå den ovigda modern, och innan man behagade kalla henne vid frutiteln, började man gärna på fröken, rättande sig med ett litet leende ... 
<sec/>
Denna behandling grämde djupt denna enkla, godsinnade Ingrid och gjorde henne mer sluten och skygg, än hon af naturen var. Därtill bidrog äfven Anton Dalskog själf. Denne, som dock älskade sin hustru, lät sig icke af något bevekas att frångå sin princip, som var mot laglig förbindelse, och han skydde alls icke att uttala, hvad han tänkte: att hustrun var våpig och icke nog uppskattade hedern att tillhöra en man som honom. Men den pinade hustrun saknade alldeles sin makes pösande själfkänsla och kände sig så liten och tillbakastött, att hon ej ens vågade tro på sin älskades kärlek och nästan förlorade förmågan att loda hans hjärtedjup, där denna ytterst omsorgsfullt hölls dold. 
<sec/>
Ingrid hade gjort sin upptäckt i slutet af september, men veckor gingo, utan att hennes make visste något därom. 
<sec/>
Det hände några gånger, att han, som mätt och belåten slagit sig ned vid lampan att i ro studera sin tidning, helt oförmodadt kände hustruns hand på sin skuldra, såg hennes ögon fästade på sig med ett förläget och bedjande uttryck samt läpparna färdiga till ord, som dock aldrig hunno uttalas. Ty när han, i tro att det var fråga om pengar till hushållet, såg upp med en irriterad och afvärjande åtbörd, gled Ingrid som en tam men oroad fågel skyggt undan. Men hennes hjärta fortfor alltjämt att längta efter deltagande i makens famn, att få ångesten bortlyft, och hon närde sitt hopp efter hvarje misslyckande med att »nästa gång» ej blifva bortstött. Likväl uppsköt hon alltjämt sitt förtroende, och därtill bidrog icke minst vetskapen om Anton Dalskogs föga utvecklade faderskänsla. Den son, de redan hade, tycktes endast vara honom till besvär. Han var tafatt inför den kvicka bytingen, uppretades lätt af den lilles granskande blickar och småkloka anmärkningar, då hans hjärna icke var klar för spritångor, och visade dessutom en viss svartsjuka öfver moderns ömma tillgifvenhet för gossen. 
<sec/>
Då kom ändtligen tillfället lilla mor till hjälp en afton. Hon hade hela dagen arbetat hos en främmande familj, och då hon i sena kvällen trädde inom egen dörr — uttröttad och genomvåt af det snöblandade regn, som stormen piskat genom hennes tunna schal — makttogos hennes sinnen så af ljusskenet och kaminens hetta, att hon nästan medvetslös segnade ned på närmaste stol. Förfärad störtade Anton upp från sin träbrits, fick af henne den drypande schalen, och i det han oroligt och forskande betraktade hennes stackars medtagna lekamen, upptäckte han hennes blifvande moderskap. 
<sec/>
Denna afton fann verkligen Anton Dalskogs kärlek ett litet smygställe i hans hjärta. Och den fladdrade med milda vingslag, den sjöng med en röst, fulltonig och djup, och den hade löften så ömma och trösterika, att mor Ingrids alla farhågor voro, som om de aldrig funnits till, att hon icke kunde minnas en enda, där hon lycklig satt med sin hand i den älskades. Dem gjorde hans valkiga händer silkesmjuka vid beröringen af hennes kind och danade läpparnas smekning försynt och ljuf. Och fast den redan nästa dag lika omsorgsfullt som förut doldes af Anton i hans hjärtedjup, såg hans hustru dock tiden an med vida större tillförsikt, än hon gjort, hämtande mod och styrka under kulna stunder i minnet af denna aftons underfulla, oväntade lycka. 
<sec/>
Lille Gunnar fick icke se dagens ljus i sina föräldrars hem, utan måste hans blyga mor klappa på det stora sjukhuset för fattiga mödrar. Och hon blef mottagen och godt vårdad, och när läkare Ernst fick den knubbiga lilla kroppen i sina händer, synade han den belåtet, gungade den och sade muntert: 
<sec/>
»Det var en rasande präktig karl det här, frun lilla.» 
<sec/>
Men leendet, som då förklarade lilla mor, det lyckliga, oändligt ömma leendet ... ja, det glömmer aldrig till sina dagars ända den grufligt lärde herr doktorn. — — — — — — — — — — — — — — — — — — — — — — — — — — — — — — — — — 
<sec/>
Fjorton månader fick hon vara lycklig öfver sin gosse, sköta hans härliga lilla kropp, kamma silkeslockarna, beundra den färgfagra lilla stjärten, stöda hans vacklande ben och känna sitt hjärta klappa af förtjusning vid joller och skratt. En månad satt sorgen i hennes bröst och vred om törnen, som blodades, ty hon visste, att tiden var nära, då hennes gosse skulle blifva moderlös. Men då hon tänkte på den lille, lämnad i lejda händer, vek sorgen skyggt tillbaka, förtviflan riste i moderns själ, och hon lyfte händerna ömsom i bön, ömsom i omätlig vrede mot den Gud, som hon trodde på, och med alla sina svaga krafter sökte hon vrida sig ur Dödens grepp. 
<sec/>
Men döden vann. 
<sec/>
Nu var det så, att älskande, trofasta lilla mor, som icke haft rätt att bära två släta ringar, ensam hade gossarna skrifna på sitt prästbetyg. När nu Anton Dalskog strax före lockets påskrufvande helt allena gick in i likrummet för att taga ett sista farväl, tog han med skälfvande hand duken från den dödas anlete och såg länge på henne, som han älskat men dock ofta visat hårdhet, till en del därför att han aldrig riktigt förstått hennes blyga hängifvenhet och ödmjuka väsen. Det är icke lätt att utom smärtan stämpla med namn de känslor, som stredo hos den med en god del fribytarnatur utrustade mannen; säkert är det dock, att rättfärdighetens röst talade högt i hans själ, och att hans hand, när den sakta slöts om Ingrids marmorhvita fingrar, beseglade ett löfte, manligt och ämnadt att manligt infrias. Och som en första följd af detta löfte måste räknas, att prästen, som efter förrättadt värf var på väg att gå, hejdades af Anton, hvilken i sin jordfasta hustrus närvaro begärde upplysning om hvar och när han kunde få sina söner, Gunnar och Sven, öfverförda till sitt prästbetyg. 
<sec/>
Samma dags afton var Gunnars far i en gruflig klämma. Någon kvinnlig hjälp i huset hade hanicke lyckats finna, och här hade han en femton månaders pojke, som borde matas, badas och söfvas, och som skrek i himmelens sky, bara far hans såg åt honom. Det senare hade aldrig händt förut, hvadan Anton Dalskog tog sig en styf funderare. Slutligen ljusnade det för honom. »Åh», tänkte han, »pojken väntar mat af mig, det är en klok baddare.» Mjölk fanns i huset, och så satte han den att värmas på primusköket. Men medan han letade fram sked, bröd och skål, en sak i taget, och mellan hvarje språng till skänken måste låta en sprattelgubbe dansa för den skrikande Gunnar och slutligen i sin förtviflan tog till att samtidigt sprattla, hojta och hvissla själf — medan allt detta försiggick, passade hvarenda mjölkdroppe på att fräsa bort. Då det var alldeles för sent att få någon annan och till råga på olyckan pojken hade ondt för tänder, så insåg Anton, att det ej fanns annan råd än att själf hjälpa sin son tugga det ätbara, som fanns, nämligen korf och smörgås. Det gjorde han också redligt men knappast fort nog för Gunnars snåla mun, som med fart lät bussarna, varligt instoppade af fars tafatta fingrar, försvinna. Och följden af bådas förenade ifver med maten blef, att Gunnar aldrig gaf ett knyst ifrån sig under den rengöring som följde, och en himmelens nåd var det för fattig far, som bara hade två dumma karlhänder men tyckte sig ha att göra med ett augiasstall. Hur han nu tvålade, gned och sköljde, så sken pojken till slut som en röd sol. Men då var husets herre alldeles uttröttad. Efter att ha pysslat om Sven, som hela tiden varit en intressant åskådare och uppbyggt sin far med förnumstiga vinkar, sträckte han ut sig under samma täcke, men så långt möjligt var från sin yngste. Alla framtidsplaner gaf han sju och sjutton, alla utom en: att Gunnar skulle bort. Se’n seglade han glad in i drömmens rike. 
<sec/>
Men han kom snart nog därifrån, tack vare knubbiga små ben, som kafvade mot hans bröst, och dunmjuka händer, trefvande honom i ansiktet. Gunnar var vaken och orolig och ville sofva i famnen. Och fastän far hans kände sig grufligt förlägen och tafatt, måste han låta pysen krypa tätt intill sig, och när denne inrättat sig efter eget tycke, räckte han upp sin röda mun till kyss och ville icke vara nöjd, förrän Anton, som tyckte, att en kunde vara nog, bekvämat sig till dussinet fullt. 
<sec/>
Detta var nu något alldeles nytt och oväntadt för den 35-årige familjefadern, ty han hade aldrig tagit vara på de fröjder och omsorger, som utveckla föräldralyckan. Men hans häpnad vek snart för en gryende glädje, som snabbt växte till djup sällhet. Han strök varsamt öfver den mjuka lilla kroppen och undrade smått, om någonsin en vackrare skapad pojke funnits till. Och hvad som oändligt tilltalade honom, var, att detta lilla mästerverk var hans och berodde helt af honom. Och när Gunnar ånyo somnat men denna gång med hufvudet borradt in under fars haka, syntes det Anton Dalskog, att lifvets väg, som kort förut tycktes honmhonom så gropig, nu låg ganska jämn och i söndagsljus. — Var det möjligt, att han beslutat skicka bort Gunnar? Aldrig i tiden skulle det ske. Här skulle allt världen få skåda, hvad Anton Dalskog kunde åstadkomma med en pojke, som växte upp under hans vingars skugga. En karlakarl skulle det bli! 
<sec/>
Och sedan han gjort några goda föresatser för sig själf, så bar det åter i väg till »drömmens rike». Men denna gång hade han glädjevimplar på farkosten. 
<sec/>
Lik en planta, som älskas fram till fullkomning af sin vårdare, växte lille Gunnar upp i sin fars hägn, och denne — förut en lifvad dryckesbroder, glad åt utelif — afstod nu helt från gamla vanor och visste icke, hur fort han skulle komma hem från arbetet till sin pojkunge. Hände det då, att den lille icke fanns vid dörrtröskeln, ty där höll han sig helst i afvaktan på sin pappa, så hoppade Antons hjärta alldeles ur gängorna och kom inte i lag, förrän han öfvertygat sig om att pojken var kry. Men på lediga stunder lekte de båda lekar, som kommo möblerna att darra och folket i våningen inunder att våga lif och lem på rankiga ställningar för att bulta i taket. Och när de voro skilda åt, far och son, så längtade de så efter hvarandra, och deras hjärtan växte allt fastare samman med hvarje dag. 
<sec/>
Gunnar fortfor att vara en vacker gosse, och hans garderob var lika prydlig och välförsedd, som hans fars var skröplig. Ah, hur Anton njöt att gå i butiker med den lille och välja och profva! Men så hade han också nöjet att se en liten prins med förväntansfulla ögon stå och hälsa vid fabrikens gallergrind vid tiden för middagsrasten, en prins, som dock icke förstod sig på etikett, utan, först när han fått sina modiga sex år på nacken, något så när tyglade sina känslor inför offentligheten. Ty så fort Antons ben voro utom grinden, infångades de af en hoppande, sprattlande pojkunge, som stämde upp: 
<sec/>
»Pappa, pappa, pappa! O, min pappa-a-a-a!» tills ögonen på fars kamrater tindrade af deltagande och lyste i kapp med tänderna mot ansiktenas svärta. Det förstås, att kamraten Dalskog försökte se anspråkslös ut — i verkligheten var han dock stoltare än någon pascha af sjutton hästsvansar. 
<sec/>
Men när Gunnar fått sin hand i fars, så antog han en manhaftig hållning och gick med stor värdighet samt resonerade och gjorde frågor, som kom den af okunnighetens arrogans rätt bekajade Anton att känna sig liten och tvang honom att inhämta vetande. Och så kom man hem och åt med strykande matlust sin middag tillsammans med store bror och sträckte sedan ut sig på soffan för att sofva. Men däraf blef oftast intet: i stället kittlade man hvarandra på munnen och hade otaliga lifvade upptåg för sig, ända tills klockans svarta fingrar satte stopp för dem och pappa Anton måste nappa åt sig hatten och galoppera till fabriken i sådan hast, att han icke ens hade tid att se sig tillbaka, fast han visste, att både Sven och Gunnar kikade efter honom i fönstret. 
<sec/>
Men söndagen! Åh, söndagen! Det hände esomoftast, då far höll på att morgna sig vid arbetsdagarnas början, att han plötsligt kände en smal arm om sin hals och hörde en sömndrucken liten röst mumla: 
<sec/>
»Ä’ de’ sönda’ i da’, pappa?» 
<sec/>
Ty den dagen hade Gunnar sin ståtliga och med hafsbris i lynnet utrustade pappa för sig själf. Badet blef till ett rart äfventyr, ty fars järnnäfvar togo så mjukt i den lille mannens spensliga lemmar; far var så kunnig, att han alltid knöt lagom hårdt, och ingen kunde leka som han. Och när man blef så klok, att man inte trodde två ettöringar ha större värde än en tioöring, då invigdes man i fars alla planer och affärer. 
<sec/>
Och åren svunno hän i lugn lycka för den lilla familjen; bror Sven fick gå igenom alla skolans klasser, sedan tog han i med fars yrke; men det hände först, när lille bror läste som en präst och hade knåpet med kaffelapp, muddar och strumpeband bakom sig. Med Anton Dalskog hade småningom en stor förändring försiggått. Små barnahänder hade böjt hans styfva sinnelag; de tusen omsorgerna, som ett hjälplöst barn kräfver, hade utvecklat allt det goda, som redan fanns i hans själ, och formerat det med försynthet och uppoffring, så att mera hjälpsam och osjälfvisk kamrat icke fanns på hans stora arbetsplats. Men hafsbrisen i lynnet blåste alltid lika frisk och gör det än, fast det nu blifvit en ödmjuk sökare af honom, den förr så själfkloke och egenkäre. 
<sec/>
Det senare är ju ett mirakel, men sådana är det ingen konst för kärleken att göra. 
<sec/>
Gunnar har nu fullbordat sitt nionde år. Hushållet skötes med hjälp af en städerska, tillika med ett handtag då och då af bror Sven, utaf Anton Dalskog själf och hans yngste, och vill någon veta, hur lifvet nu ter sig för familjen, så följ med mig till »min gata»! Men rädd för oväder må man icke vara, ty just denna ruskiga höstmorgon bege vi oss af. 
<sec/>
Mot den fyrkantiga gårdens asfalt piskar ett tätt isande regn, som, när vinden sveper kring husknuten, smattrar mot familjen Dalskogs fönster. Från stuprännan skvalar regnet i en jämn stråle, och kring kloaken gunga potatisskal, papperstussar och annat skräp i det smutsiga flödet. På soptunnans lock i skjulet sitter en liten hvit katt och tittar längtansfullt upp mot de nyssnämnda fönstren. Men ibland blir det fart i honom, och han far af som jehu mot något af de många gömslen, där hungriga råttor lida tantalikval vid doften af tunnans oåtkomliga godter. Klockan är sex, och gryningen silar in i det Dalskogska hemmet, där luften står tung och varm, och där endast några långdragna snarkningar bryta tystnaden. I en järnsäng skymtar konturen af en lång gänglig kropp, så väl insvept, att blott några ljusa hårtestar sticka fram öfver det brokiga täcket. Midt på golfvet står ett rundt bord med tidningar, glasögon, askkopp, en bibliska och äppelskal. Hänglampan är neddragen, och stolarna stå inbjudande kvar, utvisande hvars och ens platser kvällen förut. Proppfull af aska är kaminen och tack vare skåpdörren, som står på glänt, kan man se rosigt porslin, gult smör och en blank ansjovisburk. På väggen ofvan den gustavianska sängen tindrar en liten måne, som är i regelbunden rörelse och som måtte ha något hemlighetsfullt inflytande på den ena af nämnda sängs innehafvare. Ty fram dyker plötsligt ett ljushårigt pojkhufvud och rannsakar med pigga blå ögon först den stora regulatorn och sedan den skäggiga sofkamraten, hvars kala hjässa skiner likt ett blecklock i den grå dagern. Anton Dalskog sofver den uttröttade kroppsarbetarens tunga sömn, han andas i långa tag, så hans något tunna kinder än ligga fastsmetade mot käkarna än stå som spända trummor. 
<sec/>
I Gunnars ögon börjar skalken titta fram, och groparna i hans kinder djupna alltmera, han pressar händerna mot munnen, men skrattet sprudlar ändå fram. Men han bemästrar sig snart, klämmer så nypan om pappa Antons näsa och utbrister: 
<sec/>
»Opp med dej, farsan lilla, för nu piper det snart!» 
<sec/>
Den blanka hjässan höjer sig långsamt ett par tum från kudden, ögonen få smala springor, som dock genast täppas till, och så intar hjässan sin gamla plats. Men slutligen afgår Gunnars nypa med seger; far får sin muskulösa gestalt i sittande ställning, kliar sig, gäspar, får reda på snusdosan i byxfickan och friskar upp sig med en pris, hvarefter han häfver sina långa ben ur sängen och gör eld på primusköket under kaffepannan. 
<sec/>
Men när han sedan skall i sina arbetskläder, så börjar en tanke arbeta sig fram i hans sömntyngda hjärna, och plötsligt utropar han: 
<sec/>
»Men Gunnar du, det är ju söndag i dag!» 
<sec/>
Må tro, det blef glädje i den gustavianska, till hvilken far återvände. Först bombarderar man hvarandra med lustigheter, men sen gör den behagliga sängvärmen sitt, och man domnar till. Men så fräser kaffepannan, att hon fått nog af hetta, och upp måste Anton för att rädda, hvad som räddas kan, hvarefter han och Gunnar ta på sig det nödvändigaste och sätta sig att doppa femöreskakor med smör i det varma kaffet. Och man talar om för hvarandra, hur godt det smakar, och har vådligt roligt åt bror Sven, af hvilken det fortfarande blott synes några hårtestar. 
<sec/>
Sedan somnar man på allvar och vaknar inte förrän klockan nio, och då är det första, man ser af store bror, hur han vid spegeln undersöker, om hans läppfjun vuxit fram under natten, och hur pionröd han blir, när han finner sig upptäckt. 
<sec/>
Alla tre gripa sig an med städningen, och inom kort är rummet fint, kaminen röd, Gunnar tvagen och spritt naken under väntan på en skjorta, som pappa Anton tråcklar på vid fönstret. Men när lille bror fått den öfver hufvudet och på köpet en försäkran om att lagningen bara är provisorisk, så råkar han illa ut och får ett par duktiga smällar bak. Han vill nämligen icke ta på sig en ylletröja, som han finner flickaktig, men som far, rädd om sin gosses hälsa, tvingar på honom. Och man borstar kläder, man fejar sig och tål icke ett dammkorn på sin lekamen, allt till heder för den kära hvilodagen; men under tiden är man allt en smula surmulen för afbasningen. Dock är man lika olycklig på båda hållen, och det är omöjligt att säga, hvem som tager första steget till försoning, ty det sker alldeles precis samtidigt. 
<sec/>
När tiden är inne att laga middagsmaten, kallas Sven, som håller sällskap med »Tom Sawyer», att vara behjälplig. Men man har just icke stor nytta af honom, emedan hela hans själ är i Amerika med »Tom», och man skickar honom åter till sin kära bok, litet stukad men mycket belåten, hvarefter far och Gunnar fortsätta att vispa, salta, och sveda skinnet af tungan vid afsmakningen. 
<sec/>
Men på eftermiddagen sitter man kring runda bordet och har trefligt vid den klart lysande lampan. Gunnars hvita katt slickar sina tassar i närheten af sitt fyllda mjölkfat, spinner och blinkar och spetsar oupphörligt öronen i tro, att det är om honom och hans mandater man talar, då det skrattas mest och rösterna bli som hjärtligast. Och man kokar kaffe och doppar rart bröd, tidningar rassla, store bror läser esperanto, och lille bror dunkar läxböckerna i bordet, allt efter han är färdig med dem. Men på kvällen har far oftast föreningsmöten eller föredrag att bevista, och då tar han gossarna sina med, när så ske kan ... 
<sec/>
Men — hej, för hemvägens målmedvetna känsla och dess förvissning om något väntande godt! Hej, för den trygghet och själfaktning, hvarmed man brukar sin nyckel, och tredubbelt hej för den betagande doften af hem, som strömmar mot de återvändande! Store bror, som ärft mycket af sin mors blyga natur, kommer sig bara för att famna far och Gunnar med varma blickar, men den sistnämnde kastar på fribytarmanér armarna om de sina och säger: 
<sec/>
»Hur säger ordspråket, min lille farsa?» 
<sec/>
Och farsan svarar som otaliga gånger förut: 
<sec/>
»Borta är bra, men hemma ä’ bäst, pysen min!» 
<sec/>
När sedan Anton Dalskog, utsträckt vid Gunnars sida, ser sitt lilla lamm — ty så kallar han honom i tankarna — sluta de lyckliga blå ögonen i sömn, tänker han sig tillbaka till den sorgens dag, då denna djupa ömhet tändes i hans hjärta, denna ömhet, som skänkt hans lif innehåll och höjt honom till mänsklighetens adel. Och hans läppar söka i mäktig kärlek och tacksamhet Gunnargossens i sömnen leende mun. 
<chaptername>UTELIGGARE</chaptername>

<chapter/>

<sec/>
Han kände i sömnen, hur vindilarna försåtligt lyfte upp och smögo sig innanför hans båda byxben, som trattlika föllo öfver de omaka resårskorna; hur de sedan, efter att i förbifarten ha blåst upp »knäna» på förstnämnda plagg till små ballonger, skyndade vidare, isande hela hans lekamen, tills de slutligen, oigenkänliga af sin nära beblandning med inpyrd smuts och finkelstank, strömmade ut mellan hans uppfläkta skjortlinning. Men fastän hans lemmar riste af frossa, tycktes sömnen icke vilja släppa honom, så att alla de olika ställningar, han vältrande intog, blott voro omedvetna försök att skydda sig mot den kalla blåsten. 
<sec/>
Trots alla knep hittade vinden likväl rätt under hans löst hängande plagg och nöp honom allt kännbarare i skinnet, så att han till slut vaknade, satte sig upp med vidt skrefvande ben och drog fram en korkad literbutelj från kavajens innerficka. 
<sec/>
Under det han nu småsvärjande och yrvaken knåpade med att befria spritbehållarens mynning, putsade hans tunga noggrant munnens snusbruna vinklar, medan ögonen knepos samman af lystnad under hans i oregelbundna bukter tecknade bryn. Ändtligen kunde han då sätta buteljen för munnen, höjde den så alltmera och böjde hufvudet bakåt i samma tempo, medan blicken, vidgad af tilltagande förvåning, stirrade mot det blå. Icke en droppe fuktade hans törstiga strupe; han synade buteljen — den var tom. Omedelbart därpå sträckte han ut sitt högra ben och gaf den väl utvecklade, men skröpligt betäckta stuss, som låg vänd mot honom på ett par stegs afstånd, en så kraftig törn, att dess ägare, klarvaken med ens, störtade upp och intog försvarsställning, gifvande sina känslor uttryck medels gnidning af den misshandlade kroppsdelen och ömkande utgjutelser af sin tunga. 
<sec/>
En hetsig träta uppstod nu mellan de båda männen, hvarvid svarandeparten visserligen icke kunde fria sig från beskyllningen att under sin stallbroders sömn ha smakat på dennes tröstedryck, men liksom Mosebokens Adam sköt äfven han skulden på sitt kvinnliga sällskap och kunde så mycket lättare göra detta, som den åsyftade var ur stånd att försvara sig, alldenstund hon låg försänkt i djup sömn. Denna undskyllans oljegjutande mission på de vreda vågorna i buteljägarens sinne förfelades dock, och Jansson, så var svarandens namn, kom först något så när i lä genom sin slugt utkastade anmärkning: 
<sec/>
»Det var hon, som stoppade ned den igen i din ficka och korkade den så bra, för att den inte skulle tutta eld i din finniga nasus, sa’ hon.» 
<sec/>
Den uppmärksamhet, som nu kom den unga kvinnan till del, var af rätt hotande natur, men hon slumrade lugnt utan en aning om hvilken risk att misshandlas hennes finhylta muskler löpte. Öfver markens späda grönska svallade hennes hår, glänsande rödt och helt obetäckt, ty matroshatten med spännet af simili hade af vinden slungats ned om hennes fötter och gjorde nu sitt bästa att mot kullens fördjupning visa, hur små och högvristade dessa voro. Hon låg på sidan med båda händerna under den finformade ansiktsovalen, som skuggades af ovanligt långa guldgula ögonfransar; munnen, fyllig och lätt bågad, var halföppen som ett kyssande barns — — ja, med få ord: det uttryck, som präglade hennes slumrande drag, var lika oskuldsrent som någon tillbedjande ängels å en altartafla. En mörk vinterkappa framhöll godt hennes smidiga lif och barmens väl yppiga hvälfning, medan ytterklädningen, skrynklig och med sin skoning styf af gatsmuts, icke alls lät lemmarnas konturer komma till sin rätt men i gengäld visade underkjolens kornblå våder och gula bandpynt. Öfver henne hvälfde sig en kyligt blå himmel, och omkring henne breddes gröna vidder med spelande dagrar och en yrvaken djurbefolkning, som fladdrade och kröp öfver hennes hårs guldröda trassel; men djärfvare än någon annan slingrade sig en jordfärgad mask öfver tinningens lena hud och slog sig till ro, njutande af värmen, på den jämnt arbetande pulsen under hennes öra. 
<sec/>
Allt detta gjorde dock icke ringaste intryck på Janssons förorättade kamrat, Bring. Men just som dennes hand närmade sig kvinnans skuldra, slog ett allt starkare tilltagande sorl mot hans örhinna och gjorde, att han samtidigt med Jansson utförde en tvär vändning, spejande med handen öfver sina ögon ut öfver vidderna hän mot stadens tull. Ej längre öde som några timmar förut, då de tre under förtrolig gamman smakade rusets sötma, korsades nu gärdets gröna planer af brådskande gestalter, grupper bildades och skingrades, skratt och ifriga tillrop skuro genom luften, och plötsligt kommo trumslag och spridda takter af instrumentmusik de båda uteliggarnas rörelser att ofrivilligt antaga rytm. Och det, som männens högljudda träta icke förmått, uträttades nu af dessa ännu aflägsna ljud. Den unga kvinnan kastade sig nämligen oroligt af och an några gånger, rätade ut lemmarna och drog ett par djupa suckar, så att brännvinsångan stod som en lätt imma kring hennes mun; fick så ändtligen upp ögonen och kom sina grannar, som hade hela uppmärksamheten fäst på skådespelet i förgrunden, att spritta till genom sitt sömndruckna: 
<sec/>
»Kors f—n! Dom demonstrerar ju i dag, vet ja!» 
<sec/>
Bring hämtade sig emellertid snabbt, och i det han svängde den tomma buteljen framför henne, kom det mellan hans sammanbitna tänder: 
<sec/>
»Titta på den här, du!» 
<sec/>
»Ja, den är pin tom», svarade kvinnan, uppsluppet blinkande, men då hon mötte Brings hotande blick, väjde hon som för ett slag och återtog inställsamt: »Esses, bråka inte nu! Den skvätten unnar du mig väl. För resten var det Jansson, som gaf mig att dricka ... nej titta», utbrast hon med höjd röst och med ens återvinnande sitt säkra skick, »titta så stiligt och hör en så’n gentil musik! Tst.» 
<sec/>
Bring gjorde åter en tvär vändning, följande riktningen af kvinnans utsträckta pekfinger med sin blick, och hela hans kropp intog omedelbart en lyssnande, infångande ställning, under det buteljen opåkalladt dunsade i gräset. Ty hvad han såg och förnam, verkade i hans blott halft förslöade själ som en låga i ett mörkt rum. Hans instinktiva men kufvade skönhetsglädje gjorde sig med ens fri och svingade hän mot de fladdrande dukar, som, röda och glänsande af gyllene grönt, aftecknade sig mot rymdens af lätta skyar omsväfvade blå. 
<sec/>
Han var icke längre uteliggaren Bring, hela hans förtappade spritstinkande jag fanns icke mera, hade aldrig funnits — han var en man under fanan, kämpande för människorätt. Och dessa gyllene pikar, som blixtrade likt eldtungor öfver de häfvande människovågorna, dessa eldande tonkaskader, detta tramp af mångtusen målmedvetna män och kvinnor! Syner fyllde hans själ. Blod af hans blod voro de, dessa otaliga under fanor och standar. Födda i armod, fostrade under orättfärdighetens färla med generationers slafinstinkter i blodet, bröto de dock sina fjättrar, dessa, luftade sina hjärnor från den mörkrets ohygglighet, hvarmed slugt beräknande förtryckare bemängt dem, helade sina sår, allt i åstundan att snarligen kunna i solens fulla ljus stå som ädelvuxna lemmar i mänsklighetens lekamen. Och han var en af dem ... 
<sec/>
Brings ögon lågade. Hänförelsen, broderskänslan, en fläkt af det patos, som strömmar mellan hjärtan, helgade åt frihetens sak, gaf hans ansikte, trots dess djupa spår af hydran misèrs klor, ett sublimt tycke. Och när slutligen majtågets talare uppenbarade sig, omringade af det bullrande människohafvet och vajande rödt, böjande sitt kraftigt formade hufvud inför mängdens hälsning inom en pikgård af glimmande guld — då stod uteliggaren Bring i sina trasor med kungahållning. 
<sec/>
Vid talarens uppträdande hade naturligtvis sorlet betydligt dämpats, och tillfället gjorde, att äfven musiken från de alltjämt tillströmmande skarorna saktade af för en stund. Trots detta kom dock icke en stafvelse af talet till Brings spända hörsel, ty han stod för aflägset; men hvad han hörde, det var Janssons röst, som försmädlig och med afund djupast inne yttrade: 
<sec/>
»Dom tycker allt, dom ä’ herrar, dom där, som demonstrera där borta.» 
<sec/>
Och lugnt öfvertygande samt grammatikaliskt kom då Brings svar: 
<sec/>
»De äro herremän.» 
<sec/>
I det samma kom en vindstöt dukarnas våder att visa sitt gyllene grönt, och en bifallsstorm smattrade samtidigt från de hänförda skarorna kring talarstolen; men Brings stämma, som grumlats, ville icke ånyo tändas. Han lyssnade frivilligt efter rösten bakom sig, och det dröjde ej heller, förrän han hörde den unga kvinnan dämpadt fråga: 
<sec/>
»Hör du, Jansson, är Bring af bättre folk?» 
<sec/>
»Inte! Han ä’ precis af samma ull, som du.» 
<sec/>
Bring vände sig och tog in det såta paret på gräsmattan med en enda djupt förvånad blick. Så bet krampen till i hela hans kropp, och han slöt sina ögon, men när han åter öppnade dem, hade de ett uttryck, som om han känt sig sugas ned i ett fly. 
<sec/>
Och han gick därifrån med släpande steg, döf och blind för yttre företeelser, men känsligt vaken för rösterna inom sig, dessa omutliga, som ställde glädjeflickan på ett högre plan än han själf. De kufvade skoningslöst hvarje stämma, som ville förmildra, vädja, och ändå — ändå hade han, Bring, verkligen mycket att förebära till ursäkt, entusiastisk, begåfvad, viljesvag som han var och med otaliga förfäders otillfredsställda njutningsbegär hopade i sitt blod. För att nu icke tala om den kraft, han måste ödsla, för att bibringa sin kunskapstörstande själ det vetande, som rikemäns afkomma får inproppadt och anrättadt så väl, att ej ens smältning behöfves, men som han, kroppsarbetaren, fått betala med märg och blod. Ah! Begåfvade fattigman! Ingen sten skall träffa dig från min hand. Inte var det så underligt, att du vacklade, när höjden var nådd, och att ditt fall blef stort. 
<sec/>
Men som sagdt, skuldmedvetenhet hade Brings själ helt i besittning och risade honom till blods. 
<sec/>
Djupt i sitt lifs elände stirrade han. Föraktad, med uttrasade muskler och förgiftadt blod, förkastad af alla utom af spritens djäfvul, som oaflåtligt drog honom vidare mot bottenlös skändlighet — fanns det då ingen hjälp? Döden! Döden! Ja, dö — hans skälfvande läppar slötos till ett rakt streck — han visste, hvar stubintråd fanns att få ... och med lugnt afmätta steg försvann uteliggaren Bring i den tilltagande skymningen. 
<sec/>
Emellertid hade Jansson och hans sällskap, då de sågo Bring försvinna, visst icke gråtit några saknadens tårar, om de än med ett visst vemod betraktade minnet efter honom, den tomma brännvinsbuteljen. I stället gjorde de några slag kring gärdet, granskade och skräflade samt meddelade hvarandra oförbehållsamt sina intryck. Men när människovågorna ebbade ut genom tullen, sökte de åter upp sin gamla plats, och ju ödsligare gärdet blef, ju närmare kommo de båda hemlösa slafvarna hvarandra. Och de uppläto förlåten till sina öden, som icke alls voro märkvärdiga, men blefvo det genom de stänk af färg och klingande toner, som ännu dröjde i hjärnorna. Man uppehöll sig med förkärlek vid den tid, då man själf redligt tjänat sitt bröd, visade klart, hvilken duglig medlem i arbetets här man varit, eldade upp sig med syner af det förgångna i så hög grad, att Jansson till slut alldeles hänförd slog näfven i marken, så gräs och mull yrde, och utbrast: 
<sec/>
»Min själ skaffar jag mig inte arbete och det i morgon dag.« 
<sec/>
»Ja, vet du Jansson, det bör du göra. Jag minns ibland, hur lifvadt det var att få sin aflöningsask — tjänade åtta kronor i veckan, må du tro, men esses, så man fick slita för styfrarna. Och så kände man sig aldrig säker, för det allra minsta fel så var det bara: ’den där sparkar vi ut’. Och så stod man på bar backe.» 
<sec/>
»Ja, det där känner man allt till. Men hvar bodde du?» 
<sec/>
»Jag bodde inne hos ett folk och där var så trångt, att jag måste klifva öfver karlarna, som lågo på golfvet, när jag skulle fram. Man var så full af äckel öfver alltsammans, så det var pin trefligt att komma in till sitt jobb på fabriken. Helst om vintermorgnarna, då brukade gasen lysa så vackert, och där var riktigt varmt och skönt. Det var nästan som ett riktigt hem, då, vet du.» 
<sec/>
»Har du nånsin haft ett hem, du?» 
<sec/>
»Nej, det har jag nog inte.» 
<sec/>
»Tänk, om vi två skulle gifta oss. Hva?» 
<sec/>
»Det är väl inte ditt allvar? Riktigt?» 
<sec/>
»Jo då. Du är en riktigt stilig jänta», tyckte Jansson, som nu satt så nära sin ömhets föremål, att ej en knappnål ens fått rum emellan deras skuldror. »Det är det bästa, vi kunna göra. Vi skaffa rum och flytta tillsammans, och jag arbetar och tjänar grofva pengar.» 
<sec/>
»Men inte duger det, att vi flytta ihop, innan vi blifvit riktigt vigda. Folk skulle prata om mig, kan du väl förstå.» 
<sec/>
Denna glädjeflickans logik förbryllade Jansson en smula, men han var älskvärd nog att undertrycka sin egen, hvarefter de båda i allsköns förtrolighet klättrade vidare på sin Jakobsstege, som fick dem rätt upp mot äktenskapets himmel. Händer så, att Jansson midt ibland sina ljufvaste visioner får en praktisk idé, och den omsätter han genast i följande förslag: 
<sec/>
»Du borde kanske skaffa dig ett jobb, du med, så kunde vi skramla till möbler och så’nt där.» 
<sec/>
Det lofvar hon dyrt och heligt att göra, men framkastar i förbigående: 
<sec/>
»Ah, hushållssaker! Jag är inte utan, må du tro. Jag har ett par riktigt vackra blomvaser och virkade mellanspetsar med mycket stiligt mönster. Så fick jag en gentil handdukshängare på min namnsdag, men den är på stampen, så nog få vi fint alltid. Så kan jag göra pappersblommor till lampskärm också.» 
<sec/>
— — — — — — — — — — — — — — — — — — 
<sec/>
Bådas ögon lysa af förhoppning, och de ha en kort stund af lycka, lifvets vilsna barn, tätt slutna mot hvarandra, glömska af nöd, förnedring och lagens obarmhärtighet. Men skuggorna djupna alltmera, blåsten växer i styrka, kastar sig girigt öfver de hemlösa, sliter i deras paltor och kommer dem att huttra af köld. Och det, som störtar dem rakt in i den bistra verkligheten, är åsynen af blänkande pickelhufvor, raskt närmande sig från tullen. Mannen reser sig först. 
<sec/>
»Du måtte ha inte så litet kött på skankorna, du», säger han artigt, hjälpande henne vid uppstigningen. »Du är tung att hifva, fast du ser så liten ut.» 
<sec/>
»Jo, du må tro, att det finns. Men hvart tänker du ta’ vägen nu.» 
<sec/>
»Till Liljans. Jag bor på ’Grand’ där. Men blir det vackert väder i morr’n, så ska’ en pojke till och jag luffa åt Västerås eller någonstans uppåt Norrland.» 
<sec/>
»Men skulle du inte skaffa dig arbete? Du sa’ det.» 
<sec/>
»Ja, det var så sant det. Men jag är märkt — har inte klara papper. Hvar skall du kinesa?» 
<sec/>
»Inte vet jag. Det beror på den, jag får tag i.» 
<sec/>
»Men fabriken då? Du skulle ju börja knoga igen.» 
<sec/>
»Jag har inte ett öre i fickan. Och hvilken ordentlig människa vill hjälpa mig, tror du? För resten har polisen mig i sina klor, och dom släpper en inte, innan ens kvarlefvor komma på institutets sophög. Borsta af mig, så är du hygglig! Jag måste kvicka mig, för i dag finns nog många, som kappas om festprissarna.» 
<sec/>
»Ja, adjöss då!» säger Jansson och tillägger, i det han startar mot Lilljans: »Det är synd om dig. Du är en snäll flicka i alla fall.» 
<sec/>
Fram öfver Esplanaden trafvar den unga kvinnan med en glimt af Fata Morganas rike ännu speglande i sinnet, med sina irrande tankar, sin flyktiga håg följande logeraren i Lilljansskogen. Och därför händer det, att, när en välklädd borgare med silfvergrå lockkrans under en skinande felbhatt och patriarkskägg kring sin Mefistomun mumlar några ord i hennes öra, så mönstras han försmädligt af blänkande blå ögon under röd lugg, och en uddig röst tillkastar honom afvisande: 
<sec/>
»I dag! På första maj! Nej, vet du hvad! Så illa däran ä’ man i alla fall inte, att man behöfver sänka sig till en tocken som du en så’n här i dag. Dra in krämarklorna, gamla öfverklassare!» HVIRFLAR 
<chapter/>

<sec/>
Emma Vidén hejdade symaskinens hjul, slet af tråden och sträckte litet på den långa sömmen, hvarefter hon åter sökte lägga den oblekta väfven under nålen. 
<sec/>
Detta lyckades dock icke, ty hennes fingrar sammandrogos plötsligt af kramp, och under det hon var sysselsatt med att räta ut dem, åkte arbetet ner på golfvet och tråden gled ur nålsögat. Det blef ett litet uppehåll, hvarunder hon passade på att undersöka den ömmande valken på sin högra tumme och räta på ryggen, som kändes styf och värkte. Och nu ville äfven hennes öron, befriade från maskinens tröttande surr, vara med och njuta af den sällsynta rast, som bjöds, men tvungos i stället af en tom mage att lyssna till dess högljudda klagomål och kraf. Dessa blefvo slutligen så pockande, att den unga kvinnan halft reste sig för att gå till en brunbetsad skänk, som stod vid rummets ena långvägg, och vid hvars å glänt stående dörr hennes blickar häftade med ett hungrigt uttryck. Men hon satte sig genast åter och tog ögonen till sig, sväljde den frambrytande spotten och tog ånyo fatt på sin söm. Äfven nu misslyckades hon dock att få maskinen i gång, ty tummen vägrade åter att hjälpa till vid nålens påträdande. — Gud, hvad jag fryser, tänkte hon, och att jag ej skall våga äta upp potatisen i kväll! Hon gjorde ett öfverslag i tankarna ... nej, det gick inte. Ett hekto fläsk, fjorton öre, hade hon köpt i dag, det måste räcka till två middagar, och hälften hade hon ju redan förtärt. Men en bit limpa kunde hon allt bestå sig, och att doppa den i ett uppkok på kaffepannan skulle smaka riktigt godt. Hon såg på väckaruret: half åtta bara! Nå då dugde det inte att tänka på mat ännu på ett par timmar; hon måste sy till tolf allra minst, och det var så svårt att somna, om hungern slet i inälfvorna. Men värma sig skulle hon. Steg alltså upp och tog sig en åkarbrasa, till dess hon åter kände blodet strömma varmt i ådrorna och händernas blåhvita färg byttes i eldröd; lät sedan som för att hämta styrka blicken länge och innerlig hvila på fotografien af en knubbig, leende flickunge, som nöp sig i sina tår. Och sedan gick allting som en dans, när hon åter satt vid maskinen. Hjulet surrade, nålen flög som en blixt, och det hvita lärftet gled med fart öfver maskinbordet. 
<sec/>
Det rum, Emma Vidén kallade för sitt, var beläget på nedre botten af ett fallfärdigt tvåvåningsruckel och hade sin ingång direkt från en liten återvändsgränd. Taket, som var så lågt, att en storvuxen man icke kunde stå rak under det, var beklädt med papp, hvilken hängde pösig och på åtskilliga ställen visade de svartnade takbräderna genom sina refvor. Af tapetens ursprungliga färger fanns ganska litet kvar, dessa hade nämligen genom inverkan af fukt och lång tjänstgöring sammanflutit till ett obestämdt gulgrått. Utanför det enda fönstret stod en snödrifva upp ett par tum ofvan blecket, och innanför de dubbla rutorna låg en ojämn isvall, medan hörnet, där ytterväggarna möttes, hade sin tapet glittrande af fukt. Trots allt detta var dock rummet ingalunda otrefligt, ty det torftiga bohaget var ordnadt med synbar smak. Ingen billig grannlåt fanns att se, väggarna voro utan alla prydnader på ett undantag när, nämligen ofvan soffan, där Walter Cranes »Kommunen» lyfte sina väldiga vingar och tycktes öfverskugga det lilla hemmet. På ett bord, som var betäckt af en hvit, virkad stjärnduk, stod det ofvannämnda barnporträttet under de flikiga bladen af en vacker växt och omgifvet af bjärta bokband, häften och tidningar. Infogad vid vrån vid kakelugnen, stod en träställning, hvars inre doldes af ett blommigt förhänge, och som synbarligen utgjorde husets ekonomiafdelning, ty på dess öfversta skifva stod ett illa medfaret fotogenkök jämte en fylld vattenhink och skopa. På golfvet lyste trasmattornas ränder varma och dammfria ända till maskinens närmaste omkrets, där trådändar och tygremsor lågo kringströdda, och där två väldiga högar af hvit väf syntes, den ena väntande på sömmerskans flit, den andra vittnande om densamma. Med få ord: hela det lilla hemmet verkade som ett nödrop genom sammanbitna tänder af en själsstark, kämpande för lifvet och besluten att vinna. 
<sec/>
Emellertid hade väckarurets visare, fullkomligt obeaktad af den syende, som rastlöst lät nålen ila, dragit sig mot half nio. Så upptagen var den unga kvinnan af sitt arbete, att hon icke hörde, hur det knackade på rummets dörr, ej heller märkte, att någon, som troligen var trött att vänta, steg in och slöt den efter sig. Hon ryckte därför häftigt till, då en röst helt nära henne hälsade: 
<sec/>
»God afton, Emma lilla! Blef du rädd? Jag har stått här en god stund och sett på dig.» 
<sec/>
Hastigt återvinnande sitt lugn, tryckte sömmerskan välvilligt den hand, som räcktes henne, och svarade leende: 
<sec/>
»Ja, du kan skrämma folk, du Ida! Men var nu välkommen och sitt ned! Det är vådligt länge, sedan vi träffades. Och så snällt af dig att titta till mig; jag har aldrig tid att hälsa på någon, jag.» 
<sec/>
Under det hon talade, lade hon de färdigsydda plaggen åt sidan och drog ned sin vän på den lediga stolen, ville äfven befria henne från den grårutiga schalen, som var våtblank af smältande flingor, men afstod, då Ida Rodin med en nervös rörelse höll den samman. 
<sec/>
»Sy du!» sade den sistnämnda med trött stämma. »Låt inte mig hindra! Har du bra med arbete.» 
<sec/>
»Ja vars, men det är så uselt betalt. Jag får stå i, må du tro, och det räcker ändå inte alltid till det nödvändigaste.» 
<sec/>
»Har du ingen inneboende?» 
<sec/>
»Jo, Selma Berg bor hos mig.» 
<sec/>
»Hvad! Hon! Hon är ju halfblind, stackars flicka, henne får du väl ingen hyra af? Det är ju ett under, att hon kan hålla sig uppe, som hon gör.» 
<sec/>
»Åh, vi komma mycket bra öfverens», svarade Emma undvikande och ville sätta maskinhjulet i gång men hejdades ett ögonblick af att Idas hand, vanställd af arbete och kartnaglar, berörde hennes smala fingrar med en förstående liten smekning. 
<sec/>
Det blef en minuts tystnad, hvarunder den besökandes blickar irrade omkring i rummet, till dess de slutligen stannade vid det lilla barnporträttet under den friska grönskan. Hon tog det till sig, log vid åsynen af den rara flickungen och sade mjukt: 
<sec/>
»Hon är allt bra söt, din lilla Aina.» 
<sec/>
Ett strålande leende lät se en tillstymmelse till grop i hennes magra kind. 
<sec/>
»Ja, är hon inte? Titta så’na knubbiga ben hon har, du! Och gropen vid armbågen, se’n! Och lika rar är hon än, fast hon är fyra år snart, må du tro. Men kan du tänka dig, att folk påstår, att hon vindar på vänster öga. Det kan jag då inte märka.» 
<sec/>
»Nej, det tror jag nog», svarade Ida Rodin hjärtligt. »Du är mor, du. Jag kan heller inte märka, att min lille ofärdige gosse är ful och vanskaplig, fast alla människor tycka det. Det är allt bäst, att du går till lasarettet med henne, så får du klart besked.» 
<sec/>
Den oro, som dessa ord framkallade på Emma Vidéns rörliga drag, rörde emellertid Ida djupt, ty hon begrep, att vännens fantasi redan sysslade med bindlar och instrument. För att leda hennes tankar på annat spår sade hon därför hastigt: 
<sec/>
»Tar du någon slant åt lillan af hennes far nu för tiden?» 
<sec/>
»Nej, naturligtvis inte och har ju heller aldrig fått, som du vet. Jag vet inte ens, hvar han finns.» 
<sec/>
»Ja, tänk, hvad du fått lida för henne! Minns du, hur förtviflad du var, då du gick med henne? Och nu vill du väl inte mista henne för aldrig det.» 
<sec/>
»O, så du talar! Nej, inte för allt i världen. Men ibland känns det så tungt att inte få ha henne själf. När hon satt i mitt knä förra söndagen — vi voro alldeles ensamma, ty gumman, som hon är hos, var ute i ett ärende — såg hon mig plötsligt så förebrående in i ögonen och frågade: ’Hvarför får inte jag vara hos min riktiga mamma, som alla andra barn få?’ Jag kunde inte svara ett ord, vet du, det sved så rysligt i bröstet. Stackars unge! Hon förstår ju heller ingenting om pengar ännu.» 
<sec/>
Maskinen hade surrat hela tiden under de båda kvinnornas samtal, men nu lade Emma sömmen åsido och böjde sig med en vädjande blick mot den ett par år äldre väninnan. I detsamma jagade blåsten en smattrande snöskur mot fönsterrutorna, hvisslade i den skröpliga kakelugnen och rusade in genom dörröppningen, så att lamplågan flämtade. Emma glömde med ens sina egna bekymmer. 
<sec/>
»Ack, Ida», sade hon enträget, »tag af dig skinnmössan och schalen! du blir fördärfvad af kylan, när du kommer ut, om du sitter inne i ytterkläderna. Jag skall sätta på kaffepannan, så att vi få litet varmt i oss.» 
<sec/>
Hittills hade Ida Rodins ansikte och gestalt varit i skuggan, men nu, när Emma flyttade lampan, fick hon skenet skarpt och klart öfver sig. Ett ögonlick vacklade lampan i linnesömmerskans hand; hon satte den skyndsamt ifrån sig och sjönk tillbaka på sin stol. Hvad var det väl, hon såg? Var väl detta ansikte Ida Rodins? Hud, som låg rynkig öfver ögonbrynen men var som smetad fast öfver kindknotorna och kring käkarna; ögon, halfslocknade under rödkantade ögonlock, och en näsa, som stack fram sylhvass och med blåaktiga näsvingar. Hvar fanns det vackra håret, som plägade ligga i fylliga bucklor öfver Idas tinningar? Nu lyste ju hufvudsvålen fläckvis fram genom den sparsamma hårbetäckningen. Åh, hon uthärdade ej åsynen af dessa härjade drag. Hennes blick sjönk mot golfvet, och där såg hon en grå ullstrumpa, genomvåt af smält snö, som stack fram ur en sko, till hälften beröfvad öfverlädret. Då hon lät blicken glida uppåt igen, märkte hon ett spetsigt knä och på detta Idas vänstra hand, icke så grof och illa medfaren som den högra men ytterligt utmärglad och gifvande ljuset fritt spelrum mellan sitt finger och tvenne ringar af gul metall ... 
<sec/>
Emellertid hade sömmerskans granskning, ehuru noggrann, varit så snabb och försynt, att föremålet för densamma ingenting märkt. Det var därför i samma trötta ton, som hon hittills begagnat, Ida svarade på sin väns fråga om huru hon och hennes familj hade det — en fråga framställd utan allt känslopjunk. 
<sec/>
»Åh, Rodin är utan arbete.» 
<sec/>
»Hur länge har han varit det?» 
<sec/>
»Det är på femtonde veckan nu.» 
<sec/>
»Hur kqmmer det till.» 
<sec/>
»Han blef sjuk, och då miste han sin plats.» 
<sec/>
»Femton veckor! Har han försökt att få något? En sådan skötsam karl som han borde väl inte ha svårt att få anställning.» 
<sec/>
»Ack, kära du, han är ute hvarenda dag, men det är så ondt om arbete, och så ser han så eländig ut, att ingen tror honom orka med något. Man blir minsann inte fet på buljongkött och kaffesump, om man också får tillräckligt af det, hvilket inte händer oss. För resten är ju Rodin så dann med barnen, som du vet; han suktar många gånger, för att di ska få lite mer att tugga på. Till på köpet har han börjat hosta med, det som skrämmer folk så.» 
<sec/>
»Än dina småttingar då? Har du dem krya?» 
<sec/>
»Ja, de fyra, men Erik har så svårt med sin puckel. Han orkar inte gå omkring utan måste krypa på det kalla golfvet, och det skaffar honom sådan värk i benen. Barnen plocka stickor och barkbitar, förstås, men de värma just inte så mycket.» 
<sec/>
»Kära Iddikan», sade Emma, begagnande vännens smeknamn under barnaåren, och sökte göra sin röst stadig, »hur kan du reda dig, och hur har du kunnat det en så lång tid?» 
<sec/>
»Jag har fått litet tvätt då och då, och så ... ja, den känner du också till: stampen. I går försökte jag med vårt sista täcke, men det var för dåligt, jag fick bära hem det igen. Och nog behöfva barnkräken det, men det blef i alla fall en gråt, ty de trodde så säkert, jag skulle ha mat med mig hem. Och Rodin, som var inne, han grät också.» 
<sec/>
Idas röst hade fortfarande varit lugn och jämn, och linnesömmerskan hade, på ett undantag när, ej förrådt minsta skälfning i sin stämma, fastän hon kände sitt hjärta svida af medlidande och ångest öfver att icke förmå hjälpa. Huru god denna kvinna var, visste ingen bättre än hon. Emma Vidén, som sett sitt eget lilla barn växa, få runda lemmar och rosiga kinder vid Idas modersbröst, gifmildt delat och utan bön, som själf mättats och värmts vid den fattiga familjens härd under tiden, då hon varit värnlös, utstött, förkastad, då hon jämt hörde Norrströms vågor brusa och locka: kom, kom ...! Ack, hvilken älsklig »mor lilla» var icke denna arbetarehustru! Hur uppoffrande, hur soligt glad bland sina små hade hon icke alltid varit! Hur ärligt delade hon icke, hängifven och stark i sin trofasthet, mannens tunga kamp och bekymmer! Hvad skulle hon väl säga henne, som satt där så insvept i sin schal? Hon fann inga ord. Tystnaden blef pinsam och lång. 
<sec/>
Men plötsligt blef det lif bakom panelen i kakelugnsvrån och en råttas gälla nödrop skar genom luften. Slik olåt var troligen icke obekant för rummets ägarinna, ty hon lugnade sig strax efter en förskräckt dragning på sina kjolar, men på Ida tycktes den verka som impuls att tala. Sakta och som om intet afbrott varit i samtalet, sade hon: 
<sec/>
»Men det är ändå inte det värsta.» 
<sec/>
»Hvad menar du?» 
<sec/>
»Det här», ropade Ida Rodin och kastade med en lidelsefull rörelse upp schalen. 
<sec/>
Skräckslagen stirrade Emma på vännens utmärglade kropp. Hafvandeskapet var ännu icke synligt, men hon hade förstått åtbördens betydelse. Hon ville tala, men hennes strupe sammansnördes, ville gråta, men ögonen brände blott. Trodde Ida, att barndomsvännens stela blick och tystnad innebure en förebråelse? Troligen, ty hon sade afböjande och i det en mäktig snyftning skakade hennes kropp: 
<sec/>
»Snälla Emma, Rodin och jag tycka så mycket om hvarandra.» 
<sec/>
Men i den fattiga sömmerskans själ fanns endast en stor förstående ömhet. I ett nu hade hon Idas hufvud mot sitt bröst och vaggade det sakta, under det hon lyssnade till alla de smärtfyllda, förtviflade ord, som kommo stötvis fram mellan djupa snyftningar. Själf förmådde hon ej tala, men hennes tårar runno strida och brännande utför kinderna och vidare, så att den ulliga ytan af hennes bruna stickkofta slutligen var betäckt af dallrande droppar. Först när hon uppfattat den olyckligas framsnyftade klagan ... »och så är jag så hungrig, alltid, alltid, alltid!» — gjorde hon sig varligt fri ur Idas krampaktiga omfamning och gick fram till träställningen i vrån vid kakelugnen, där hon med snabba men osäkra rörelser tände fotogenköket under en liten kaffepanna; hämtade sedan ur skänken en half limpa, en skifva fläsk och litet kokt potatis, hvilken senare hon började skala med lampan stående tätt invid sig. 
<sec/>
Under tiden hade Ida Rodins snyftningar så småningom upphört och Emma, seende den orörliga gestalten, som hade armarna öfver stolskarmen och hufvudet borradt i den, trodde sin vän insomnad af utmattning efter den häftiga sinnesrörelsen. Hon strök därför med stor varsamhet skalen af knifven mot skålens kant och sökte skynda sig med sysslan. Men den lilla högen af potatisskärfvor växte helt långsamt, ty dels voro hennes ögon förblindade af tårar, som hon icke kunde borttorka med sina af arbetet klibbiga händer, dels letade hennes praktiska sinne träget efter utvägar att bistå den utarmade Rodinska familjen. Men det dröjde, innan hon kunde skönja någon. Slutligen tyckte hon sig dock kunna se en ljusglimt efter att i tankarna farit vilse till rikemäns portar, leviternas gäll och fattigvårdens offentliga förevisningar. När hon därför hörde sitt namn nämnas, aktade hon icke på det sällsamt pressade uttryck, Idas röst hade antagit, utan ifrig att meddela sin plan, svarade hon: 
<sec/>
»Jag trodde, du sof, jag. Men vet du hvad? Jag har tänkt ut, att vi ska sala ihop en hel mängd slantar åt er, alla mina kamrater och din gubbes också. Alla ä’ ju vådligt fattiga, förstås, men ser du, sådana bruka vara mest gifmilda, för de begripa, hvad man behöfver, så bra. Du skall få se, att det klarnar för er. Det blir nog bättre med arbete också litet längre fram.» 
<sec/>
Ingen verkan förspordes dock af dessa tröstande ord; allt var tyst och orörligt borta i halfdunklet. Men när en stund förgått, hörde Emma åter den som under ett stort tryck arbetande rösten: 
<sec/>
»O, så ondt jag har det! Jag törs inte säga, hvad jag ville göra åt Rodin, han som är så rädd om mig. Om jag bara tordes tala med en människa! Gud, hvad jag har ondt med mina tankar.» 
<sec/>
Emma, som icke förstod, hvartåt hennes vän syftade, kunde ej finna något att svara. En snabb blick visade henne Ida böjd och orörlig som förut, sedan tog matlagningen hennes uppmärksamhet i beslag. Men med ens kände hon sig betraktad, gjorde en vändning och mötte Idas vidöppna, tårlösa ögon och hörde hennes röst, nu frigjord, ropa fram långa nätters gråt och dagars stumma förtviflan. 
<sec/>
»Ä’ det ett brott, Emma? Blir jag en mörderska, om ...?» 
<sec/>
Knifven föll med en skarp skräll ur Emma Vidéns hand ned på kakelugnsstenarna. Hon kunde icke uthärda Idas blick utan sökte ett annat mål i rummet för sina ögon. Och det hände, att dessa gingo den vanda vägen till barnporträttet i den röda sammetsramen och stannade där. Men dessförinnan hade hon blifvit medveten om att hon själf bland sina planer på hjälp åt den talrika, nödlidande familjen äfven haft detta, detta, som Idas ord åsyftade. 
<sec/>
Hon hade dock icke förr fått ögonen på sin lilla flickas bild, än en hallucination tog henne fatt — trött, svulten, skakad af intryck som hon var — och kom den sviktande modersinstinkten till hjälp. Idas ofödda barn och hennes egen älskade tös sammansmälte, blefvo till ett. Och nu steg ett lidelsefullt försvar för denna lockiga hjässa, dessa runda lemmar, hela detta af lifslust sprudlande lif, som log henne till mötes från ramen, upp till hennes skälfvande läppar. Men blott för ett ögonblick. Dimman lättade från hennes hjärna, och hon såg verklighetens inferno vidöppet. Tanken på den räcka lidanden, som vänta dem, hvilka födas på lifvets skuggsida, genomborrade henne likt ett glödande spjut, så som den gör med otaliga modershjärtan i armodets dälder. — Brott? frågade hon sig. Hennes samvete stämplade icke Idas tilltänkta handling som sådant, svedd som dess tunga var blifven genom det kristna samhällets illdåd. 
<sec/>
Ty väl var Emma Vidén ärlig och adlad af den renaste humanism, men hennes rättsuppfattning hade snedvridits under påverkan af den samhällsgrymhet, som oaflåtligt gjorde henne till sitt offer, vare sig den likgiltigt lämnade henne att, bäst hon kunde, kämpa mot hvirflarna i den sociala malströmmen eller skoningslöst kapade finger efter finger å hennes händer, när hon med styrka, mångdubblad af moderskärleken, klamrade sig fast vid samhällsskeppets reling. Hur skulle hon för öfrigt kunnat klart inse det brottsliga i att kväfva spirande lif, hon, som ständigt hade för ögonen samhällets likgiltighet gent emot dem, som gifva senor och svett till dess drifkraft? Med skulor hade hennes själ närts under barnaåren, och lika noggrant som hennes kropps krafter utsugits, hade själens ypperliga jordmån sedan dess lämnats obrukad. Därför förmådde hon nu ej heller att tränga under ytan af ifrågavarande spörsmål utan ankrade vid den drift, som kommer hvarje moder att innerst känna äganderätten till sitt foster som absolut. Snabbare, än nu skedde, skulle också hennes svar afgifvits, om icke modersinstinkten vakat — den bröt fram i makt ... O, hvilka kval! Hon vägde — vägde, den unga modern, och kunde icke afgöra. Hennes öfverkropp böjdes som knäckt af en stormil, och handen pressades mot det bultande hjärtat. Men när en ångestfull minut förgått, gick hon stilla till Ida Rodin, lade armarna kring hennes hals, såg henne fast och varmt i ögonen och sade: 
<sec/>
»Nej.» LYCKAN FÅR 
<chapter/>

<sec/>
Alla sex barnen hade samlats kring runda bordet tillika med far, på hvars knä minsta tösen satt, knaprande på en liten sockerbit — man väntade på kaffe. Hvar och en hade sin kopp, innehållande ett par skedar skummjölk och något socker i beredskap, utom ofvannämnda lilla flickebarn, som skulle dela frukost med far. Därför var ock hans limpskifva drygare tilltagen än de fem andras, som funnos på brödkorgen, och hvaraf några redan buro märken efter otaliga tänder. Men vid kakelugnsspisen sysslade mor med bark och stickor, så att inom kort locket på den buckliga kaffepannan började hoppa och en ringlande rök steg upp ur pipen. Då lyfte hon upp den puttrande buckliga, uppmärksamt iakttagen af sju par ögon, och fyllde sedan kopparna med den svagt doftande bruna drycken. 
<sec/>
»Skynda er nu barn att äta»!!» sade hon vänligt, »så jag hinner diska, innan jag går till fru Friman. Jag skall skura åt henne i dag.» 
<sec/>
Det var nu en alldeles onödig uppmaning, ty de fem arbetade med maten af alla krafter. Endast fars skifva låg ännu orörd. Han tog några långsamma klunkar af kaffet, oroligt seende på barnen mellan hvarje, närmade handen till brödet men drog den åter tillbaka. 
<sec/>
»Ja, nu ä’ min skifva slut», sade plötsligt lille Fritz.» Ack, om jag hade en liten gnutta limpa till!» 
<sec/>
»Skall du inte äta, pappa lilla?» frågade mor, som satt på träsoffan vid fönstret och drack sitt kaffe på bit. 
<sec/>
»Nej, jag är inte hungrig», svarade far och sköt brödet längre ifrån sig, fast det vattnades honom i munnen af begär efter det. »Låt barnstackarna få det!» 
<sec/>
Mor gjorde invändningar och ville öfvertala honom, men då satte han lillan ifrån sig och gick från bordet. Hon tog då brödet, bröt det i sex delar — och mycket små blefvo de — samt delade ut dem bland barnen. Och inte en smula lämnades, ja, så renskrapade voro kopparna, att mors diskvatten var alldeles klart efter deras tvagning. 
<sec/>
En stund senare, då hon hade ordnat allt för sin affärd och endast hade det ömma och tidsödande farvältagandet af lilltösen kvar, beredde sig äfven far att gå hemifrån. Han gaf sina mustascher en käck uppvridning, drog till svångremmen ett par hål, tryckte mössan på hjässan och sade: 
<sec/>
»Adjö med er nu! Jag går väl ut en stund, kanske jag kan få tag i något att göra, som ger oss en slant. I alla fall har jag nog nyheter om strejken med mig hem. Jag tror, det håller på att klarna för oss nu, ser du, gumman!» 
<sec/>
Men när pappa Berg kommit en bit bortom husknuten, syntes det tydligt, att det icke var så helt med hans mod och tillförsikt. Det kom ett djupt veck mellan hans ögon, och käkarna arbetade med att söndermala något, som inte fanns. Ack, tänkte han, om jag mötte någon kamrat, som hade en mullbänk att ge mig, så jag åtminstone för tillfället slapp den här förfärliga hungerplågan! Men här uppe finns ju ingen. Ner alltså åt hamnen!... Och han tog ut stegen, så att han snart försvann ur sikte för sin hustru, som med lillan på armen och Valle hållande i hennes schalfrans stod och såg efter honom. 
<sec/>
När mor senare på förmiddagen hade fått sin balja fylld med varmt vatten och knutit om sig skurförklädet, som hon förfärdigat af en gammal säck, kom fru Friman själf ut i köket för att gifva några anvisningar. Hon var klädd i en smakfull terracottafärgad morgondräkt och bar på sitt vågiga hår en liten mössa af äkta spetsar. Och när hon trädde fram i golfvets breda solstrimma, sände juvelen, som hon bar ofvan vigselringen, ut praktfulla strålknippen. Helt vänligt sade hon: 
<sec/>
»Hur står det till hemma? Må småttingarna bra?» 
<sec/>
»Ja, jag tackar», svarade hon. »Alla ä’ krya.» 
<sec/>
»Nå, men annars då?» 
<sec/>
»Ja, vi ha smått om allting, men de’ ä’ vi ju vana vid numera. Det blir väl bättre, hoppas jag.» 
<sec/>
»Har inte hennes man börjat arbeta än?» 
<sec/>
»Nej, frun vet väl, att strejken inte ä’ slut än. Den har pågått många månader, men jag tror, att de klara den med heder och det snart.» 
<sec/>
»Hvilka de?» 
<sec/>
»Arbetarna, förstås.» Mor Berg lät helt förvånad öfver frågan. Men så lade hon sig på knä och skulle just gifva golfvet en första sköljning, då fru Frimans röst med ens hejdade henne: 
<sec/>
»Det vill jag i det längsta inte tro. De ha minsann så hög betalning, att det är fräckt af dem att begära mera. Men lata, supiga och slösaktiga, det är just, hvad de äro. Det är hela saken.» 
<sec/>
»Min man är hvarken det ena eller det andra», svarade mor, och hennes kinder blossade. »Men fru Friman förstår inte alls, hur vi ha det ställdt för oss.» 
<sec/>
»Hvad nu? Är hon otidig? Jag kan tala om för henne, att hennes man, som inte gör annat än bär kol, har mycket mera betalt för sitt arbete än min son, som är läkare på ett sjukhus. Och ändå ha vi kostat på honom tjugotusen i och för studier. Kan hon räkna? Tio timmars dagsverke efter fyratiofem öres timlön gör fyra och femtio om dagen, alltså blir veckolönen tjugosju kronor, och femtiotvå gånger den summan gör ett tusen fyra hundrafyra kronor. Jag skulle tro, det är en årsinkomst, som duger för en kolbärare. Men det tycker inte han utan anser sig förtrampad, utsugen och allt det där ... kantänka. Och han vill ha mer. Det är helt enkelt oförsynt.» 
<sec/>
Mor hade under talets lopp oafvändt haft blicken fästad på talarinnan, och hennes händer hvilade lugnt på baljans kant. Men nu märktes det plötsligt, hur upprörd hon var i sitt innersta. Hon fångade upp skurtrasan ur vattnet och vred den med korta, kraftiga grepp, tills den slutligen liknade en torr trädgren. Och hennes motpart, som ämnade göra slut på samtalet genom att försvinna i de inre rummen, blef så öfverraskad af glansen i sin hjälpfrus ögon och den lustiga hållningen för öfrigt, att hon stod orörlig och hörde henne till slut. 
<sec/>
»Jo, jag kan räkna. Men aldrig trodde jag någon vara så enfaldig som frun. För det första: frun glömmer visst, att vi ä’ åtta, som skola lefva på min mans fattiga slantar, jag kan aldrig tro annat. Och sedan ... ’Tio timmar, sex dagar, femtiotvå veckor.’ Frun måtte tro, att båtarna stå i kö vid hamnen sommar och vinter och vänta på arbetarna, men jag kan tala om, att det är alldeles tvärtom. Och hvad fruns son angår, så tycker jag, att han lider stor orätt, och hade min man något att säga därvidlag, skulle allt hans aflöning stiga i höjden, det vill jag lofva. Men han har i alla fall något, som min man inte har: framtidsutsikter. Han får det allt bättre med åren, men min man har bara fattighuset att vänta, så vida han inte slår sig alldeles fördärfvad under arbetet och kommer i grafven i otid» — en snyftning steg upp i mors bröst, men hon kväfde den genast och fortfor: »Så var det superiet. Och visst förstör det många. Men hvarför flyttar man krogarna alldeles inpå dem? Det ser ju ut, som ville man nästan tvinga dem att supa. Och för resten ... skulle frun gå och knoga på kolsäckar dagen i ända, stelfrusen, värkbruten, uttröttad och genomvåt till bara benen, så hvem vet, om inte frun också vore glad få sig ett glas då och då?» 
<sec/>
Om nu fru Friman haft det minsta sinne för humor, skulle hon smålett vid tanken på sig själf, gående öfver en vinglig landgång med en säck kol på nacken och längtande efter ett glas finkel. Men det hade hon inte utan sade drygt: 
<sec/>
»Om hon slutat tala nu, så kan hon gå sin väg. Skall hon ha någon betalning?» 
<sec/>
»Nej, det skall jag inte, jag har inte uträttat något», svarade mor och tog med darrande händer af sig förklädet, hämtade sin schal och gick. 
<sec/>
Med hurtiga steg och rak i ryggen började hon sin vandring mot hemmet, men ju mer hon närmamade sig detta, allt långsammare blef gången, allt slappare hennes hållning. Ögonen strålade icke längre, kinderna återfingo nödfärgen, och i samma mån spänningen vek, inställde sig en dof ångest. Ingen föda hade hon fått sedan föregående dags middag, och nu kände hon sig plötsligt så matt, att hon med möda lyfte fötterna från marken. Och när hon ändtligen hunnit hemmet, snarare föll än satte hon sig i den knakande träsoffan. Sedan slöt hon ögonen och önskade sig fyra alnar under jorden. 
<sec/>
Hennes hvila blef dock icke lång; hungern manade till handling. Rådlös for hennes blick kring rummet. Rikt på barn var det men på intet annat. Fritz och Frida lekte med trasdockor under runda bordet, lilltösen kröp på golfvet och sökte fånga en solkatt, medan Irma höll skänkdörrarna vidöppna och betänksamt stirrade in på de tomma hyllorna. Men något, som kunde inbringa en slant. Nej! Väggarna voro bara — där hade dock funnits ett väggur och taflor — sängen var betäckt af ett slitet lakan, ty det hvita täcket var för längesedan bortburet tillika med allt linne, alla gångkläder, allt husgeråd, som kunde undvaras. O, den högen pantkvitton! Hon såg på sin kjol. Den finge hon möjligen låna en krona på, men ack, det var ju den enda ytterkjol hon ägde! Hvad skulle hon taga sig till? Låna af någon granne? Taga mat på kredit? Hennes redbarhet uppreste sig däremot, då hon icke visste, hur hon skulle kunna betala. Och hvem ville för öfrigt hjälpa henne? Ingen, ingen. Eländet tog dem nog med hull och hår ... 
<sec/>
Hade mor bara kunnat blicka in i sin grannfrus varma kök, skulle hon inte varit fullt så hopplös och förtviflad. Ty där stod en frodig matmor och vispade pannkakssmet, gul af ägg och mycket rikligt tilltagen just med tanke på de små Bergarnas matlust. Men det kunde hon ju inte. Dessutom var hon matt, hungrig och ledsen öfver att ha mist sitt arbete. Visserligen ångrade hon hvarken sitt uppförande eller sina ord utan var tvärtom nöjd med sig själf, ty hon visste sig ha handlat rätt. Men ändå ... ändå ... Och slutet på det hela blef, att hon föll i en förtviflad gråt. 
<sec/>
Först kommo tårarna fåtaliga och brännande, men sedan blef det ett riktigt skyfall. Ack, huru hon nu gned sina stackars ögon och torkade af dem med blusärmarna, fick hon dem slutligen något så när klara. Och då såg hon plötsligt en känd gestalt skymta förbi fönstret, ville resa sig men hann inte, förrän dörren slogs upp och en gammal mössa flög mot taket. Samtidigt foro hennes egna händer upp mot öronen, ty en serie hurrarop höll på att spräcka deras hinnor. Upp från golfvet fångades lilltösen och fick sig en dans i fars famn, så hennes skor och strumpor flögo åt rummets hörn, och en kaskad af små skrik och jublande skratt aflöste hurraropen. Men när hon ändtligen släppte, kom mors tur. Och hon höll på att aldrig komma ur fars famn. Han kramade henne, så att hon kände andedräkten hämmas, och han pressade sitt ansikte mot hennes kinder och hals, så de svedo som eld och blefvo kräftröda, ty fattig fars skäggstubb var veckogammal och grufligt hvass. 
<sec/>
Fritz hade emellertid genast förstått orsaken till fars glädje och stod redan i dörrvrån, ropande och vinkande till sina två utevarande bröder: 
<sec/>
»Grabbar, grabbar! Kom in, få ni veta något lifvadt!» 
<sec/>
Och grabbarna kommo i fyrsprång och trängdes tillsammans med den öfriga familjen kring far, som lättfattligt, målande och yr af glädje talade om, allt hvad han visste. Och behållningen af den andlöst åhörda berättelsen var den, att strejken var slut med seger för ståndaktiga, uthålliga far och hans kamrater. 
<sec/>
Mor strålade, och barnen strålade, så att, när lilla Irma förklarade: »Jag är så rysligt hungrig, mamma. Jag vill så gärna ha något att äta ...» var det vida mer hoppfullhet än jämmer i hennes ton och i syskonens — ty alla instämde — ja, till och med i mors, fast hon måste svara: 
<sec/>
»Kära barn, jag har inte en smula att ge er. Hur ska’ vi nu bära oss åt?» Hon såg vädjande på far. 
<sec/>
Till svar stack denne handen i byxfickan och håfvade upp en blank tvåkrona och en dito femtioöring, och båda lät han göra en ringdans på bordet till sin familjs synnerliga förnöjelse. Men mor gjorde stora ögon. 
<sec/>
»Har du förtjänat så mycket?» frågade hon. 
<sec/>
Det var emellertid omöjligt för henne att uppfatta fars förklaring, ty fem ifriga barnröster gjorde samtidigt förslag om matsedeln för dagen, och lillan, som bara hade små skrik och skratt ännu till uttrycksmedel, gjorde äfven sitt bästa i konserten. Men när mor afklippte de många: Köp det, mamma! Snälla mamma, köp det ...! med att föreslå köttsoppa, så antogs förslaget enhälligt men med mycken anhållan om mycket klimp, rötter och potatis. Och när mor sedan skickat Frida efter för tjugofem öre franska bröd, for hon med en fuktig handdukssnibb öfver sitt ansikte, slätade håret och begaf sig af för att göra underverk på torget med sina silfverslantar. Men far satte sig att lappa sina skor, och det var inte utan, att han drömde storhetsdrömmar om nya sådana icke bara åt sig själf utan åt hela familjen. Dock fördes han snart in i verkligheten igen af Frida, som bad honom taga skopliggen från bordet, hon skulle nämligen duka. 
<sec/>
»Det skall du väl inte göra, förrän mor kommit sig i ordning med maten», tyckte far. »Lugna dig!» 
<sec/>
Men det kunde inte Frida, ty hennes inbillning sysslade oförtrutet med det väntade goda. Hon dukade, och när det runda bordet hade fått en sliten, rödbårdig handduk öfver sina repor och ringar och blanka tallrikar och ätredskap samt en tom brödkorg, såg det riktigt inbjudande ut. Det tyckte också barnen, ty esomoftast kom någon, stödde sig mot bordsskifvan och öfverblickade belåtet det hela. Men just som Fritz ställt sig att äta osynlig soppa med sin blanka sked, öppnades dörren och grannfrun trädde in, bärande en doftande ugnspannkaka i ena handen och en skål lingon i den andra. Hennes ögon lyste af vänlighet, då hon lyckönskade far, och när hon skar för pannkakan, förebrådde hon sig själf, att hon icke lagat till två. Far sade visserligen inte mycket, men han upptäckte som af en händelse, att hennes Jerker, hvilken hela tiden hängde henne i kjolarna, hade ett hål på kängan. Men för det hålet fanns bot, det visade far med att leta reda på en läderbit, som passade alldeles precis, och han beckade genast en trådända för att sy fast den. 
<sec/>
Men vid runda bordet var kalaset i full gång. Detta var dock endast förspelet till det, som senare på dagen skedde. Hela rummet doftade då köttsoppa. Svetten pärlade på mors panna, så arbetsamt hade hon det med att åter och åter fylla tallrikarna samt rättvist fördela klimp, potatis och andra rötter. Hela familjen var ense om att maken till soppa aldrig förr smakats, att mor hade öfverträffat sig själf i tillagandet, och det ville inte säga litet i Bergarnas tycke. Dessert fick man också, och det af utsökt slag. Mor kungjorde nämligen, att det skulle vankas pepparrotskött till nästa middag, och att nödens dagar nu voro förbi. 
<sec/>
Vid det budskapet möttes emellertid fars och mors ögon, och då hände något märkligt, de talade; mors, glänsande våta, sade: 
<sec/>
»Jag förstår dig mycket bättre nu, dig och din sak, sedan jag lidit med dig för den; många brister har du, men i djupet är du god. Du är en kärnkarl. Du är att lita på. Och jag tycker vådligt mycket om dig.» 
<sec/>
Och så här talade fars, fuktiga äfven de: »Långt mer än förr inser jag nu ditt värde. Nog vänder du afvigsidan af lynnet ut ibland, men min snälla, sparsamma, duktiga hustru, du har haft orsak till det. Jag skall bli bättre. Du har stått mig bi i nödens stund, den krona bland kvinnor, som du är. Jag tackar dig. Och för mig finns ingen kvinna på jorden som du.» 
<sec/>
Mor hade aldrig kunnat få kärare gåfva än fars tack och löfte om bättring. Det senare behöfdes nämligen ganska väl, ty sanningen hade allt fått sitta emellan en smula, då hon inför fru Friman fritog honom för onykterhet. Nå, men hur håller far sitt löfte? Som en hel karl, d. v. s. någon gång ... Men då beror det verkligen till allra största delen på den grufligt efterhängsna arfsynden. 
<chaptername>BRUDKLÄDNINGEN</chaptername>

<chapter/>

<sec/>
Ofta, då Ester Lind mötte sin täcka bild i spegeln eller i någon hushållssak, som skinande blank utgick från hennes händer, brukade hon småle helt stilla och hviska för sig själf: »Lyckliga, lyckliga Ester!» 
<sec/>
Det hade hon äfven orsak att göra, ty Ester Lind, den enkla fabriksarbeterskan, var en drottning, stor i makt, och hennes herradöme var en mans hjärta och själ, en mans, hvars väsen var godhet. Ja, och hvad än rikare var; fastän hon visste sin drottningamakt, utöfvade hon den blott så, att den härdade verkstadsjättens ögon ofta tårades vid tanken, hur trots sin djupa ömhet och trägna flit han blott förmådde gifva sin kära en karmstol vid härden i en hyreskasern till tron. Men det härligaste af allt var dock, att Ester Lind älskade och skulle stå brud om fjorton dagar. 
<sec/>
Nu var det så, att den fattiga arbeterskan var en drömflicka. Därför hade hon alldeles förbisett den praktiska nyttan af en svart brudklädning och satt all sin håg och längtan efter en hvit sådan. Det vore då det onyttigaste i världen, tyckte hennes mor, att kasta ut penningar för en sak, som troligen icke komme att begagnas mer än denna enda gång, ty, som hon påvisade, en arbetarehustrus lif är fylldt af omsorg och möda, men dess festtillfällen äro mycket få. Och Ester, arbetardottern, förstod och erkände sanningen af moderns ord, men Ester, drömflickan, ville platt icke lyssna till slikt tal, ty att träda fram i hvitt och myrten till sin älskades sida, se det var hennes vackra dröm. 
<sec/>
När grannarna i det väldiga huskomplex, där Ester hade sitt hem, läto nyheten om brölloppet cirkulera, tillade de alltid ett: »Ändtligen!» Och sannerligen, det ordet ägde fog, ty i tre runda år hade den stora tilldragelsen flera gånger hägrat och, som hägringar pläga, upplösts i intet. Det var minsann inte lätt att få samman till en kvartalshyra och oändligt svårt att af sin knappa aflöning lägga af något till bohag, men ändtligen hade man lyckats att få ett rum och kök enkelt inredda. Därför kunde det allt hända ibland, att en viss bredaxlad arbetare helt plötsligt fann de sotiga verkstadsväggarna försvunna, såg ett litet paradis med hvita gardiner, hyllspetsar och nätta möbler och en drömflicka, som var hans, vid en skymningsbrasa. Hur den blanka filen då blef förunderligt röd genom att spegla ett par kinders flammande rodnad, hur maskinerna blänkte med tiodubbel glans i ljuset af två hänförda ögons glädje, det kan knappast i ord omförmälas. För att nu icke tala om kamraternas glam öfver lilla Esters tankspriddhet och outtröttliga flit med virknål och linnesöm. 
<sec/>
Som sagdt — allt var redo och bröllopsdagen utsatt, men ack — brudklädningen! Den fanns ej ens tillstädes i de få kronor, som räckt till att köpa det hvita ylletyget. I ett hörn af Esters byrålåda fanns en liten snäckprydd ask. Sedan lång tid tillbaka hade hon i den nedlagt en blank femtioöring hvarje lördagskväll, och tvenne gånger hade den lilla skattgömmaren varit bräddfull af silfver. En gång hade den tömts af darrande flickhänder för att användas till spetsprydd svepning och krans åt en kär broder, och sedan den för andra gången mist sitt innehåll, kunde man godt spåra silfvermynts förmåga att göra ett par sjukliga skolpojkskinder äppelröda och en skröplig gammal mor nöjd med sin värld och högst belåten med sig själf i varm, ny kappa. Sedan dess hade asken visat bar botten, ty Ester Lind var det lilla hemmets stödjepelare, och hennes veckopenning — nio kronor — dess ganska osäkra grundval. 
<sec/>
Tiden led, och då intet annat stod den unga flickan till buds, måste hon rusta upp sin gamla sorgklädning, men den dagen, då hon tog ned den från vindskontoret och synade dess många brister — den dagen måste Ester stanna i andra våningens trappa och torka bort tårarna, som envisades att sippra fram. Detta skedde under middagsrasten, och fru Lundberg, som just öppnade dörren för sin man och till afsked gaf honom en försvarlig dunk i ryggen, råkade märka lilla Esters röda ögon och frågade, hur det var fatt. Men hon fick intet svar utan såg blott ett par smala flickskuldror, skakande af snyftningar, försvinna i trappan. 
<sec/>
Det var en godhjärtad kvinna, som några timmar senare kände orsaken till sin unga grannes sorg, något som det inte behöfts stor möda att förmå den sistnämndas mor att omtala. Meddelsam var hon äfven, ty samma vackra eftermiddag satt en annan af husets fruar i det Lundbergska köket, som sken af blankskurad koppar och doftade af ångande java, lyssnande till historien om den efterlängtade hvita bruddräkten. Naturligtvis fann man Esters sorg oförnuftig, men man tyckte dock, att det var stor synd om henne, ty Ester Lind var icke bara en drömflicka utan en god och älsklig kvinna, alltid redo att bistå, där hjälp behöfdes. Och däraf kom det sig nog, att äfven den knarrigaste gamling, den gnälligaste gammelmor i den stora arbetarkasernen icke kunde undgå att vekna, plira eller nicka helt vänligt, när de mötte blicken ur de ömma flickögonen. 
<sec/>
Ja, hon var afhållen, den lilla arbeterskan, men helt nära henne fanns en prinsessa, som regerade oinskränkt och var afgudad. Och hon var ett solsken och en tvärsäker skälmunge, åt hvars dansande, knubbiga ben strumpeband voro en förfelad uppfinning. Det kunde hända duktiga, sträfsamma dagsverkare att vid åsynen af de ringlande spånen alldeles glömma arbetet vid såg och hyfvel för att minnas och tänka på hennes guldgula råttsvansar, som oftast hängde upplösta öfver ett par tindrande blå stjärneögon. Ja, sådan makt ägde hon, att hågkomsten af hennes lustiga infall till och med betänkligt kunde störa den allvarliga uppmärksamhet, det anstår att visa en fackföreningsdebatt. 
<sec/>
Det solskenet och den enväldiga prinsessan var fru Lundbergs femåriga Frida, som nu satt uppflugen på köksbordet, sysselsatt med att låta maskorna glida upp på sin ena strumpa och lyssna med båda öronen. När så hennes mor slutligen yttrade: »Visst är det synd åt den stackars flickan, men det finns verkligen ingen utväg ...» hände det, att en liten tvärsäker röst från köksbordet inföll: »Ester ska få en grann klädning af mej, för jag har pengar, jag, mamma.» Och innan de båda fruarna hunno fatta sig från sin häpnad, var hon nere från bordet, störtade in i ett angränsande rum och kom tillbaka, i triumf bärande sin sparbössa. Den pjäsen var gjord af hennes far, som med noggrann kännedom om sin lilla dotters bruk och egenskaper gjort springan så smal som möjligt. Men missräknat sig hade han dock, ty tack vare Fridas ihärdighet med knifvar, hammare och andra redskap var springan blifven ett gapande hål, hvarigenom slantarna nu regnade ned vid hennes beslutsamma skakningar. Och ju mer högen af kopparmynt växte, alltmer vidgades de blå ögonen, oçh när sista slanten slamrade mot bordet, utbrast fröken Solsken med djup beundran: »Oj, oj, oj, det var allt mycket pengar, det! Det blir allt en grann klädning.» — Men när allt räknades tillsammans, var det bara åttioåtta öre. — — — — — — — — 
<sec/>
Dagen efter var det ett ideligt ringande på dörrarna till de många arbetarhemmen i huset — till och med den fruktade värden undslapp icke — och när man öppnade, klef ett nigande solsken in, tog ett tag i sin nedhasade strumpa och räckte fram en lista, som hade till öfverskrift: »Ester Linds brudklädning». Omedelbart därunder stod första posten: »Fridas sparbössa — åttioåtta öre.» Må tro, att det blef ett letande i börsarna och ett spring hos grannas för att låna skrifmaterial, och när kvällen kom och listan än en gång gjorde sin rund, för att männen skulle få tillfälle att teckna bidrag, blef det än värre. Ty gamla minnen om ömhet och lifvets härlighet för unga älskandes ögon döko upp hos »gubbarna», och det var rent förunderligt, hur mysande »gummorna» läto de lustiga, ganska vågade anspelningarna passera. Och än märkligare var, att, medan lustiga och litet mustiga ord löpte från männens läppar, voro deras ögon mycket blida, och stora hvita mynt håfvades fram ur bruna läderpungar. 
<sec/>
Till och med Fridas otaliga barbenta beundrare ville vara med och gifva, och sedan hon själf hemsökt sina fullvuxna gynnare följande lördagsafton, visade listan den vackra summan af femtiåtta kr. sjutton öre. 
<sec/>
Nu gå vi förbi en vecka, under hvilken den ovetande Ester Lind trodde husets folk vara nära vansinnets gräns, ty komma när hon ville, alltid fann hon grannar i ifrigt samspråk, som genast upphörde vid hennes annalkande. Och där var ett spejande, ett mysande och menande af gammal och ung, ja, äfven småfolket i port och rännsten tycktes kisa hemlighetsfullt på henne. Men icke en aning ens hade hon om orsaken. 
<sec/>
Brölloppsdagen kom med strålande höstsol. Midt i den breda gyllene ljusvågen, som föll in genom rummets enda fönster, satt Ester och sydde hvita spetsar kring halsen på sin gamla svarta klädning, som skulle begagnas vid aftonens fest. Efter en stunds arbete reste hon sig och gick att köpa en enkel prydnadssak. Hunnen till fru Lundbergs dörr, fann hon den vidöppen, såg rum och kök proppfulla af folk och märkte något hvitt luftigt föremål, som hölls högt upp af den storvuxna fru Lundberg själf. Mera såg hon ej, ty ett mångstämmigt rop tonade, och dörren föll i lås med fart. Vid hemkomsten märkte hon intet af den förväntansfulla glädje, hvarmed hon betraktades från fönster och dörrspringor, hon gick i ömma ljusa tankar uppför sina fyra trappor, öppnade dörren till sitt tarfliga rum och stannade häpen, nära att segna ned men med hjärtat bultande af glädje. Ty på sängen låg den vackraste hvita ylleklädning utbredd, och öfver den böljade en snöhvit slöja och, krönande allt detta, en krona af lefvande myrten och krans af hvit myrtenblom. Och omkring i rummet dansade ett yrt solsken med nedhasade strumpor, med gula råttsvansar i högan sky och skrek om hvartannat: »Jag skall bli tärna! Jag har också en grann klädning, jag!» Men när Ester Lind ändtligen öfvertygat sig om att all denna härlighet var hennes, så fångade hon in solskenet och pressade ömsom henne, ömsom den hvita skruden till sitt bröst och grät lyckliga, varma tårar. 
<sec/>
Nu är att förtälja, hur den unga bruden smyckades af hjälpsamma händer, hur hon, vän och rodnande blyg, knappast vågade träda ut på den väldiga gården och i det lugna klara sken, som spreds från alla lampor och ljus, hvarmed husets fönster ståtade. 
<sec/>
Och ytterligare måste berättas, hur solskenet med blå band i sitt gula silkeshår, kokett lyftande sitt obefintliga släp, bestämdt vägrade att gå bakom bruden, som en tärna anstår, utan själfmedvetet skred vid hennes sida, hållande i brudklädningens långa sidenband. Och allra sist är det bara några ord om hur Ester, drömflickan, gick fram mellan husets fulltaligt samlade folk, hur allt vågadt tal var fullkomligt bannlyst från männens läppar, hur kvinnornas ögon voro betänkligt fuktiga, och hur den lilla fabriksarbeterskan, som tåligt burit pröfningar och lindrat andras sorger — hur den älskliga drömflickan fördes fram i höstkvällen under enkla människors välönskningar till lifvets härligaste lycka. 
