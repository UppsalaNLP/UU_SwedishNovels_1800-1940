<title>SAVONAROLA</title>

<chaptername>FÖRSTA BOKEN</chaptername>

<sec/>
Helige, jag anropar dig! Sanctus Livius, från och med denna dag vare du min patron och hjälpare! 
<sec/>
Visserligen är jag alltför mätt att med en offermåltid viga mig vid din tjänst. Och min hand är för gammal att strö friska blommor öfver ditt altare. 
<sec/>
Men jag behöfver dig. 
<sec/>
Jag vill skildra kampfyllda tider och människors oroliga lif. Sant, att min hjälte icke bär toga ej heller det korta svärdet. Men ju obetydligare de gärningar äro, som jag ärnar beskrifva, desto mer tränger jag till din gudinnas hjälp. 
<sec/>
Helige, bed för mig! 
<sec/>
Eller finner du Guid-Antonio Vespucci vara dig en alltför ringa tjänare? 
<sec/>
Jag vill göra dig en fråga: 
<sec/>
Behöfva icke små människor stora gudar? – Du medger, att det så förhåller sig. 
<sec/>
Låt mig göra dig ännu en fråga: 
<sec/>
Behöfva icke stora gudar små människor? 
<chapter/>
<chaptername>Kap01</chaptername>

<chaptername>I.</chaptername>

<sec/>
Att förtälja hjältars dåd, Orlandos mod och magernas underbara makt, det är mannavärf. Och jag afundas Luigi Pulci, till hvars stämma donna Lucrezia hänförd lyssnade; jag afundas honom hans ära och hans lycka. Mitt hjärta ropar, när jag hör en ung glop hviskande berätta Sacchettis skälmaktiga äfventyr. Ahimè! Jag afundas gatpojkarna, som stulit af de stores skatter och löjligt smyckade vinna de unga snärtornas gunst. 
<sec/>
Afund är mitt väsen. Men af allt det, hvarefter mitt hjärta trånar, vill jag ingenting vinna. Mina händer vanställas af höga, blå ådror; jag kan icke längre släta ut min pannas rynkor, och läpparnas hud är kallnad och spröd. 
<sec/>
Sannfärdigt och enkelt vill jag nedskrifva hvad jag vet om munken, som tjänar Gud. 
<sec/>
När min unge vän Biagio fått kunskap om mina planer, började han banna: 
<sec/>
»Ser Guidantonio,» sade han, »har du icke annat att göra om dagarna? Eller kan du icke tillbringa dina nätter angenämare? Om det vore vår Lorenzos lif, du ville skildra, så kunde jag förstå din ärelystnad. Men munkens! Han är icke särdeles märkvärdig, den där munken; jag försäkrar dig! Niccolò, som har ett skarpt hufvud, finner honom alls icke märkvärdig.» 
<sec/>
Biagio beundrar sin vän Niccolò; men jag svarade honom: 
<sec/>
»Du misstar dig, om du tror, att jag söker ära. Jag vill tjäna sanningen.» 
<sec/>
Då log Biagio, ett leende, som han säkerligen lärt af sin vän. 
<sec/>
»Sanningen!» utropade han. »Men Guidantonio! Jag trodde, du hatade munken. Gör du icke?» 
<sec/>
Jag hatar munken alltfrån den stund, jag första gången hörde hans namn. Det var en tidig och vacker morgon; och jag kan ännu erinra mig dagen och året: den tjugusjätte april anno 1478. Detta vet jag, ty samma dag, ja kanske i samma ögonblick föll min stackars Giuliano för Franceschinos dolk. Men morgonen var vacker; och jag visste intet om de olyckliga makter, som voro dess herrar. Laodamia gick vid min sida. Vi vandrade långsamt, sömndruckna och lyckliga. Framför San Domenicos graf böjde vi knä; Laodamia bad, och jag iakttog med intresse hennes läppars mjuka och beständigt återkommande rörelser. Slutligen stod hon upp, stödjande sig mot min axel. Jag förebrådde henne, att hon så hastigt ville öfverge San Domenico; jag bedyrade, att helgonet icke kunde få nog af hennes böner, och att jag icke kunde få nog af att se henne bedja. Men hon skrattade och skyndade ut i solen. Då följde jag henne med hastiga steg, och det lyckades henne icke att undvika mitt grepp. Jag drog henne intill mig och sade: 
<sec/>
»Min vackra Laodamia, jag älskar dig.» 
<sec/>
Och hon slog armarna kring min hals, och hennes ögon vägrade mig intet. 
<sec/>
Vi lämnade San Domenico och gingo mot stadsporten. Med lågmäld röst frågade jag henne, om hon ville följa mig i Mikaelsskogen. Hon svarade icke, och då jag böjde mig fram för att se hennes svar, vågade hon icke möta min blick. Men jag såg hennes ögonlock skälfva. Jag kan icke glömma hennes ögonlock, som skälfde. 
<sec/>
Vi gingo mot stadsporten och lämnade San Domenico bakom oss. Men plötsligt vände Laodamia sig om; hon höjde handen och visade mig klostrets murar. Och nu sade hon: 
<sec/>
»Se Guido! Där lefver en man, som älskar mig.» 
<sec/>
Jag sade: 
<sec/>
»Där lefva gamla män, som i San Tomasos skrifter finna oskattbara lärdomar, och hvilkas fromma själar icke hafva längre till paradiset än vi till Mikaelsskogen. Där lefver ock en flock ungdomar med motspänstiga begär; de bedja ifrigt och späka sina kroppar; tvifvelsutan skola deras sinnen inom kort vara lika hvita som deras kläder. – Min Laodamia, där bo förträffliga män, men ingen af dem älskar dig.» 
<sec/>
»Jo,» svarade hon med en envishet, som jag fann förtjusande. »Jag vet, att han älskar mig. Han är mycket lärd. När han ville sopa gården, tog priorn kvasten ifrån honom och förklarade, att han var ägnad till långt högre värf. Nu läser han med de unga. Han är själf ung, icke äldre än du; men jag tror, att han är lärdare än du. Min far prisade honom, emedan han kände den sanne Aristoteles, som vår anförvant Palla lät föra från Constantinopel till Firenze. Ja, honom känner jag icke, Aristoteles. Girolamo talade aldrig om honom. Men om mig talade han någon gång; icke ofta, ty han är blyg. –» 
<sec/>
»Laodamia!» bad jag. »Glöm Girolamo! Glöm Aristoteles och din anförvant Palla! Jag vill hviska dig något, och det skall du minnas: I hela Bologna, i hela världen är det jag ensam, som älskar dig.» 
<sec/>
Men hon upprepade med en envishet, som började trötta: 
<sec/>
»Jo, jo, jo! Jag vet!» 
<sec/>
Då frågade jag: 
<sec/>
»Hvem är han, din tillbedjare?» 
<sec/>
Och hon svarade: 
<sec/>
»Fra Girolamo Savonarola.» 
<sec/>
Alltfrån den stunden hatar jag honom. Min Laodamia följde mig genom stadsporten, men till Mikaelsskogen kommo vi aldrig. Vägarna blefvo oss långa; det förefaller mig, som hade de lagt sig i cirklar, och det var under denna tröttande vandring, jag lärde känna munken. Laodamia upphörde icke att berätta om honom. Hon berättade utan följd och, som jag antar, med många öfverdrifter. Ofta tycktes hon rikta sina ord till örterna på marken eller till någon förbiflygande fågel eller till en groda som lyssnande höjde sitt hufvud öfver vattenytan. Likväl tror jag icke, att hon någonsin helt och hållet glömde min närvaro. Men jag måste erkänna, att min trumpna min och mina nedslagna ögon icke inbjödo henne att ställa sitt tal till mig. 
<sec/>
Hon talade om sin fader, Roberto Strozzi, som Medicéerna tvingat att lämna Firenze. Han bör hafva varit en ståtlig man och en kunnig man. Men hans lynne var häftigt, och han var alltför stolt öfver huset Strozzis makt. I Firenze gafs det icke längre plats för honom; han drog till Ferrara för att söka hertig Borsos beskydd. Han köpte ett hus i närheten af det nya palatset, som han var säker att ofta få besöka. Där följde fest på fest, ty det var vid denna tid, som Enea Piccolomini, den lärde påfven, återvände från kristenhetens möte i Mantova och rik och lycklig och lysande drog genom Italiens städer. 
<sec/>
Men Roberto blef sällan kallad till hofvet, och när han kom, fäste man intet afseende vid honom. Och hertigen mottog honom utan hjärtlighet; han ville icke förarga republiken och den store Cosimo. Då skydde Roberto människorna och slöt sig inne i sitt hus. Han lekte med sin lilla dotter, och när någon klappade på porten, öppnade han icke. Laodamia leddes; ofta stod hon vid portgluggen och betraktade människorna, som gingo förbi. Men hon vågade icke visa dem sitt ansikte, ty ensamheten hade gjort henne skygg, och hon visste icke, hur hon borde skicka sig. 
<sec/>
En dag, när de hand i hand återvände från mässan, råkade Laodamia stöta till en gammal man, som tungt stödjande sig mot en gosses axel långsamt följde samma väg. Roberto bannade sin dotter; men den gamle sade: 
<sec/>
»Hennes vilja var icke ond. Och jag är henne tack skyldig, ty hennes lilla försumlighet ger mig tillfälle att hälsa en man, om hvars olyckliga öde jag hört förtäljas.» 
<sec/>
De båda männen utbytte höfviska hälsningar, och den gamle fortsatte: 
<sec/>
»Vi äro grannar, Roberto Strozzi, och jag hoppas, att vi må blifva vänner. Ni har säkert hört mitt namn nämnas, ty äfven ni är filosof. Törhända vet ni något angående mitt arbete om febrar? –» 
<sec/>
Roberto svarade blygsamt: 
<sec/>
»Mästare, jag är mycket okunnig. Likväl känner jag ert namn. Ni är utan tvifvel den vidtberömde Michele Savonarola från Padova.» 
<sec/>
»Ja, ja,» nickade gubben. »Jag är Michele, jag är gammal nu, mycket, mycket gammal. Mina krafter börja svika. Men här har jag ett par ögon, som kunna se, och ett par händer, som kunna plocka de läkedugliga örterna.» 
<sec/>
Och han sköt gossen framför sig. 
<sec/>
»Se pilten!» sade han. 
<sec/>
Laodamia, som med stor vördnad åhört den gamles ord, riktade nu sina blickar mot gossen. Han behagade henne icke. Det förvånade och förargade henne, att han så utan fruktan trädde inför hennes stränge fader. Hon fann häri något af den missaktning, hvaröfver Roberto brukade klaga. Dessutom påminde han henne om en liten djäfvul, som hon sett på någon kyrkvägg. Och häraf slöt hon, att han var en ond gosse. 
<sec/>
Men Roberto lade handen på hans hufvud och log vänligen. 
<sec/>
»Du lille, är du redan kunnig? Kännner du örternas mångtaliga gifter och hälsosamma safter? Verkligen? Vet du, hur man lindrar smärtor?» 
<sec/>
»Den är stor och god,» vände han sig artigt mot Michele. »Den visdom må man kalla stor och god, som bringar hjälp åt feberhärjade och söndrade kroppar.» 
<sec/>
Det var dock den lille, som svarade honom; han svarade: 
<sec/>
»Större är den visdom, som äger bot för sjuka själar.» 
<sec/>
Laodamia förskräcktes öfver gossens djärfhet, och hon såg, atratt Roberto fann svaret otillbörligt. Nu skall den gamle banna honom, liksom fader nyss bannade mig, tänkte hon. Men Michele skrattade, hans gamla mun skrattade ut orden öfver gossens hufvud. 
<sec/>
»Diabolos, Sjeitan, Samael! Jag nämner dig. Se upp, se upp! Här har du en fiende. Min Girolamo, min Girolamo? Hvad söker du? O, hvad söker du!» 
<sec/>
En underlig glädje lyste mellan gubbtänderna men slocknade hastigt. Bekymmer tyngde rösten, när han sade: 
<sec/>
»Detta barn oroar mig. Hans ögon äro skarpsynta och känsliga; han plågas. Han har funnit, att människornas ondska tillväxer. Han liknar den vid en vidrig sjukdomspadda, som begärligt slungar sin tunga mot friska kroppar och rena, sköna själar. Och han söker. –» 
<sec/>
»Hvad söker du?» frågade Roberto. 
<sec/>
Gossen svarade: 
<sec/>
»Jag söker Guds rättfärdighet.» 
<sec/>
Då skrattade Roberto; han tog sin dotter vid handen. Och med en hälsning lämnade de främlingarna. Men gubben ropade efter dem: 
<sec/>
»Roberto Strozzi! Gif af din kunskap åt detta barn! Gif af din kunskap, ty därför är den dig gifven.» 
<sec/>
Laodamia hade förstått föga af det, som sagts. Likväl gömde hon det i sitt minne, och när något underbart hände, tänkte hon på orden, som hon icke förstod. Jag antar, att det lände henne till tröst. Jag antar, att det fördref många tysta timmars ledsnad. Girolamo, som hon hädanefter såg nästan dagligen, vann icke hennes hjärta. Men de obegripliga orden blefvo henne en skatt, hvars värde hon icke kände, och som hon därför till intet pris ville mista. De blefvo henne en prydnad, en svalkande silfvertrådsslöja, hvari hon kunde svepa sin varma kropp. Och när älskaren bad om kyssar, kysste hon läpparna, som gifvit det första stora, oförstådda. 
<sec/>
Min Laodamia, det var icke jag, som röfvade din själs jungfrulighet. Och jag hatar honom. 
<sec/>
Roberto Strozzi älskade sin stad Firenze. Han ägde teckningar af dess kyrkor och sköna, stora hus. När natten kom, ställde han brinnande oljelampor framför dessa teckningar, och då lågorna fladdrade och utsände rök, såg han människoliknande skuggor draga fram öfver gatornas sten. Han igenkände sina fiender och förbannade dem. En spetsig metallbit slipade han till dolk, och med dolken stack han sina fienders skuggor för att sålunda förgöra. Stundom fingo barnen bevittna dessa nattliga handlingar. De höllo hvarandra hårdt i händerna och närmade sig steg för steg; de sträckte på halsarna felvänt c i och har vänts rättoch gingo så nära som möjligt. Men de vaktade sig väl för att komma vid mannen eller vid hans klädnad. Ty om de också icke kände hans syfte, anade de dock, att han utnyttjade dolda krafter, och att en hemlig och förödande makt verkade genom honom. 
<sec/>
Slutligen frågade Girolamo: 
<sec/>
»Hvad gör du, herre? Hvartill använder du den lilla dolken?» 
<sec/>
Roberto sträckte sig hastigt efter gossen och drog honom fram till sig. 
<sec/>
»Ser du huset, hvars sköld bär kulor? Det är ett förbannadt märke. Det är mina fienders hus, kulfolkets, Medicéernas!» 
<sec/>
Girolamo frågade: 
<sec/>
»Hatar du dina fiender?» 
<sec/>
Roberto ansåg sig icke behöfva svara. Men som han älskade och gärna smyckade sitt hat, lånade han vackert och kraftigt smidda ord för att beskrifva det hemska rum, dit han önskade sina fiender. Han talade om evig kyla, om isar, som svida mot huden, om de frusna tårar, som glittra i helvetets nionde krets, där trolöshet straffas och förrädares vånda varar evinnerligen. Hätskhet pöste salt och bitter i hans mun och lockade honom att gråta. Girolamo, som var känslig för hvarje sorgetecken, förde handen till hans skäggiga kind och sade: 
<sec/>
»De äro onda, dina fiender.» 
<sec/>
Och den lilla Laodamia drog honom sakta och smeksamt i skägget. 
<sec/>
»De bära horn? Säg, far, de bära stora horn och fula skägg, som icke likna ditt utan bockens?» 
<sec/>
När Roberto skrattande föst ut dem ur sitt rum, smögo de nedför trapporna och följde gatan fram till det nya palatset. De togo en omväg förbi knekthopen, som vaktade porten, och gingo utefter trädgårdsmuren, öfver hvars svarta kant skenet af festens facklor höjde sig. De hörde spel och sång, de hörde korta hastiga skratt, och skratt som voro fyllda af stor glädje. Och Laodamia, som ängsligt tryckte sin väns hand, måste hårdt bita samman tänderna. Ty spelet gaf henne lust att sjunga. 
<sec/>
»Vill du se?» frågade Girolamo. Han lyfte upp henne, och ställande sig tätt intill muren, lät han henne stå på sina axlar. Hon grep kring stenarna och lyckades höja ögonen öfver kanten. Fackelskenet, som dämpades af dunkelt färgade blad, glänste matt öfver silfver och guld, öfver doftande växter och öfver mattors brokiga och egendomliga blommor, öfver mäns stål och skiftande tyger, öfver kvinnors svarta slöjor och hvita hud, som rodnat. Nu stärktes spelet och kallade vind att lyfta de dunkelt färgade blad, som dämpade facklornas sken. Och Laodamia såg kvinnokropparna bestänkta med oroliga, gnistrande stenar. 
<sec/>
»Se! Se!» hviskade hon. »Att du icke kan se!» 
<sec/>
»Här äro många människor; jag kan icke räkna dem alla. Jag ser nästan endast män, men bakom dem stå kvinnorna. Fyra hvita oxar ser jag. Nu falla männen på knä. O se! Vagnen har hjul af guld!» 
<sec/>
»Girolamo!» ropade hon högt. »Jag ser en ängel!» 
<sec/>
Hon blef själf så förskräckt öfver ropet, att hon hastigt gled ned från sin plats och tryckte sig tätt intill gossen med hufvudet under hans kappa. Han förde henne därifrån. 
<sec/>
»Jag såg en ängel,» upprepade hon. »Han stod på vagnen, som drogs af de fyra hvita oxarna. Han höll något i handen, jag vet icke hvad. Hans hår var af silfver. Men det var icke någon ängel; det var den lille Andrea, som sjunger i San Francesco. Jag kände igen honom, fast jag aldrig sett honom naken förr eller med silfverhår eller med vingar.» 
<sec/>
När de kommit bort från skenet och spelet och de glada rösterna, sade Laodamia: 
<sec/>
»Det var dock vackert! – Kanske skulle Andrea icke vara en ängel, kanske skulle han vara själfva Jesusbarnet. Tror du? Männen böjde ju knä; och bakom honom stod en kvinna –» 
<sec/>
»Var kvinnan naken?» 
<sec/>
Laodamia tänkte efter. 
<sec/>
»Jag tror icke,» sade hon. 
<sec/>
Girolamo stannade. En kvinna gick förbi dem med en brinnande lampa. Laodamia betraktade gossens ansikte; och åter påminde det henne om den lille djäfvul, hon sett på kyrkväggen. Hon rörde vid hans axel och bad att få återvända till festen. Han svarade icke; han såg upp mot himlen, därifrån intet ljus kom. Men Laodamia fann honom elak; hon ruskade honom hårdt i axeln. 
<sec/>
»Om du visste, hur vackert det var! Du skulle själf se.» 
<sec/>
Kvinnan, som bar den brinnande lampan, hörde hennes ord. Hon lyste på barnen och granskade. 
<sec/>
»Flicka,» sade hon, »vill du komma till festen, så följ mig. Jag skall iföra dig en passande klädnad. Och hvad din dumme älskare tycks vägra dig, skola många täfla att få gifva.» 
<sec/>
Laodamia kände kvinnan på rösten; hon skrek till af förskräckelse. 
<sec/>
»Det är Vanna, horan,» hviskade hon. »Jag är rädd!» 
<sec/>
Men Girolamo gick emot kvinnan och bannade och hotade henne, till dess hon skrattande och hånande lämnat dem. Då vände han sig till Laodamia och förtalde: 
<sec/>
»Hvad du såg i palatsets trädgård, har äfven jag sett. Och äfven jag har funnit det vackert. När påfven för tre år sedan besökte Ferrara, blef fader ofta kallad till festerna. En gång tog han mig med sig. O, jag hade längtat att få komma inför den helige fadern, och jag gladde mig alltför mycket. Jag böjde knä, och han rörde vid mitt hufvud. Vi voro många gossar och flickor, som fingo del af hans välsignelse. Hans ögon voro tårade, och han talade godt och ljufligt till oss. 
<sec/>
Då började spelet; människorna rörde sig kring hvarandra, männen fattade kvinnornas händer. Hur våga de dansa inför den helige, tänkte jag; men deras glädje är kanske alltför stor. Tjänare lade mattor öfver gräset; och människorna rörde sig i flockar framåt. De blefvo allt flera; jag vet icke, hvarifrån de kommo; jag förvirrades. Slutligen nalkades en skara unga kvinnor, bärande liljor. Och bland dem såg jag den nakne gossen. Han stannade inför den helige och vidrörde hans bröst med en silfverpil. Och den helige tog honom till sig och kysste hans mun. Då föllo liljorna ur kvinnornas händer. Och nu såg jag en kvinna, som naken och utan blygsel trädde inför den helige. Och jag såg honom resa sig för att med läpparna vidröra hennes hufvud och hennes hals och hennes kropp. 
<sec/>
Men jag, som trodde mig se ett heligt skådespel, frågade min fader: Hvem är kvinnan? Är det den heliga jungfrun, som han så hälsar? Fader svarade icke; han höll handen öfver ögonen; hans tänder lyste, men jag visste icke, om han skrattade. Nu gick gossen förbi oss och jag frågade: Hvem är han? Är kvinnan hans moder? Fader svarade: Kvinnan är hans moder. Han är den lille guden Cupido. 
<sec/>
Fader lutade sig ned öfver mig och sade: Cupido, det är köttets begärelse. 
<sec/>
Kom!» 
<sec/>
Han tog henne under armen, och de gingo tysta mot hemmet. Laodamia grubblade öfver hvad hon hade hört. Slutligen bad hon: 
<sec/>
»Säg ännu en gång din faders ord!» 
<sec/>
Girolamo teg. Och då hon försiktigt strök öfver hans kind, kände hon tårar. 
<sec/>
»Hvarför gråter du? Är du rädd? Jag är också rädd.» 
<sec/>
Men han svarade icke. Först när han öppnat porten till ser Robertos hus, sade han: 
<sec/>
»Jag gråter, därför att jag är sorgsen.» 
<sec/>
Så länge den gamle Michele lefde, besökte Laodamia endast sällan sin väns hem. Michele var icke längre så vänligt stämd mot Roberto Strozzi; han hade för sin sonsons räkning hoppats mycket af dennes lärdom och erfarenhet, men han fann snart, att florentinaren icke tänkte på annat och icke talade om annat än sitt stora hat till Medicéerna. Och den gamle, som sökte lifvets hemlighet och som älskade alla människor, onda och goda, tyranner och förtryckta, visste icke uppskatta de lärdomar, en hatfull man kan gifva. Ej heller förstod han Laodamias lekar. När hon höll en trast mellan sina händer och kallade den Zezira, som den grymma fen Melicante förtrollat, tog han djuret ifrån henne, öppnade dess näbb och visade Girolamo den lilla tungan och svalget, ur hvilket så mäktiga toner välla. Den gamle föraktade ingalunda glädje och lek; att höra ett barns skratt aktade han som en stor njutning. Men han ägde en utomordentlig förmåga att knyta kunskaper vid sagotråden, och icke ens hos ett barn kunde han gilla det slags lättsinne, som skyr andliga mödor. Laodamia åter afskydde hvarje lärdom; åtminstone när den drabbade henne själf. 
<sec/>
Michele dog. Hans begrafning gjorde familjen Savonarola stor ära; brödraskapet, som bar honom till grafven, utgjordes af idel ansedda och rika män. Men äfven de små och fattiga togo del i sorgen, de gräto på gatorna och kallade den döde fader och välgörare, de bådo i kyrkorna. Och från hofvet berättades, att hertigen tvänne gånger fört handen öfver ögonen. 
<sec/>
Laodamia, som under flera dagar icke såg sin lekkamrat, fruktade att all denna heder skulle vända hans sinne ifrån henne. Hon rådfrågade Elena, hans moder, och fick det tröstande svaret, att endast sorg och djup bedröfvelse höll honom borta från lekarna. Han hade flytt ut till ängarna, där Michele lärt honom blommornas namn och nyttiga egenskaper, och när han fått frid i sitt sinne, skulle han säkert återvända. Då ställde Laodamia sig vid stadsporten; hon gömde sig bakom murens utsprång, och när han kom, betraktade hon honom först i smyg. I hans ansikte kunde hon icke spåra den bittra sorg, som drifvit honom från hemmet. Han upptäckte hennes gömställe och stannade. 
<sec/>
»Är du nu åter glad?» frågade hon. 
<sec/>
Han svarade: 
<sec/>
»Jag är icke glad, Laodamia. Men det är icke öfver min gode farfar, jag sörjer; den heliga Jungfrun har redan friat hans själ ur skärselden. Jag sörjer öfver människornas ondska.» 
<sec/>
Denna sorg kände Laodamia sedan långt tillbaka, den öfverraskade henne icke, och hon vågade därför fråga, om han icke skulle vilja leka med henne. Girolamo öfvervägde och efter en helt kort tvekan beslöt den unge profeten återvända till öknen för att leka. Hvari leken bestod, vet jag icke; jag tror visserligen, att jag under den långa vandringen fick höra äfven detta, ty Laodamias minne och hennes lust att förtälja täflade med hvarandra. Men jag har glömt; jag minns endast, att när de om aftonen återvände, mötte de båda barnen Vanna, den onda kvinnan, som en gång förut hade skrämt dem. Hon ställde sig hindrande i deras väg; hennes dräkt var rifven och smutsad. 
<sec/>
»Var icke rädd!» sade hon till flickan. »Man har varit hård mot mig, men var icke rädd. Jag skall ömsa kläder; jag skall gå till festen; man skall älska mig. Jag är trött. Var icke rädd! Jag vill se på dig.» 
<sec/>
Girolamo förde henne åt sidan; men hon sträckte sig öfver honom och snuddade med handen vid flickans hår. Detta berättade Laodamia för mor Elena och hennes man, ser Niccolò. 
<sec/>
Niccolò, som var daglig gäst vid hofvet, förklarade: 
<sec/>
»Vanna rörde vid ditt hår för att därigenom skaffa sig framgång. För henne står allt på spel; hertigen är missnöjd. När hon är berusad, säger hon saker, som hertigen icke vill höra. Ingen vid hofvet vill längre höra talas om henne; man påstår att hon icke är renlig. –» 
<sec/>
»Laodamia,» afbröt mor Elena. »Du bör undvika Vanna; man kan icke komma nära ett orent käril utan att själf smutsas. Och Vanna är förvisso ett orent käril. Du skall bedja för henne, ty hon är olycklig. Gud har gifvit henne åt det onda.» 
<sec/>
Denna Guds gifmildhet förstod icke Laodamia; och mor Elena sökte förklara. 
<sec/>
»Hvarför det onda tillstädjes, veta vi icke. Men det är icke blott syndig förmätenhet utan äfven dumt och tanklöst att därför klandra den gode Guden. Hade Han redan från begynnelsen haft den heliga Jungfrun vid sin sida, så hade säkerligen allting sett annorlunda ut. Hon känner människornas otroliga ondska, ty endast genom erfarenhet kan man lära känna och förstå dess otaliga gestalter och egenskaper. Ja, Hon hade kunnat gifva Honom värdefulla råd. Men nu var Han ensam; Hans godhet och vishet slöto förbund för att skydda människorna. Men Han hade ingen erfarenhet. Däraf de brister, öfver hvilka vi så lättsinnigt beklaga oss. Väntal Vänta! Det vill jag säga de otåliga och förmätna. Vänta! Den, dag skall komma, då allt fullbordadt varder.– » 
<sec/>
»När kommer den?» frågade Laodamia. Niccolò smålog gillande. 
<sec/>
»Mor Elena har rätt,» sade han. »Jag tror som du: Den dag skall komma. – Min lärde fader brukade säga något liknande; hur brukade han säga, Girolamo? Den dag –?» 
<sec/>
Girolamo stirrade framför sig; Laodamia envisades: 
<sec/>
»Men hvarför gör Gud så?» 
<sec/>
Girolamo svarade henne med låg röst och tvekande; han hade ännu icke vant sig vid att profetera, och han var rädd att blifva missförstådd. 
<sec/>
»Dricken att I druckna varden, spyn och fallen, att I icke kunnen resa eder mot svärdet, som jag skall sända ibland eder.» 
<sec/>
Niccolò kastade manteln öfver axlarna och gick mot dörren. 
<sec/>
»Så sade icke min lärde fader,» mumlade han. 
<sec/>
»Nu går jag till hertigens fest.» 
<sec/>
Mor Elena sänkte sitt hufvud. 
<sec/>
Mor Elena sade till sin son: 
<sec/>
»Följ din far! Det är mörkt, och han har lätt för att snubbla.» 
<sec/>
Ensam med Laodamia började hon beklaga sig. Hon älskade sina söner, och de gjorde henne stora bekymmer. Ognibene och Bartolomeo voro alltför begifna på nöjen; de kröpo på magen i högt gräs, dålde sig för att få dra i de unga flickornas klänningsfållar och för att bringa gamla matronor på fall. Det var illa. De gamla matronorna uppsökte mor Elena och beskyllde hennes söner för att stjäla från hertigens bord och för att beröfva deras döttrar nattsömn, dygd och ära. Det var mycket illa. Niccolò påstod visserligen, att han hört värre saker berättas om grannarnas söner; men det tröstade icke mor Elena. Hon visade Laodamia en gammal pergamentsremsa, å hvilken hennes farfar prydligt präntat de tio budorden. Man borde hålla dem. Kanske var det omöjligt att hålla dem alla; men mor Elena hade hoppats, att dessa dyrbara ord skulle vägleda hennes söner, skulle nitas fast i deras sinnen. 
<sec/>
»Girolamo,» bedyrade Laodamia, »han kan dem alla. Jag har hört honom upprepa och förklara alla tio.» 
<sec/>
Det visste mor Elena; beträffande Girolamo voro hennes bekymmer af en helt annan art. Hans lynne var oerhördt dystert; hon hade aldrig sett ett barn med så allvarliga drag. Det gladde henne, att han var from, ty hon visste, att Gud beskyddar de fromma. Men hon skulle vilja se honom glad. 
<sec/>
»O!» utbrast Laodamia. »Ibland skrattar han! När jag kittlar honom med ett grässtrå, skrattar han mycket, mycket.» 
<sec/>
Mor Elena frågade: 
<sec/>
»Är han glad, när ni leka på ängarna? Säger han dig någonting behagligt och skämtsamt? Springa ni i kapp öfver vägarna, och gömmer du dig bland popplarna för att låta honom söka? –» 
<sec/>
»O! O! Vi leka! Girolamo finner många vackra och kära namn åt mig. Ibland segla vi på floden, som dränker allt jordens lif, syndafloden. Ibland äro vi i öknen, och Girolamo talar till mig och till djuren och till människorna, som komma från östan och västan. Då är han Johannes Döparen vid Jordan. Tror du –?» 
<sec/>
Förlägen hejdade hon sig; men när mor Elena frågade, sade hon: 
<sec/>
»Han har förbjudit mig att säga det, men dig vill jag dock fråga. Tror du, att han är en profet?» 
<sec/>
Laodamia insåg, att frågan måste oroa den stackars Elena, och hon skyndade sig att tillägga: 
<sec/>
»Blif icke ledsen, mor Elena! Och tala icke om för Girolamo, att jag sagt det! Kanske var det endast lek. Men det tror jag icke. Hvad är en profet? Han sade att människorna äro mycket onda, och att de därför behöfva en sådan. Är det sant? Han sörjer mycket öfver människornas ondska.» 
<sec/>
Det är antagligt att äfven mor Elena sörjde öfver människornas ondska. Men att hennes son för den skull måste blifva en profet, det förstod hon icke. Och troligen fann hon det orättvist. 
<chapter/>
<chaptername>Kap02</chaptername>

<chaptername>II.</chaptername>

<sec/>
Stundom höja sig mina axlar med ett ofrivilligt och häftigt ryck. Det plågar mig; och när mina vänner godmodigt skämta öfver dessa föraktfulla rörelser, har jag svårt för att skratta. 
<sec/>
En gång har jag längtat, och med utspärrade fingrar har jag gripit kring min kvinnas kropp. En gång gaf jag min älskade en blomma. Hon tog aska af något länge sedan förbrunnet och strödde öfver bladen och fyllde kalken. 
<sec/>
När mina vänner fråga: »Åt hvem rycker du på axlarna? Väl icke åt oss? – svarar jag: »Åt mig själf, kära vänner. Förtycken det icke: åt mig själf.» 
<sec/>
Stjärnorna styra och föra människa mot människa. Om vi icke kunna krossa, böra vi åtminstone bränna hvarandra med het andedräkt. Jag kände dig icke, du unge profet från Ferrara, jag kände dig icke. Laodamia gaf jag min kärlek; och hon gaf mig dina profetior. Laodamia bad jag om lycka, ty dagen var mycket vacker. Men hon talade om eviga straff. Och jag förstod, att onda makter voro dagens herrar. 
<sec/>
Jag frågade: 
<sec/>
»Men hvad hade han då gjort, din profet? Hvilket brott hade han begått? Hade han stulit nötter? Och var det därför syndafloden skulle komma?» 
<sec/>
»Du hånar.» 
<sec/>
»Jag hånar icke. Men den oskyldige dömer icke. Och utan att bära dess smak på tungan, hatar man icke synden. Bekänn Laodamia! Hur många frukter stal Girolamo? Och för huru många kyssar sålde han dem?» 
<sec/>
Jag hade hoppats på ett skratt eller på ett lätt litet slag; jag hade hoppats, att hon plötsligt skulle se mig vid sin sida. Men hon såg mig icke. Hon letade i minnet; hon upptäckte någonting, som hon förut icke tänkt på och sade med förvåning: 
<sec/>
»Han har aldrig kysst mig. Jag kan icke minnas att han kysste mig. Han hade så stor mun.» 
<sec/>
»Men hur vet du då, att han älskade dig?» 
<sec/>
»Han begärde mig till hustru.» 
<sec/>
»Munken?» 
<sec/>
»Innan han blef munk. Han var visserligen utomordentligt from, men jag tror icke, att han tänkte på klosterlifvet. Hur skulle han då kunnat begära mig till hustru? Nej, läkare skulle han blifva. Den gamle Michele var ju läkare; och honom kallade hertigen vän. Det har mor Elena sagt. Det är också ett fromt yrke –» 
<sec/>
»Hvad svarade du?» 
<sec/>
Hvem? Honom? Girolamo? O, hvad skulle jag svara? Han var min gode lekkamrat; men han var fattig. Och dessutom har jag aldrig älskat någon annan än dig, Guido.» 
<sec/>
Hennes ord och hennes leende gjorde mig ondt; men jag besvarade dem så, som jag ansåg vara passande. Och under det jag kysste henne, glömde jag munken. 
<sec/>
Hon såg mig in i ögonen och sade: 
<sec/>
»För öfrigt skulle min far aldrig ha samtyckt. Han var mig icke jämbördig.» 
<sec/>
»Jämbördig!» utropade jag. »Du lilla högfärd, du lilla slinka, dotter af en frilla! Hvem står under dig i börd? Den, som finner dig vid vägen, kan taga dig och lämna dig efter behag.» 
<sec/>
Det var med afsikt jag hånade henne. Kan icke kärlek, så skall vrede få dig att glömma munken, tänkte jag. Men jag vann icke mitt syfte. Hon grät och gjorde jämförelser mellan mitt sinnelag och munkens. Jag frågade: 
<sec/>
»Var han då aldrig vred, din vän?» 
<sec/>
Hon stannade. När jag såg hennes lysande och bäfvande ansikte, förstod jag plötsligt, hvarför hon icke kunde glömma munken. 
<sec/>
»Du vet icke hvad vrede är,» sade hon hastigt och återtog sin vandring. Jag förstod, att hon föraktade mig. Middagsklockan ljöd; och jag önskade återvända till staden. 
<sec/>
Men hon sade: 
<sec/>
»När jag vägrade att blifva hans hustru och sade honom skälet, stod han först tyst, och hans ögonlock rörde sig långsamt upp och ned liksom hos den, som är nära att falla i vanmakt. Jag rörde vid hans arm. Och han såg på mig. O! 
<sec/>
Du! Kan du bränna mig med blicken, så att jag skriker och sliter upp min klädnad och trycker mitt bara bröst mot marken? Det hade jag velat. – Du!» 
<sec/>
Jag förstod, att hon föraktade mig; och jag följde henne med sänkt hufvud. San Domenicos murar hade vi åter fått i sikte. Middagshettan pinade oss; vi uppsökte ett träds skugga. Där sutto vi och betraktade San Domenicos murar. Laodamias tystnad hade varat länge nog; nu sträckte hon sig mot mig och sade: 
<sec/>
»Guido, du skall icke tro, att jag älskar någon annan än dig. Dig, Guido, älskar jag.» 
<sec/>
När jag hörde detta, blef jag mycket glad. Och jag klippte med ögonen som jag gör, när jag blir mycket glad. Laodamia betraktade mig med ljuf uppmärksamhet. 
<sec/>
»Det är då en stor glädje för dig att äga min kärlek? O säg! Om jag icke längre vore din vän, skulle du då sörja?» 
<sec/>
Jag skulle sörja; men det förstod hon icke. Hon frågade så, emedan det roade och smickrade henne. Och mig roade det att smickra henne med en sorg, som hon icke förstod. 
<sec/>
»Min älskade –» började jag; men hon afbröt: 
<sec/>
»Skulle du gå i kloster, om jag lämnade dig?» 
<sec/>
»Icke i kloster!» svarade jag; och jag ärnade tillägga, att döden ensam skulle kunna döfva min sorg. Men åter afbröt hon mig: 
<sec/>
»Girolamo gick i kloster.» 
<sec/>
»Därför att du lämnade honom!» 
<sec/>
Jag borde icke hafva gjort henne denna fråga. Den förblef visserligen obesvarad, men den framkallade de gamla tankarna. Munken fick åter makt öfver hennes sinne, och om honom talade hon. Där lefver han nu,» sade hon och pekade mot San Domenico. »Där lefver han i bön och fromma gärningar, utestängd från världen, som var honom alltför hård och ond och grym.» 
<sec/>
Säg, Guido, har någon förtalt dig om broderstriden i Ferrara? Då Niccolò, Lionellos son, bekämpade hertig Ercole? Niccolò var en förrädare, jag vet det; och nu har han stupat. Men jag kan icke hjälpa, att jag höll af honom. Jag såg honom rida en svart hingst. Ercole såg jag aldrig; när Borso dött, blef han genast hertig och rättmätig furste. Han var ju Borsos bror och son af den gamle grefven. Men hvarför skulle den stackars Niccolò drifvas ur landet? Han var så tapper; stod honom någon emot, slog han genast ihjäl honom. Hvad brydde han sig om människorna? O de stackars människorna! Den tiden fick jag icke gå ut på gatorna; men jag såg genom gluggen och såg människorna springa från och till kyrkorna. Kvinnorna föllo ofta ikull, och ibland kunde de icke resa sig. Så de skreko! 
<sec/>
Jag skall säga dig, att det var detta som plågade honom.» 
<sec/>
»Hvem?» 
<sec/>
»Girolamo! Han kunde icke fördra, att man gjorde hvarann illa. Tänk! Han hade förutspått alltsamman, hela striden. Nog var det underligt? Men ändå var han icke glad, när den kom. 
<sec/>
Jag besökte fortfarande mor Elena, och då såg jag honom någon gång. Han var mycket allvarlig; men hans hälsning var snarare mild än sträng. Han förde ständigt med sig sin lille bror Marco, som han gaf gudaktiga lärdomar. O ja! Det är godt att vara from. Ognibene, den äldste, hade gått i hertigens sold; och mor Elena grät ofta öfver honom. En gång sade hon till mig: Den ende, som skänker mig någon tröst, är Girolamo. Han är allvarlig, och han dömer människorna hårdt, äfven vår nådige herre hertigen. Men han äger tröstande och goda ord, då jag är bedröfvad. 
<sec/>
O ja! Förvisso var detta bedröfvelsens tid. Likväl tror jag icke, att Girolamo sörjde olyckorna så mycket, som han sedermera sörjde öfver glädjen. Han var så underlig. I olycka och bedröfvelse hade han ensam hopp och mod; men under stojet och det glada larmet misströstade han. 
<sec/>
Du kan icke föreställa dig, en sådan karneval det blef. Hertigen gladdes öfver sin seger. Och han väntade donna Eleonora, den höga gemålen från Neapel. O sådana galna upptåg! Och så vackra! Jag kan icke tro, att du sett något liknande ens i Firenze; säkert icke i Bologna. Dina Medicéer äro ju också praktfulla herrar, sägs det. Men den karnevalen i Ferrara! Och donna Eleonoras intåg! O! Jag fick aldrig se henne, ty trängseln var för stor, och fader ville aldrig deltaga i festerna: Neapel var ju Medicéernas vän. Icke heller fick jag följa med ser Niccolò; och hans son satt hela dagen på sin kammare och läste. 
<sec/>
Var det det året, Sisto blef påfve? Eller kanske förut? Ser Niccolò hade mycket att berätta om konklaven; det sades, att kardinalerna sålt sina röster. Tänk! En dag, då jag satt hos mor Elena, trädde Girolamo in till oss. Han stannade vid dörren, och han såg mot marken, som om han blygts öfver något. Mor Elena vågade icke fråga; men jag var mycket nyfiken. Jag bad honom berätta; han sade med låg röst: Piero Riario, påfvens anförvant och älskling, är utnämnd till kardinal af San Sisto, patriak af Konstantinopel, ärkebiskop af Firenze. Han är tjugusex år gammal. 
<sec/>
Mor Elena suckade och sade: Den helige fadern har säkert sina skäl, som vi icke förstå. Girolamo svarade icke och såg icke upp; han lämnade rummet. Då slog den stackars mor Elena armarna kring min hals och brast i gråt. På hvem skola vi förlita oss, utropade hon, på hvem, om Guds heliga män svika! Jag kunde ju icke förstå, hvad hon menade; jag sökte likväl trösta henne. Men hon tryckte mig allt hårdare intill sig, så att jag skulle känna hennes förtviflan. 
<sec/>
Och hon sade: Hvarför skall jag vara olyckligare än andra mödrar? Hvad har jag gjort? Gudsfruktan har jag velat lära mina älskade söner. Men den ende, som anammat mina ord, har däraf blifvit hård och sträng och sorgsen. Som liten var han så glad, hans skratt så häftigt och vildt, hans lekar så ystra, att jag i fåvitsk ängslan bad den heliga Jungfrun gifva honom ett allvarligare sinne. Och när jag såg honom träget och lugnt och gladt arbeta hos farfar, trodde jag mig bönhörd. Nu är han icke glad. Nu dömer han människorna, ja de heliga och höga! Som vore han en Guds sändeman. 
<sec/>
Jag visste icke, hvarmed jag skulle kunna trösta, eller hvad jag borde säga. Men jag sade: Törhända är han en Guds sändeman. – Hon tog mig om hufvudet och såg mig forskande in i ögonen. Jag vet icke, hvad hon där kunde finna. Plötsligt släppte hon mig och vände sig till sitt arbete. 
<sec/>
Guido, kan du förstå, hvarför han var så ond på Piero Riario? Vi hörde sedermera mycket talas om honom och om de fester Galeazzo Sforza i Milano gaf till hans ära. Ser Niccolò brukade berätta, och jag tror icke, att han ogillade don Piero. Men så snart Girolamo närmade sig, skyndade han att tala om annat. Det kan ju hända, att hertigen och kardinalen förde ett alltför dyrbart och vildt lif. Men hvem hade ondt af det? Åtminstone icke Girolamo, tycker jag? Säg!» 
<sec/>
»Kanske afundades han don Piero?» 
<sec/>
»O nej! Don Piero reste sedermera till Venedig, och kort därefter dog han. Då tog jag mod till mig och frågade Girolamo, hvad han trodde om den unge kardinalens själafrid. Jag borde icke ha gjort det, jag borde icke ha frågat honom. Det vet jag icke, svarade han. Men han ref med händerna framför sig, som om han tryckts och plågats af en förfärlig vånda. Jag led med honom. Hvarför led han? Säg!» 
<sec/>
»Kanske fruktade han, att don Pieros höga rang skulle befria honom från rättvist straff?» 
<sec/>
»Hur kan du! Vet du icke att kardinaler ja till och med påfvar ha blifvit dömda till eviga straff. Nej, det var icke därför, han led. Kanske visste han mer om kardinalens straff, än hvad han ville och fick säga. Han var mycket lärd. Och jag har ju sagt dig, att han kunde förutsäga kommande ting? O, han var dock en underlig människa! När man endast talade om fester och glädje i Ferrara, i Milano, i Venedig, i Firenze, i Rom, öfver hela Italien, då slöt han sig inne och skref sånger, som bådade stora, stora olyckor. Och hvad skedde! Har icke redan stora olyckor timat? Tänk på Milanohertigens mord och på den stackars Niccolò, som stupade. Och säger man icke nu, att Italiens alla städer skola gripa till vapen och förgöra hvarandra inbördes? 
<sec/>
Jo, han var en underlig människa. Man kunde icke se honom utan att undra: Hvad tänker han på? Hvad har han i sitt sinne? Hans ögon voro aldrig tomma som andra människors, nästan aldrig. Hans röst var skroflig; och jag har aldrig hört någon tala så ojämnt; än gällt, än mycket lågt. Men när han sjöng, måste jag lyssna. Jag har hört honom sjunga om blommor; ibland sjöng han, så att jag ville dansa.» 
<sec/>
»Profeten?» 
<sec/>
»Hvarför säger du profeten? Hvarför säger du så? Är det något ondt att vara profet? Jag vet ju icke, om han är. Men förr sjöng han så, att jag ville dansa. Icke sedan. Icke sedan han varit i Faenza. Han gick dit för att höra en munk tala. När han kom tillbaka var han ganska lugn, och man kunde nästan se på honom, att han fattat ett beslut. Det hade han också. Men de glada sångerna fick jag aldrig mera höra.» 
<sec/>
»Hvilket beslut? Att gå i kloster? Eller att aldrig sjunga mer?» 
<sec/>
»Jo, han sjöng; men hans sånger voro så vemodiga. En kväll tog han lutan och sjöng för mor Elena och mig. Jag började gråta och lade mitt hufvud i mor Elenas knä; och hon smekte mig och rörde vid mitt hår. Plötsligt ryckte hon till, hennes fingrar stelnade och händerna lågo så tunga på mitt hufvud. Jag blef rädd. Jag trodde, att hon var sjuk; ja att hon kanske dött under sången, ty fingerspetsarna på min hals voro kalla. Jag vågade likväl icke röra mig. Och då Girolomo slutat, hörde jag mor Elenas röst: 
<sec/>
Min son, sade hon, detta var din afskedssång. 
<sec/>
Han lade lutan och gick fram och kysste hennes panna. Helt visst förstod hon honom. Men hon sade intet och en lång stund förblef hon orörlig. 
<sec/>
O, huru väl jag minns det! Dagen därpå var San Giorgios fest, och fader och jag deltogo i festtåget. Där gå dina vänner, sade fader, ser Niccolò och hela hans hus. Jag sprang bort till dem och hälsade. Och då jag icke såg Girolamo, frågade jag efter honom. Men den lille Marco gaf mig ett tecken, att jag skulle tiga. Jag följde dem hem och stannade hela dagen. Ingen nämnde Girolamo; och jag vågade icke fråga.» 
<sec/>
»Hade han rymt?» 
<sec/>
»Han hade gått hit till Bologna, till San Domenico. Först flera dagar därefter fick jag veta det. Då hade han skrifvit ett bref till ser Niccolò, ett fromt och godt bref; jag minns nu icke orden; men jag minns att de rörde mig djupt. Brefvet låg på mor Elenas knä, och hon smekte det med handen. Hon var helt säkert mycket bedröfvad; men hennes hjärta var städse ömt och kärleksfullt. Ser Niccolò gick länge af och an, och jag förstod, att han gärna ville säga något, men icke kunde finna lämpliga ord. Slutligen stannade han framför mor Elena och sade: Vår son har iklädt sig San Domenicos rustning. Han har gifvit sig åt den milde herren Jesus. Denna gåfva skola vi icke förtryta. 
<sec/>
Och mor Elena tog hans hand och kysste den. 
<sec/>
Men Ognibene, som är en stor syndare och mycket lustig, han sade: Hvem bryr sig om krigsherrns namn? Hercules eller vår herre Jesus, det betyder föga. En god krigsman skall Girolamo blifva; och ve den, som kommer under hans svärd! 
<sec/>
Då skrattade ser Niccolò, och vi tyckte alla, att Ognibene var lustig. Men mor Elena smekte brefvet.» 
<sec/>
Laodamia tystnade; envist betraktade hon San Domenicos murar, och jag kunde förstå, att hennes tankar alltjämt dvaldes hos mor Elena och hennes son. Mig hade hon glömt. Det gjorde mig ondt, ehuruväl jag måste medgifva, att den tunga hettan till någon del döfvade min smärta. Och det är ju möjligt, att min röst ljöd mer sömnig än sorgsen, när jag sade: 
<sec/>
»Du berättar väl, min Laodamia, din berättelse har nära nog kommit mig att glömma Mikaelsskogen, som skulle skänkt oss en behagligare skugga. Men nu vill jag göra dig en fråga: när tänker du glömma munken från Ferrara? Jag kan förstå, att en man, hvars vrede är häftig, och hvars ögon ha förmåga att genomskåda själar och framtid – jag kan förstå, huru svårt det bör vara att glömma en sådan man.» 
<sec/>
Hon vände sig häftigt mot mig och frågade, om jag trodde, att hon älskade munken. Men jag lät mig icke bekomma. 
<sec/>
»Därom vet jag intet.» sade jag. »Och därom frågade jag icke. Hvad jag vill veta är detta: när tänker du glömma profeten från Ferrara?» 
<sec/>
Ändtligen tycktes Laodamia förstå min fråga, hon betänkte sig. Under det att jag väntade på hennes svar, sökte jag göra mitt yttre så angenämt som möjligt; trots värmen lade jag kappflikarna ända upp till hakan för att framhäfva ansiktets oval; och jag tror, att mina ögon tindrade. 
<sec/>
Jag blef ej heller utan belöning; Laodamia strök med fingerspetsarna öfver mina ögonbryn. 
<sec/>
»Om jag såge honom nu,» sade hon. »Om han lämnade skolsalen och kom till oss här på vägen – så – jag vet icke. Nej, jag vet icke! Jag vet icke, hurudan han är. Därför kan jag icke glömma honom. Säg, Guido! Tror du? Om jag kände honom så, som jag känner dig, skulle jag kanske kunna glömma. Han är kanske icke märkvärdigare än andra. Men när jag ser honom, tror jag, att han bär på någon stor hemlighet. Och att han plötsligt skall tända en förskräcklig eld. Jag fruktar honom, men jag kan icke fly; jag kan icke älska honom. Och jag kan icke glömma.» 
<sec/>
»Laodamia!» ropade jag och kastade mig tätt intill henne. Jag grep kring hennes kropp och kysste. Med stor häftighet besvarade hon mina smekningar; hennes mun var eld och begärelse. 
<sec/>
Då öppnade jag mina ögon för att möta hennes blick. Och jag förstod, att af eld blir aska. 
<sec/>
Och jag slöt mina ögon. 
<chapter/>
<chaptername>Kap03</chaptername>

<chaptername>III.</chaptername>

<sec/>
Amerigo tillförde mig budskapet, om hvad som hade händt i Firenze. Den gamle ser Antonio, min höglärde fader hade sändt honom. Jag, som sedan flera år icke sett Amerigo, ville hjärtligen hälsa honom; men innan jag ännu omfamnat honom, började han redan berätta. 
<sec/>
Franceschino och Guglielmo, söner af Antonio de’ Pazzi, närde hat till Lorenzo de’ Medici. Och om anledningen härtill veta vi följande: När Imola skulle säljas, önskade Lorenzo köpa för republikens räkning; men äfven Hans Helighet Sisto önskade förvärfva hertigdömet åt en sin anförvant. Nu var Lorenzo påfvens bankir, och han och den rike Jacobo de’ Pazzi voro de enda, som kunde försträcka honom en tillräcklig summa. Och Lorenzo lät kalla till sig Jacobo och dennes brorson Guglielmo, som var gift med Lorenzos syster. För republikens skull, sade han, skola husen Medici och Pazzi i detta vara eniga. Vi skola hindra Hans Helighet från att köpa Imola. Jacobo lofvade för sig och för sitt hus; men några dagar därefter reste Franceschino till Rom för att med påfven underhandla om lån och för att för honom uppenbara Lorenzos afsikter. 
<sec/>
Så bröto Pazzierna sitt löfte och handlade svekfullt mot Lorenzo och mot republiken. Riario blef herre till Imola, som påfven köpt för trettiotusen dukater, och Lorenzo förlorade i den Heliga Stolen sin bästa kund. Nu växte hatet mellan husen Medici och Pazzi; och Franceschino, som alltjämt vistades vid det påfliga hofvet, smidde planer till Lorenzos fördärf. Till dessa onda rådslag lyssnade Hans Helighet och Salviati, ärkebiskopen af Pisa, som Lorenzo vägrat biskopsstolen i Firenze. Dessa funno nu ett enkelt sätt att beröfva Medicéerna makten; Lorenzo gick städse utan skyddsvakt, och de beslöto att låta mörda honom och hans broder Giuliano, den af folket älskade. 
<sec/>
I början af april tillkännagafs, att påfvens anförvant den unge Rafaello Riario, kardinal af San Giorgio, på resa från Pisa till Rom skulle passera Firenze. Genast bjöd Lorenzo honom att gästa sitt hus, och den unge kardinalen, som icke visste af sammansvärjningen, bodde någon tid i mediceiska villan vid Fiesole. Söndagen den 26 april önskade kardinalen bevista högtidlig mässa i Santa Reparata; han begaf sig dit, åtföljd af Salviati, af Franceschino de’ Pazzi, af grefvens fältöfverste, af ser Stefano, messer Jacobos kansler och af åtskilliga sammansvurna. På torget mötte Lorenzo och Giuliano med några vänner, bland hvilka var den ädle Poliziano. Franceschino gick bort till Giuliano, kysste hans kinder och tog hans arm under sin; ser Stefano följde Lorenzo, som vid kardinalens sida trädde in i Santa Reparata. 
<sec/>
Med stor andakt åhördes den heliga mässan, och man kunde icke förspörja något ovanligt; endast att Franceschino och ser Stefano icke böjde knä under mässoffret, och att ärkebiskopen af Pisa lämnat kyrkan. Nu höjde prästen kalken, och intet störde tystnaden. Men då han förde det heliga vinet till sina läppar, ljöd plötsligt ett skri: Giuliano föll till marken med Francheschinos dolk i hjärtat. Och Lorenzo kämpade med ser Stefano. 
<sec/>
Min Giuliano mördad. 
<sec/>
Jag kan höra de rasande skriken, som slukas och återkastas af Santa Reparatas hvalf. Jag ser Lorenzo. Mellan mördares och vänners heta hufvuden och lyftade armar ser jag hans kloka ögon, som forska efter räddning. Jag tror icke, att han förtviflade. Han var väl icke modigare än andra; men han var viss om sin lycka. Och då vänner och fiender fördes från sida till sida i vettlöst tumult, tog han steg efter steg fram mot Poliziano, som höll sakristians dörr på glänt. Francesco Nori höll han framför sig; Francesco föll. Prästerna strömmade ut från högaltaret, och mässförrättaren bar i den högt upplyftade kalken droppar af heligt blod. Och under det att tumultet växte kring prästen med det heliga blodet, lyckades Lorenzo nå sakristian, hvars dörr Poliziano hastigt stängde. 
<sec/>
Snart fyllde rop och skri och förskräckelse hela Firenze. Man fick veta, att ärkebiskopen af Pisa befann sig i palatset, fångad af herrarna, som han velat fånga. Man fick veta, att Jacobo de’ Pazzi sökte storma palatset för att befria ärkebiskopen. Man fick veta, att Giuliano var död och Lorenzo sårad. Då höjdes öfver staden det mediceiska ropet: Kulor! Kulor! Och jakten begynte. Franceschino dräptes, ärkebiskopen dräptes, hans broder dräptes och ännu en Salviati, som tillförne varit ärkebiskopens ovän men som valt denna dag till försoning. Mer än femtio män af Pazziernas anhängare blefvo denna dag dräpta, och deras lik hängde utanför Bargellos fönster. Följande dag greps messer Jacobo, som flytt ut på landet. Han hade stått efter Lorenzos lif, därför att denne beröfvat honom ett arf. Han hängdes; och samma dag hängdes brodern Renato. Ser Stefano, som sårat Lorenzo, lyckades fly och begaf sig till Turken, men följande år återfördes han och hängdes. Guglielmo, Andrea, Niccolò och Galeotto de’ Pazzi förvisades till fängelset i Volterra. Huset Pazzis egendom indrogs; och dess döttrar förbjödos att gifta sig, ett grymt förbud, som inom kort upphäfdes. 
<sec/>
Detta var, hvad som händt och hände med anledning af Pazziernas sammansvärjning. Och här har jag nedskrifvit det, dels emedan sammansvärjningen, långt ifrån att befordra sina upphofsmäns syfte, stärkte Lorenzos och huset Medicis makt; dels ock därför att berättelsen om dessa blodiga dåd med stort buller gick öfver hela Italien. Allra minst torde i klostren ha saknats ifriga lyssnare till den hemska saga, som rörde Hans Helighet så nära. Och en munk var det väl, som visste förtälja om Franceschino och Salviati, ärkebiskopen: hur de i dödsögonblicket sargade hvarandra med tänderna och gåfvo en förskräcklig bild af ogärningsmäns eviga kval. 
<sec/>
Amerigos budskap bragte mig i stor förlägenhet. Giulianos död smärtade mig; och när jag hörde, hvilken del påfven haft i den onda gärningen, förstod jag, att stora faror hotade republiken. Jag måste lyda min faders befallning att genast återvända till Firenze; Bologna skulle jag lämna och öfvergifva den, som jag älskade. Jag yppade min sorg för Amerigo; men han kunde icke trösta. 
<sec/>
»Är hon dotter af Roberto Strozzi, kan du icke påräkna din fars bifall och än mindre Lorenzos. Mordförsöket har helt säkert retat honom och gjort honom misstänksam. Och bland hans argaste fiender är Roberto. Nej, du bör icke ens nämna hennes namn, Guido. Och om du icke nämner hennes namn skall du snart hafva glömt henne. Du brukar icke ha svårt för att glömma, eller hur? Tag icke afsked af din Laodamia. Lämna Bologna utan att ha återsett henne. Afskedssorgen bränner sig fast i minnet.» 
<sec/>
Till följande morgon blef vår afresa bestämd; och under natten sökte jag Laodamia. Hon kom ut till mig i mörkret och lofvade att förblifva mig trogen. Ett silfverband knöt jag kring hennes hals. Och jag bad henne bära det, till dess jag återvände. 
<sec/>
När vi i dagningen redo ut genom stadsporten, frågade jag Amerigo: Hur länge binder en kvinnas löfte? Är ett löfte starkt som ett band af silfver? Men han skakade på hufvudet. 
<sec/>
»Du är barnslig, Guido,» sade han. »Har du icke vakat hela natten? Är du icke sömnig?» 
<sec/>
Laodamia återsåg jag icke; och ingen har kunnat säga mig, om hon ännu bär silfverbandet. Men hur länge löftet band, fick jag veta inom år och dag. Lorenzo sände mig med bud till kardinal Cibo, och kardinalen, som värderade alla nöjen, sina och andras, gaf mig till ledsagare en ung präst, som noga kände det romerska folkets förlustelser. Vi drucko vin, och då vinet förjagat mina bekymmer, bad jag prästen berätta några af sin herres äfventyr. Han berättade sirligt och likväl utan skrupler; han gjorde allt för att förhöja min glädje. Slutligen berättade han om kardinalens sista resa till Bologna. Och mig styrde min stjärna. 
<sec/>
»Bologna!» utropade jag. »Hvem har varit i Bologna och känner icke Laodamia? Hon är vacker som Simonetta, min stackars fränka.» 
<sec/>
»Laodamia? Laodamia, Roberto Strozzis dotter, är det henne, ni menar, messer Guidantonio? Jo, henne har jag sett och äfven beundrat, om jag också icke kan prisa henne så skön som den oförlikneliga Simonetta. 
<sec/>
Jo, hon sökte företräde hos hans Eminens. Och han vägrade ingalunda. Ja, hennes ärende vet jag icke; kanske ville hon, att kardinalen skulle medla mellan hennes far och Lorenzo de’ Medici. Det är möjligt; jag vet icke. Men angående hennes öde behöfver jag icke tveka.» 
<sec/>
»Hennes öde?» 
<sec/>
»Ja, när jag har lämnat en ung kvinna ensam med hans Eminens, behöfver jag aldrig undra öfver, hvad som skall ske.» 
<sec/>
Året före Sistos död och kardinal Giovan Battista Cibos upphöjelse kom prästen, kardinalens tjänare, till Firenze. Jag uppsökte honom, ty jag visste, att han nyligen varit i Bologna; och helt försiktigt ville jag föra Laodamia på tal. 
<sec/>
»Laodamia? Hvem är Laodamia? Ack, messer Guidantonio, hur många vackra kvinnor har jag icke sett! Bologna är vida kändt för sina kvinnors skönhet. Laodamia? Ja, jag minns icke, men det är ju möjligt, att jag sett äfven henne. 
<sec/>
Vet ni, hur mycket fotfolk Bentivoglio har?» 
<sec/>
Ännu en gång försökte jag väcka hans minne; men det var mig alltför motbjudande att omnämna hennes besök hos kardinalen. Prästen drack och sade: 
<sec/>
»Ja, låt oss då göra ett vinoffer åt er gudomliga väninna. Sedan kan jag kanske minnas henne. Bar hon pannsmycke? Vet ni, hur många lösaktiga kvinnor, Roberto Malatesta förde med sig i fält? Man påstår, att hertigen af Calabrien hade flera; men jag håller på don Roberto. Tror ni, man får gikt af kvinnor? Det är väl icke möjligt? Påfven lider förskräckligt af gikt. 
<sec/>
Messer Guidantonio,» hviskade han, »hur länge tror ni påfven lefver?» 
<sec/>
Nu började han redogöra för sin herre kardinalens utsikter; han skröt och påstod sig känna alla konklavens medlemmar, deras tankar och afsikter. Jag måste erkänna, att han var väl inne i dessa förhållanden. Och ehuru jag ej längre hoppades få höra något angående Laodamia, lyssnade jag dock gärna till hans tal. 
<sec/>
»Ja, jag tror mig kunna förutspå hans eminens Giovan Battistas snara upphöjelse; och kardinalens stjärntydare motsäger mig icke. Men en annan fråga är denna: kommer icke kardinalen att sitta bra illa på den heliga stolen? Hans Eminens har vant sig vid vissa nöjen, som han får svårt att afstå ifrån.» 
<sec/>
»Mig tyckes, att han äfven som påfve ...» 
<sec/>
»Min käre vän, tiderna förändras. Sisto kan ännu föra krig mot Venedig, under det att turken hotar kristenheten; Sisto kan roa sig, som han behagar. Men tiderna förändras. Jag var närvarande vid den stora domenicanerförsamlingen i Reggio. Och jag försäkrar er, min käre vän, jag såg ansikten, som kom mig att rysa. Dystra, hårda drag; sammanpressade läppar, som aldrig öppnas för att säga en ung kvinna någonting älskvärdt. Förskräckligt, min vän!» 
<sec/>
»Såg ni icke Giovanni Pico?» 
<sec/>
»Pico? Grefvens af Mirandola son? Ack jo, jo! Han är beundransvärd, min vän! Så ung och så lärd! Hvilken behaglig människa! Det var just bredvid honom, jag såg en af de argaste munkarna; de gingo sida vid sida, och den unge Pico tycktes endast alltför gärna lyssna till munken. Han lyckades skaffa sig en viss ryktbarhet; kanske har ni hört honom omtalas? Fra Hieronymus från Ferrara? Han lär vara son till hertig Borsos berömde läkare, Michele Savonarola.» 
<sec/>
»Sonson af Michele; Girolamo är hans namn»? 
<sec/>
»Ja, Girolamo. Ni känner honom? Ack, ja! Är han icke här? I San Marco? Man sade, att San Marco i Firenze hade sändt honom. Det visste ni icke? Ja, han var förut i San Domenico och därefter lärare vid domenicanerskolan i Ferrara. Men hans landsmän tyckas icke hafva uppskattat hans något klumpiga vältalighet. Den är förskräcklig, jag försäkrar er! Och då skolan stängdes på grund af kriget, skickades fra Hieronymus till Firenze. Har ni icke sett honom? Han är blek och mager och har brinnande ögon. 
<sec/>
Har ni icke ens hört talas om honom? Så märkvärdigt! Jo, jag hörde flera berättelser om den där munken. Han lär en gång ha farit i båt på Po i sällskap med en skara de råaste lansknektar. Vildar, förstår ni, som spelade och svuro och föga bekymrade sig om den där svarta kåpan. Men i ett nu reser sig munken och kastar sin vrede öfver dem med sådan kraft, att icke färre än elfva falla på knä, omvända och fromma som lamm. Tänk, så lustigt! Nästan som ett underverk. 
<sec/>
För öfrigt förvånar det mig icke. Jag höll själf på att falla af bänken, när han öppnade sitt gap. Ja, ett gap hade han! När jag hörde, att han kommit från Firenze, hviskade jag till min granne: Han har lärt ryta af de florentinska lejonen. Min granne fann det mycket lustigt. Men vi vågade knappt skratta. 
<sec/>
Hans röst dånade som ett åskväder öfver dessa vördade och lärda män. Det var fråga om kyrkans förfall; man skall naturligtvis alltid tala om kyrkans förfall. Och gör man det hofsamt och klokt, så är det ju möjligt, att det icke skadar. Vi hade redan hört åtskilliga lärda yttranden och yttranden, som icke saknade ett visst sirligt behag. Och så, plötsligt, reser sig en liten munk. Hvem är det? frågar jag. En broder från San Marco. Godt; han har kapuschongen nerdragen, och jag ser endast en stor näsa och ett par halfslutna ögon. Den där unge mannen är rädd, tänkte jag. Och i detsamma slår han upp ögonen och öppnar gapet. Santa Anna! Sin förskräckliga vrede öser han ut öfver våra oskyldiga hjässor; särskildt öfver min, tror jag. Nej, jag försäkrar er, messer Guido, jag kände mig fullständigt skandaliserad! Kyrkan må vara på förfall, det är möjligt. Men man behöfver väl icke skrika på det viset! Eller hur? 
<sec/>
Ja, jag var icke ensam i att ogilla hans beteende; jag hörde flera skarpa omdömen. Men naturligtvis fanns det många som så pinades af den väldiga stämman, att de slutade med att beundra. Nå, gärna för mig. Men man bör icke som den unge Pico tala om munkens vältalighet. Är det vältalighet att ryta fram en massa obehagligheter? Är det vältalighet, messer Guidantonio?» 
<sec/>
Laodamias beundrade beundrare lefde således i Firenze, i min stad! Om denna gnista, sade jag mig själf, om denna gnista flammar upp till en stor eld, skall den locka många. Den skall kanske locka Laodamia till Firenze. Härnäst jag möter en svartkåpa, skall jag se noga efter, om jag kan upptäcka en kyrkväggs lilla djäfvul under kapuschongen. 
<sec/>
»Domenico!» ropade jag på messer Domenico Bonsi, som befann sig i samma rum. »Domenico, känner du fra Girolamo, ett nytt ljus i San Marco?» 
<sec/>
»Jag har hört honom predika i San Lorenzo. Det är en from ung man med stränga grundsatser. Men hans framställning saknar behag.» 
<sec/>
»Ja, icke sant!» gladde sig prästen. »Icke sant, min herre? Han kan skrämma men icke intaga –» 
<sec/>
Jag lämnade dem i ett lifligt samtal. Det var min afsikt att söka hvila; men jag tog en omväg och nådde San Marco. Jag stannade vid denna lärdomens borg, som Cosimo de’ Medici så rikligt rustat med gods och med sällsynta och ovärderliga skrifter. Detta vördnadsbjudande hus är för mig förenadt med ett på en gång plågsamt och behagligt barndomsminne. Hit förde mig min kära moder, när jag en gång led af en svår tandböld. Den fromme och gode fader Antonio skall hjälpa dig, sade hon. Du skall icke vara rädd för honom; han är verkligen en helig människa, men hans ansikte liknar mer en döds än en lefvandes. Han ensam kan hjälpa dig i din svåra plåga. Och sannerligen! hade icke väl vändt sin näsa mot mig, förrän tandbölden sprack, och jag ilade därifrån, skrämd och glad och befriad. 
<sec/>
Detta minne dök upp för mig, under det jag stod och betraktade det mörka och sofvande klostret. Det föreföll mig som skulle ingen annan glädje kunna täfla med den, man erfar, då en svår plåga släpper. 
<sec/>
Och jag tänkte: Är det så, och det är sant, hvad många visa och fromma påstå, att jordelifvet endast är en lång bedröfvelse, hvem kan då täfla med döden som glädjebringare? 
<sec/>
Och jag tänkte och sade: 
<sec/>
»Lille munk, jag är dig främmande och fientlig. Men jag är en man, som Gud helt säkert skall sända nya plågor, och som skall få behof af nya läkemedel. Späk dig därför, lille munk, späk dig i natt och alla nätter! Vårda helighetsfröt inom dig och låt det växa till en stor och fruktbärande planta, som kan gifva dina fiender någon lindring.» 
<chapter/>
<chaptername>Kap04</chaptername>

<chaptername>IV.</chaptername>

<sec/>
Dessa ord sades utan allvar, ty i den stunden trodde jag icke, att Firenze kunde hysa en man, som ända till korsets fot skulle följa sin herre Jesus Kristus. Det dansande Firenze, som sjöng Lorenzos sånger! Firenze, där Hellas segrat öfver Palestina! Men är icke hedningarnas laster den yppersta jordmån för kristna dygder? Hade icke vår herre Jesus Kristus de otrogna judarnas brottslighet att tacka för sin sanna upphöjelse? Det är således bra kortsynt att i det djupaste mörker icke ana möjligheten af det klaraste ljus. 
<sec/>
Innocentius VIII, vid denna tid Kristi ståthållare på jorden, var en man, som i sin mån bidrog att genom en oöfverträfflig och hednisk lastbarhet bana väg för martyrer och helgon. Jag är tyvärr icke van att se andras synder fördunkla mina; men när jag jämför mitt lif med hans helighets, måste jag gifva honom ett nesligt företräde. Och jag vågar påstå, att icke heller Lorenzo, den store medicéern, kunde mäta sig med Kristi vicarie vare sig det gällde att beröfva folk, ägodelar, lif, döttrar och söner eller att uppfinningsrikt och ständigt med nytt och ovanligt behag njuta af kvinnors skönhet. 
<sec/>
Alltsedan hedna-kejsarnas gläsande dagar torde romerska folket ej ha bjudits så lysande fester, och Tibern ej slukat så många lik. I denna kristenhetens stad blef, som rimligt är, rikedom ansedd som ett brott; ja, rikedom och kärlek äro i Rom de enda brott, som kunna sonas med döden. Och samtidigt äro död och kärlek de enda handtverk, som där betalas. Den rike dödas och för betalningen köper mördaren hans dotter. Så firar Amor ständigt nya fester vid Tiberns stränder, som öppna sig för de döda. Och Rom har nått sitt mål, Rom har blifvit den syndande mänsklighetens hufvudstad. Den stad, där de största synderna begås och förlåtas. 
<sec/>
Med Rom kan mitt Firenze icke täfla. Väl har jag varit i Bargello och sett skyldiga och oskyldiga hänga i samma rep; väl har jag hört statens och de fromma kassornas guld skramla i Lorenzos händer. Och gud Amor har jag sett springa på gatorna, naken och begifven på så galna upptåg, att äfven gamla män och helt unga flickor stannat och alltför länge betraktat honom. Men med Rom kan mitt Firenze ej täfla. Här lefva unga kvinnor, som anse dygden vara någonting eftersträfvansvärdt, och män, som – ifall det behöfdes – skulle vilja offra något för statens väl. Jag är öfvertygad om, att sådana finnas i Firenze; jag har själf sett dem. Ja, jag tror, att om jag sökte bland de ungdomar, som förklädda till fula djäflar eller vackra bacchanter följde Lorenzos nattliga ströftåg, skulle jag kunnat finna en yngling, hvars läppar icke tröttnat hviska: Kärlek och ett ädelt hjärta –. Eller hade jag kanske funnit en man, som rodnade öfver satyrskägget och jämmerligt haltade på bockfoten. 
<sec/>
Dig, min lysande Lorenzo, vill jag icke anklaga hvarken för att hafva tvingat andra till köttets synd och en gudaförgäten glädje, ej heller för att hafva tillgripit andras ägodelar. Ty tvingade du, var du helt säkert själf tvingad; och det du stal, hade kanske andra stulit från dig och skulle af andra åter stjälas. Jag har hört dina samtal med den lärde Ficino och den gudomlige Poliziano; du har räddat Firenze och skonat tusendens lif; med list besegrade du Milanos sluge hertig och med ädla tankar betvang du den uppbrusande Arragoniern. Hvem kan bevittna ett så vackert och sinnrikt skådespel utan att glömma allt, som kan läggas aktören till last af sededomare? Och för öfrigt – hvem vågar i detta nådens och Alexander Borgias år fälla dom öfver sedeslöshet? Det vore brott mot religionen. 
<sec/>
Mäster Sandro Botticelli brukar säga: 
<sec/>
»Skönt var Medicéerns gästabud, Hellas’ gudar voro hans gäster. Härligt var ock det tempel, han ville bygga. Ett tempel för treenigheten Skönhet, Förnuft, Godhet! Och Platon var hans helgon –» 
<sec/>
»Goda mästarel» afbryter jag honom. »Jag har visserligen hört, att Ficino byggt ett smakfullt altare åt Platon. Men hur kan du våga påstå, att Hellas’ gudar gästat Firenze?» 
<sec/>
»Icke? Icke gästat Firenze? Och Lorenzos sånger, äro de icke fyllda af Dionysos’ röst? Föddes icke Venus på nytt, då Simonnetta log, då den lilla Albiera trådde dansen eller då den Oförlikneliges dotter, monna Maddalena, lämnade jungfrurnas krets –» 
<sec/>
»Monna Maddalenas skönhet tilltalar mig icke; hon påminner något om sin broder, don Piero. – Nej, mästare, har Venus födts på nytt, så är äran din –» 
<sec/>
»Skämta icke om detta, Guido; jag sörjer gudarna, som lämnat oss. Snart skall äfven den lättfotade Amor fly Toscanas kullar och gifva makten åt Dantes grymma kärleksgud med det blodiga hjärtat. –» 
<sec/>
»Aha!» utropar jag. »Där ser jag blod sippra; där har pilen träffat!» 
<sec/>
Men Sandro knyter näfven. 
<sec/>
»Djäfvulen må ta gud Amor, om han vill. – Ni minns altaret, jag reste åt Apelles? Det har jag måst rifva.» 
<sec/>
»Hvarför?» 
<sec/>
»Munkarna!» 
<sec/>
»Hvilka munkar!» 
<sec/>
»I San Marco.» 
<sec/>
Den tid, som statens tjänst lämnat mig öfrig, har jag ganska rättvist fördelat mellan San Marcos bibliotek och mäster Sandros bod. Någon gång har jag ju deltagit i offentliga fester och i karnevalsskämt. Och någon gång har jag drifvit mig själf till platoniskt djupsinne i akademin. Men bullersamma nöjen ha så småningom blifvit mig plågsamma, och de lärda och ofta hetsiga samtalen efterlämna en trötthet i mitt hufvud, som skadar mina göromål. 
<sec/>
I Sandros bod har jag skämtat, druckit vin och äfven något filosoferat. Kunderna ha icke alltid varit mig behagliga; men man behöfver ju sina fiender för att få säga en och annan liten elakhet. Och för att öfva sig i försvaret. Alla nyheter föras till torgs i Sandros bod: mäns lycka och kvinnors dygd – och helst naturligtvis deras olycka och odygd. Själf har jag bidragit med några berättelser från palatset eller från De Sjuttios sammankomster. Hvad jag berättat har ofta varit osant och alltid oskyldigt. Jag är ingen bråkmakare; men jag tycker om, när mina vänner säga: Det har messer Vespucci reda på hanpå, han känner de där herrarna. Han är statsman. Statsman är ett ord, som min unge vän Biagio ofta använder. 
<sec/>
Lärda trätor saknades dock icke. När monna Maddalena förmäldes med påfvens son, undrade vi om icke hans helighets son själf borde anses helig och om icke det, som nu skulle ske mellan dessa båda unga, följaktligen också borde betraktas som heligt. Härvidlag kommo vi icke till någon bestämd slutsats. Men när den sjuttonårige Giovanni de’ Medici kort därefter erhöll kardinalshatten, enades vi i den åsikten, att alla andliga värdigheter borde gifvas åt unga män, som ännu äga förmågan att njuta däraf. 
<sec/>
Sandro, som ofta med stor färdighet tecknade eller målade kvinnokroppar, hade ständigt två eller tre flickor, som åto hans mat och drucko hans vin. Dessa kvinnor voro ibland enfaldiga och obildade, men de ägde nästan alltid något drag af skönhet. Och stundom voro de så behagliga, att äfven en förståndig man kunde känna sig fängslad och lycklig i deras närvaro. De voro sällan ovänliga; och de talade om sina känslor och omständigheter med en öppenhet, som gjorde dessa samtal ganska lärorika. En af dessa, en helt ung flicka, frågade jag: 
<sec/>
»Kan en kvinna vara så intagen, så behärskad af en man, som hon icke älskar, att hon glömmer sin älskare eller kanske till och med vägrar honom, hvad han begär.» 
<sec/>
Detta älskvärda lilla barn lade sitt hufvud på sned och sade: 
<sec/>
»Jag kan aldrig vägra den jag älskar –» 
<sec/>
Då vände jag mig till en mera mogen kvinna och framställde samma fråga. Hon svarade: 
<sec/>
»När jag var helt ung, hade min biktfader en sådan makt öfver mig, att han kunde förmå mig till hvad som helst. En gång befallde han mig att aflägga kläderna och därefter begöt han mig med en mycket illaluktande vätska. Han trodde nämligen, att det är vår behagliga doft, som lockar männen till oss. Men jag märkte ingen förändring på grund af den där vätskan, som dessutom snart nog fördunstade. Tvärtom hände det mig –» 
<sec/>
»Älskade du den där prästen? Eller hvarför lät du honom behandla dig så skamlöst?» 
<sec/>
»Nej, jag älskade honom icke och han icke mig. Men han gjorde så där för att frälsa min själ, och då kunde jag ju icke vägra. Kvinnorna synda måhända icke mer än männen; men jag tror att de ha större behof af förlåtelse. Åtminstone har jag alltid känt mig behöfva den Heliga Jungfruns förbön. Och då är det ju bäst att helt och hållet öfverlämna sig åt en präst.» 
<sec/>
Doffo Spini afbröt vårt samtal med ett plumpt skämt. 
<sec/>
»Om prästerna voro prästinnor, skulle äfven männen känna ett sådant behof af att helt och hållet öfverlämna sig.» 
<sec/>
Doffo är en sälle, som egentligen icke passar mig. Hans skämt öfverskrida alltför ofta det smakligas gräns. Och dessutom ger han sig sken af att vara invigd i don Pieros hemliga planer, hvilket alls icke torde vara fallet. Senast påstod han sig veta, att don Piero och franska kungen skulle ha kommit öfverens om stadens ödeläggelse. Jag vet, att det icke så förhåller sig; men detta dumma rykte har pinat mig. Hvad som förenar mig och Doffo är en gemensam ovilja mot vissa andans män, vissa predikare. Den berömde fra Mariano, hvars predikningar väckte så stor uppmärksamhet i Firenze, framkallade hos mig en stark afsky, som Doffo tycktes dela. Han sade: Den där munken talar, som om han ville smickra en sköka till någon neslig handling. – Hvad kvinnorna beträffar, äro vi däremot icke af samma åsikt, Doffo har, skulle jag tro, ingen åsikt alls; hans kärlek är alltför djurisk. Jag känner mig upprörd, när jag ser honom omfamna varelser, med hvilka jag bytt tankar eller ögonkast. 
<sec/>
Mäster Sandro hade således rifvit sitt Apellesaltare och jag frågade honom, om han ärnade resa ett nytt åt Cimabue eller kanske åt Giotto? 
<sec/>
»Nej.» sade han. »Jag reser icke mer något altare. Menar ni kanske, att den barbariska konsten åter skall komma till heders? Jag tror, ni har rätt, fullkomligt rätt. Ty gudarna ha lämnat oss –.» 
<sec/>
»Gudarna?» utropade Doffo. »Gudarna ha aldrig besökt Arnostaden. Eller tror du dig i Lorenzos legda följe kunna finna några tempeltjänare? Ja, lika mycket tempeltjänare som jag!» 
<sec/>
»Lorenzo ensam –» 
<sec/>
»Lorenzo är sjuk!» skreko kvinnorna. 
<sec/>
»Tyst!» 
<sec/>
»Jag har träffat en kurtisan, som icke till något pris ville ha med Lorenzo att skaffa. Hon var rädd för smitta.» 
<sec/>
Sandro suckade. 
<sec/>
»Äfven jag har mina skäl att tro på Lorenzos sjukdom. Och kanske är det aningen härom, som trycker Firenze. Messer Bonsi har på sista tiden sett mycket bekymrad ut. Och äfven ni, Guido. – För mig är det dock värre än för någon annan. Statens tjänst skall alltid skötas, äfven om den skötes dåligt. Konstens däremot – Don Piero är en mycket vacker ung man, icke sant? Och outtröttlig i att öfva sin kropp. Men jag tror icke, han älskar konsten.» 
<sec/>
»Endast kurtisaner och munkar älska konsten!» 
<sec/>
»Du hädar, Doffo! – Men hvad munkarna beträffar, så inge de mig stora bekymmer. Det är icke längre någon hemlighet, att San Marcos munkar börja bli gudaktiga!» 
<sec/>
»Fra Girolamo är återkallad!» 
<sec/>
»Hvem är fra Girolamo?» frågade jag. 
<sec/>
»Känner du icke munken, som talade med en nunna och plötsligt förlorade sansen, därför att han såg himlen öppna sig! Jag skulle vilja ta reda på den där nunnan.» 
<sec/>
»Och du fruktar således, min käre Sandro, att din konst skall förlora sina beskyddare?» 
<sec/>
»Med Lorenzo dör den sanna konsten. Sedan kommer turen till den orörliga och halfdöda madonnan och till den korsfäste, hvars blod långsamt stelnat under nära femton hundra år.» 
<sec/>
»Du hädar!» gaf Doffo igen. 
<sec/>
»Jag hädar icke; jag sörjer. Jag hade hoppats på den återuppståndne Kristus, en lifgifvande Kristus-Dionysos. – Nu misströstar jag.» 
<sec/>
»Om att få sälja, ja!» 
<sec/>
»Äfven det. – Snart är det endast gatpojkarna och de små slinkorna, som besöka min bod. Rätt ofta kommer ett band sådana där gynnare inrusande och begära att få se mina arbeten. De äro mycket oförskämda, och de äta upp allt ätbart. Men jag kan icke hjälpa, att jag tycker om dem. De granska mina figurer en för en; den är vacker, den är vacker, den är ful, den får ni göra om, mäster Sandro. Ibland äro de stilla, tiga; fiickornaflickorna stödja sig mot sina unga älskare. Halft omedvetet intaga de vackra ställningar, den starka färg, som vilda lekar gifvit dem, förrinner, och deras leende läppar skiljas som till en fråga. 
<sec/>
De lämna någonting efter sig, någonting i luften, som jag kan begagna mig af.» 
<sec/>
Doffo skämtade elakt; men jag sade: 
<sec/>
»Så länge du har barnen på din sida, Sandro, behöfver du icke frukta.» 
<sec/>
Sandros ungdomar känner jag från gatorna. De svärma kring mig, när jag går på via Larga., och ännu mer när jag går från Palatset till torget eller till Santa Maria-porten. Jag för alltid med mig någonting hvarmed jag kan köpa mig fri, ty de snärja rep kring mina ben och fordra lösepenning. Jag tycker icke om dem, de härma mina axelryckningar, och flickorna peta mig på ett föraktfullt sätt i sidan. Och dessutom måste jag erkänna, att jag är rädd för deras lek med stenar. De kasta så stora stenar. Jag såg själf en liten byting – som nyss kilat mellan mina ben antagligen för att få mig på fall – jag såg honom hoppa bland grundstenarna till det hus, messer Strozzi håller på att bygga. Rundt omkring stojade skaror af unga odjur, och jag gaf icke akt på, hvarifrån stenen kom. Men den träffade gossen i pannan och slungade honom ned framför mina fötter. Han låg på rygg med utslagna armar; bröstet och den lilla magen skakade, som om han skrattat. Men han skrattade icke; och ögonen skelade hemskt under den krossade pannan. Jag lät genast hämta hjälp från Bigallo, och begaf mig därefter till San Marcos bibliotek för att i vettigt umgänge söka utplåna minnet af den obehagliga händelsen. Men ända in i de tysta salarna trängde gatpojkarnas skrik, när de rusade via Larga fram för att bringa någon lysande kurtisan sin hyllning. 
<sec/>
Jag beklagade mig inför den gode gamle fra Gemisto. 
<sec/>
»Ja,» sade han. »Det sägs, att de där unga syndarna redan tidigt begå mycket svåra felsteg. Det är synnerligen beklagligt. Men de ha kanske ingenting annat att göra?» 
<sec/>
Om jag icke misstar mig, blef fra Gemisto novis i San Marco redan under den fromme Antoninos tid. Han såg Angelico föra penseln; och han var väl bland de första, som fingo damma och vårda de dyrbara manuskript, Niccoli med så mycken möda och kostnad förvärfvat i österlandet. Dessa skatter voro kärare än någonting annat och jag tror, att han åsidosatte mycket viktiga saker för att noggrant kunna rengöra och skydda grekiska och arabiska filosofer. 
<sec/>
»Fra Gemisto,» sade jag. »Det är nu längesedan jag här råkade Ficino och den gudomlige Poliziano. Det förefaller mig, som skulle San Marcos bibliotek ej längre ha så många och så ifriga besökare som förr. Är det så?» 
<sec/>
Hans skakande haka sade mig, att min fråga upprört honom. Men han svarade: 
<sec/>
»Ni tar fel, messer Vespucci. Här komma fortfarande många lärda och värdiga män. Men icke vid den här tiden.» 
<sec/>
»Och hvarför icke vid den här tiden?» 
<sec/>
»Därför att vid denna tid talar fra Girolamo under rosenbusken.» 
<sec/>
»Fra Girolamo?» 
<sec/>
»Vet ni icke att han är återkommen?» 
<sec/>
»Jo, jag har hört. – Var det således han, som samlat så många åhörare på klostergården?» 
<sec/>
»Ja. – Känner ni honom icke? Jag trodde hela Firenze hade hört hans predikningar.» 
<sec/>
»Fra Gemisto, jag har verkligen hört honom: en gång i San Lorenzo och en gång här i klosterkyrkan. Men jag talar ogärna därom, ty – uppriktigt sagdt – jag fann ingenting märkvärdigt hos den mannen.» 
<sec/>
»Ni fann icke? – Åjo, han är mycket lärd. Jag har hört honom utlägga det platoniska dygdebegreppet på ett sätt, som vann Ficinos erkännande. Men hans vältalighet är något rå och lämpar sig bäst för kvinnor. Till en början var det också endast kvinnor, som åhörde hans predikningar. Ja tror, att det en smula förargade honom, ty på kongressen i Reggio lär han ha utfarit ganska våldsamt mot sina mer begåfvade medbröder. – Ja, ja. Han är from och sträng och dygdig, det säger jag ingenting om. Men han har en benägenhet att anklaga sina förmän, som icke är lyckliglyckliga. Ni vet ju, hvilka obehagliga och säkerligen falska rykten, som utspredos efter hans helighets val? Om simoni och allt det där? Fra Girolamo blef mycket upprörd, och man måste skicka ut honom på landet, till trakten af Siena. Där lär han ha uttalat synnerligen märkvärdiga och olämpliga åsikter angående den heliga kyrkan. Det var ju förskräckligt; men när det sker på landsbygden, så betyder det ju icke så mycket. De goda landtmannen ta ej illa upp. – Sedan dess har han predikat i Brescia och med stor framgång gjort utläggningar öfver Apokalypsen.» 
<sec/>
»Apokalypsen är en förträfflig skrift, när det gäller att göra utläggningar.» 
<sec/>
»Det har ni rätt i, messer Vespucci, det har ni rätt i. Han fortsätter också alltjämt med Apokalypsen. Icke utan framgång, som ni ser. – Men det lustiga är, ser ni, det lustiga är, att nu talar han icke blott om kyrkans utan äfven om Firenzes förfall! Han säger många beska saker om medicéerna.» 
<sec/>
»Hvarför finner ni det så lustigt?» 
<sec/>
Gubben knep med ögonen och hviskade: 
<sec/>
»Mycket, mycket lustigt, messer Vespucci. Det var nämligen Lorenzo själf, som lät återkalla honom från Brescia. Det lär vara Giovanni Picos fel – eller förtjänst, om ni så vill. Ni känner ju den unge grefven af Mirandola? Det är en utomordentligt behaglig ung man; och oerhördt lärd. I Rom framlade han nio hundra teser, som i hufvuddrag innehöllo allt, hvad mänskligt förnuft och gudomlig uppenbarelse äger. Men påfven fördömde hans skrifter, och i förskräckelsen utgaf den stackars Pico ett försvar. Det var illa gjordt. Teser kan man ju gärna sätta upp, när man är rik och förnäm och oerhördt lärd. Men man bör icke försvara, hvad påfven redan dömt. Det fordrades också hela Lorenzos inflytande för att stilla hans helighets vrede. Pico tog naturligtvis tillbaka alltsammans; men nu går han i en ständig oro –» 
<sec/>
»Nå? Och fra Girolamo?» 
<sec/>
»Fra Girolamo lärde Pico känna vid mötet i Reggio. Nu ville han inhämta den lärde broderns åsikter beträffande de olycksaliga teserna. Och därför förmådde han Lorenzo att återkalla honom. Men det var icke klokt handladt, icke klokt handladt. Sanna mina ord, messer Vespucci!» 
<sec/>
»Det sägs, att fra Girolamo kan förutsäga kommande ting?» 
<sec/>
Gubben blef plötsligt het och talade under lifliga åtbörder. 
<sec/>
»Verkligen? Det sägs! Verkligen? Då vet ni mer än jag, min käre son. – Jag hoppas, att det icke är någon af bröderna i San Marco, som sagt er detta?» 
<sec/>
Jag lugnade honom sägande, att jag hört det berättas i Palatset. 
<sec/>
»Man talar således om honom i Palatset? – Ja, ja, jag har sett Piero Capponi och Francesco Valori bland hans åhörare. 
<sec/>
Jag vill säga er, min son: det är mycket farligt att förutsäga kommande ting. Ty endera har man sin kunskap från djäfvulen och begår då en dödssynd; eller också har man den af Gud och är då kättare. – Det vill säga, man påstår sig ha den af Gud, men har den naturligtvis likafullt från djäfvulen. Likafullt från djäfvulen, messer Vespucci!» 
<sec/>
»Men om han är en profet?» 
<sec/>
»Inga sådana skämt, min käre! De anstå oss icke. 
<sec/>
Det är för öfrigt fra Girolamos eget fel, att sådana rykten uppstå. Han talar understundom något dunkelt. Så har han förtalt en högst egendomlig tilldragelse från sin resa. Högst egendomlig.» 
<sec/>
»Berätta!» 
<sec/>
»Om ni icke för den vidare? 
<sec/>
Det lär ha händt honom på vägen från Brescia. Strax hitom Bologna kände han sig så uttröttad och så modlös, att han beslöt vända om. Tanken på det lysande och lärda Firenze gjorde honom försagd, det förvånar mig icke. Och jag kan icke hjälpa, att jag skulle funnit det lyckligt, om han verkställt sitt beslut. Men det gjorde han icke; och hör nu hvarför: en okänd man kom honom till mötes, stödde honom, uppmuntrade honom, förde honom till ett härbärge, där han fick hvila ut, och följde honom sedermera ända fram till porta San Gallo. Där skildes de, och den främmande sade: Gud har sändt dig, gör hans vilja. Eller något dylikt. – Ni finner det egendomligt. Ja, jag medger. Men hvarför behöfver den mannen hafva varit en ängel?» 
<sec/>
»En ängel? Påstår fra Girolamo –» 
<sec/>
»Nej, nej!» förargade sig den gamle. »Det fattas bara att han öppet skulle tillstå någonting dylikt! Men han framställer saken på ett sätt, som kan förbrylla de unga,. Dessa fantastiska sinnen äro mycket förtjusta i alla sorters underverk.» 
<sec/>
»Ni tror då icke på änglar, fra Gemisto?» 
<sec/>
»Käre son, jag tror på den heliga Kyrkan, och den heliga Kyrkan tror på änglar; alltså äfven jag! För öfrigt är det mycket troligt, att det Goda någon gång tar gestalt af oförliknelig Skönhet. Men dessa uppenbarelser äro synnerligen sällsynta. Och jag tror icke, att fra Girolamo är tillräckligt god filosof för att hugnas med en sådan –» 
<sec/>
»Ack, hvad ni bedröfvar mig, fra Gemisto!» utropade jag. »Endast alltför ofta har jag i lättsinne eller i stor smärta förnekat den Allsmäktige. Men däremot har jag aldrig upphört att hoppas på underverk och änglar.» 
<sec/>
Fra Gemisto skrattade. Kanske trodde han, att jag skämtade. 
<chapter/>
<chaptername>Kap05</chaptername>

<chaptername>V.</chaptername>

<sec/>
Tvänne gånger hade jag hört munken predika i San Marcos kyrka. Första gången var jag tyvärr illamående och föga i stånd att fatta, hvad som sades. Kvällen förut hade jag fördröjt mig hos mäster Sandro och till på köpet ätit af en mjölkrätt, som en lärling, en ung calabres, hade tillredt. Den smakade fruktansvärdt illa, och jag återvände snart till mina kära bönor; men det lilla, jag förtärt, var tillräckligt för att förstöra min nattro. Jag hade plågor, var än varm, än kall, och i den yrsel, som ofta åtföljer magens ohälsa, beslöt jag mig för att följande dag besöka San Marco och den märkvärdige munken, som jag ännu icke sett. Jag ställde mig så nära predikstolen, att jag tydligt kunde urskilja hans ansikte. Det var icke vackert, men det påminde mig icke om någon liten djäfvul. Snarare minde det mig om de lustiga vrångbilder, jag sett en ung målare utföra: hufvudet är för litet för näsa, mun och ögon. Emellertid susade det så starkt i mina öron, att jag icke kunde förstå hans ord. Han tycktes vara ganska häftig; hans händer kretsade kring hvarandra som kämpande fåglar, och slutligen skakade han dem våldsamt öfver mitt hufvud. Då drog jag mig baklänges och sade till messer Bonsi: 
<sec/>
»Den här munken tråkar ut mig.» 
<sec/>
Han hörde mig icke, han lyssnade till munken. Men jag förlorade medvetandet och föll rakt på honom. Några dagar därefter frågade Doffo Spini, om jag svimmat af förskräckelse. Det förargade mig, och jag beslöt att icke återvända till San Marco. Detta hände mot slutet af fastan. 
<sec/>
Nästa San Giovanni-fäst sökte jag i guldsmedsstånden efter ett smycke, som jag ville gifva en af Sandros väninnor. Jag upptäckte ett silfverband, ganska likt Laodamias. Då jag närmare betraktade bandet, fann jag, att det var lagadt på två ställen och således icke nytt. 
<sec/>
»Det här har ni icke gjort själf, mäster? Har ni köpt det?» 
<sec/>
»Ja.» 
<sec/>
»Af en ung kvinna? I Firenze?» 
<sec/>
»Ja.» 
<sec/>
»Är hon kvar i staden?» 
<sec/>
»Hur ska jag veta det?» 
<sec/>
»Hur såg hon ut?» 
<sec/>
Det visste han icke. Jag köpte bandet och bär det själf. Har det varit Laodamias, skall ingen annan bära det, tänkte jag. Men Laodamia vill jag icke söka. Äro stjärnorna gynnsamma, och vill Gud, skall hon en dag komma mot mig och fråga leende: Minns du skogen, som vi aldrig nådde? Att hennes fägring kanske försvunnit under de gångna åren, tänkte jag litet på. Jag kände vackra unga kvinnor och längtade icke efter hennes kropp. Jag längtade efter den där frågan, som föreföll mig bra ljuf. Hvarje morgon upprepade jag frågan och beredde mig därigenom en barnslig glädje. 
<sec/>
Men slutligen blef jag trött. Det är icke du, som skall göra den frågan. Och om du icke söker Laodamia, skall du icke finna henne. Kanske lefver hon i Firenze, och du går dagligen förbi hennes bostad. Stjärnorna hjälpa icke! 
<sec/>
Dagen efter allhelgonadagen uppsökte jag den gamle guldsmeden, som har en liten bod vid Santa-Mariaporten. 
<sec/>
»Mäster, kan ni minnas, när ni köpte det här?» 
<sec/>
»Är det icke tjugu år sen, så är det åtminstone tio. Hvad vet jag?» 
<sec/>
Jag såg på bandet och märkte nu, att det var alltför slitet för att det skulle kunna vara Laodamias. Min narraktighet förtörnade mig, och jag ville åter sälja bandet. Men gubben vägrade. 
<sec/>
»Kvinnorna tycka icke längre om silfverband, messer Vespucci. Det är endast gamla käringar, som bära dylika.» 
<sec/>
Jag dolde bandet under rocken. Laodamia finns således icke i Firenze, och jag skall icke höra hennes fråga. Detta gjorde mig mycket nedslagen. Om jag ändå funne henne, så skulle jag gifva henne det här bandet. Hon har kanske mistat det jag gaf. 
<sec/>
»Dessutom, messer Vespucci, har jag snart förlorat lusten att köpa gamla smycken. Kvinnorna sälja sina smycken och köpa icke nya. Det går knappt en dag, utan att jag lockas betala en eller annan prydnad alltför högt.» 
<sec/>
»Är det unga kvinnor, som sälja sina smycken?» 
<sec/>
»Ja.» 
<sec/>
»Och hvarför? Är nöden så stor i Firenze?» 
<sec/>
»Det vet jag icke. San Martinos goda män ha fullt upp med pängar för de fattiga. Men mig ger man ingenting. Och köper ingenting. Den där förbannade munken i San Marco förbjuder sina biktbarn att pryda sig.» 
<sec/>
Munken! Om Laodamia lefver i Firenze, skall jag kanske finna henne hos munken, som guldsmeden förbannar. Hon var fordom mycket smyckekär, och hvem vet om hon icke nu finner sina prydnader alltför tunga? Och söker befrielse i San Marco? 
<sec/>
I kyrkdörren stod broder dörrvaktaren; hans feta kinder voro blossande röda af ansträngning och glädje. 
<sec/>
»Ni kommer icke in, messer Vespucci!» ropade han. »Ni kommer icke in. Kyrkan är full, full, full!» 
<sec/>
Jag vände och mötte Francesco Valori. 
<sec/>
»Följ mig,» sade han. »Vi gå genom sakristian.» 
<sec/>
Man öppnade för oss; vi gingo öfver gården och in i sakristian. Valori höll mig i armen och gjorde ett tecken, att jag skulle vara tyst. 
<sec/>
Vid bordet låg en svartkåpa på knä; han stödde sitt hufvud i händerna, som om det varit mycket tungt. 
<sec/>
»Är det han?» hviskade jag. 
<sec/>
Nu grep munken kring bordskanten för att stå upp; Valori skyndade till och stödde honom. Jag tror knappt, att munken såg honom; hans ögon stirrade, hans blick tycktes mig sakna förstånd. Hufvudet vaggade af och an, när han med hastiga, haltande steg begaf sig ut i kyrkan. Vi följde honom. 
<sec/>
Det plågade mig att se de otaliga unga och gamla ansikten, som vändes mot oss. Jag stannade och dolde mig bakom dörrposten, under det att Valori oförskräckt följde predikanten. Det förvånade mig, att mannen, som endast med möda kunde stå upp från golfvet och styra sina steg, att han vågade träda inför en så stor församling. Och hur skulle jag bland alla dessa kunna finna Laodamia? Men om Gud hjälper munken genom att gifva honom stor enfald eller stort mod, så bör kärleksguden hjälpa mig genom att skärpa mina ögon eller genom att göra mitt hjärta känsligt för den älskades närhet. 
<sec/>
Älskade? frågade jag mig själf. Och jag svarade: Det är icke kärleksguden du bör anropa, utan en gud, som vill hjälpa dem, som icke älska och likväl längta. 
<sec/>
I detsamma började predikanten; han hof upp sin röst och sade: 
<sec/>
»Deus meus in te confido, non erubescam –» 
<sec/>
Och när jag hörde detta, slog jag ned ögonen och mitt ansikte rodnade. 
<sec/>
Hvilka ord han sedermera använde, minns jag icke. Murutsprånget hindrade mig att höra en del; och hvad jag hörde, tycktes mig hvarken till innehåll eller utförande vara anmärkningsvärdt. Jag sökte Laodamia bland de många; jag lät blicken vandra från ansikte till ansikte. Plötsligt märkte jag hos alla dessa människor ett högst egendomligt uttryck: en nyfiken, förskräckt, begärlig väntan. Munken hade tystnat. Predikan kunde icke vara slut. Hvad sker då? Ser han syner? Guds änglar? Eller lyfter han just nu sina händer för att slunga vrede och dom öfver påfven och Lorenzo? 
<sec/>
Jag sträckte mig fram men kunde icke se honom. Åter talade han. Men lågmält, så lågmält, att rösten stundom knappt nådde läpparna. Och likväl gnisslade orden; de svaga orden pepo och jämrade sig som fågelungar. Hastigt följde de hvarandra, ropande på slut! slut! Vi orka icke mer. 
<sec/>
Jag orkade heller icke mer; jag smög mig ut genom sakristian. När jag kom ut på torget, såg jag broder dörrvaktaren sitta på stentrappan. Han var tydligen mycket belåten. 
<sec/>
»Hvarför går du inte in och hör, broder dörrvaktare?» 
<sec/>
Han skrattade. 
<sec/>
»Nej, hvarför skulle jag? Där är ju likväl fullt, så fullt!» 
<sec/>
Skratta icke, lille broder dörrvaktare! San Marcos ljus flämtar. Hvem vet, om det icke snart skall slockna? 
<sec/>
Förvisso är döden oss mycket nära. Mer aflägsen kanske, än hvad vi stundom säga oss hoppas; men nästan alltid närmre än hvad vi i själfva verket tro. Det är därför mycket klokt att i tid tänka på sin hädangång. Men det är också mycket obehagligt. 
<sec/>
I Rom ådrog jag mig feber. Jag hade att förhandla med flera högt ansedda män angående monna Maddalenas giftermål och den unge Giovannis kardinalshatt. Jag sade ord för ord, hvad som var mig ålagdt. Och jag slutade mitt anförande: Måtte Gud beskydda den helige Fadern! Och den helige Faderns män, svarade hvad som var dem ålagdt och slutade: 
<sec/>
»Akta er för febern, messer Vespucci!» 
<sec/>
Jag frågade en liten abbé, hvad man i Rom tänkte, om den nye predikarebrodern i San Marco. Han ryckte på axlarna. 
<sec/>
»Käre messer Vespucci, ni vet ju, att Innocentius VIII är den mildaste bland påfvar? Han vill icke syndarens död utan att han lefver och betalar, det har ni väl hört? Man betalar efter råd och lägenhet och allt efter syndens storlek. En fader, som nyligen dödade sina båda döttrar, måste betala 800 dukater. En betydande summa; men likväl ganska billigt, om vi betänka, hvad lifvet för hvar och en är värdt. Hans helighet är mycket mild; men det finns två slags ogärningar, som han ej kan förlåta: kätteri och trolleri. Det vill säga: att man talar illa om påfven och att man har uppenbarelser, särskildt uppenbarelser angående kyrkans förfall. Har man det, så blir man fördömd, hur mycket man än kan betala. Och er munk är kanske till och med fattig? 
<sec/>
Ni bör akta er för febern, messer Vespucci.» 
<sec/>
Jag borde ha aktat mig för febern; men alltför många ärenden af vikt kvarhöllo mig i Rom. Nyheter från kriget i Granada och angående turkens planer mot Neapel skulle jag söka uppsnappa. Jag borde veta, hur mycket Lorenzos måg, den unge Cibo, förlorade på spel, och hvilka intäkter de påfliga domstolarna gaf honom. Kardinal Giovanni de’ Medicis intåg i Rom skulle jag förbereda. Och jag skulle roa mig. 
<sec/>
Detta sista lyckades mig förträffligt tack vare den lille abbén. I kristenhetens hufvudstad bör man anförtro allt, äfven sina nöjen, åt prästerlig omvårdnad. Den förträfflige mannen förde mig till ställen, som icke voro nog märkliga att här omtalas, men där jag dock förmådde skaffa mig några flyktiga ögonblick af glädje. Han lät mig också se de märkligaste ting: påfven i vanmakt; kurtisaner, hvilkas kroppar voro inklämda i skrudar af silfverfjäll; prins Djem till häst; pilgrimer. Jag såg svarta män från Afrika, höga, hvita, egendomliga män från Asien, greker, spanjorer, fransoser, engländare och män från Germanien, dit Greklands muser sägas hafva flyktat. 
<sec/>
Han förde mig äfven ut på via Appia till Cecilia Metellas graf. Troligen var det denna oförsiktiga färd, som gaf mig feber. Här visade han mig platsen, där man funnit Julia, Claudii dotter. Och vi satte oss på stenarna, och han förtalde om den sköna och ljufliga unga döda. 
<sec/>
»Detta fynd,» sade han, »väckte i Rom stor uppmärksamhet och en – jag kan väl säga helig glädje. Tusende andäktiga och åter tusende vandrade till Kapitolium, dit man fört henne. De tillbådo hennes skönhet, som Döden icke vågat sköfla. Antikens skönhet! Hennes blonda hår smyckades af otaliga och utsökta ädla stenar. Ansiktets hud var hvit som marmor men mjuk och nästan lefvande; läpparna skildes öfver friska tänder. Tusen år och femhundrade hade icke mäktat förstena eller förtorka denna ungdomliga kropp. Hvarje led var rörlig. Man öppnade hennes ögonlock. 
<sec/>
Ack, messer! Dessa ögon! Dessa ögon, som skådat Rom. Ciceros, Augustus’, Virgilius’ Rom! Hvarför ringde icke alla klockor? Hvarför föllo icke de erbarmliga kyrkorna till marken? Hvarför störtade icke Rom i grus och spillror? Denna nesliga dotter af en ädel moder! Och Innocentius! Hvarför sprack han icke? – Oss emellan: det kommer icke att dröja länge.» 
<sec/>
Det var troligen här jag fick feber; jag fördröjde mig bland stenarna, som återgifvit Julia Claudii. Den återuppståndna sköna fängslade mina tankar under en vacker solnedgång. Så högt skattade antikens män din fägring och så väl förstodo de att bevara den! 
<sec/>
Munken skulle ha beröfvat ditt hår dess prydnader och skänkt dina ädla stenar till fattiga. Med sina hårda knogar skulle han vidröra dina kinder och förinta dem. Den vackra tanke, som ännu dröjer mellan dina halföppna läppar, skulle han icke höra. Och med ett Requiem aeternam skulle han sluta dina ögon. 
<chapter/>
<chaptername>Kap06</chaptername>

<chaptername>VI.</chaptername>

<sec/>
Någon af de första dagarna i advent släppte febern men kom igen strax före jul för att åter släppa fram på nyåret. Tidvis var jag mycket sjuk; kroppen skakade liksom smittad af ryckningarna i mina stackars axlar. Jag förmådde sällan lämna min bostad och mottog få besök. Likväl uppsöktes jag tvänne gånger af Lorenzo, som själf ville underrätta sig om mitt tillstånd. Han var mycket god emot mig, och jag tror, att han ansåg min sjukdom vara synnerligen allvarsam. Men jag såg genast, att han var långt sjukare än jag. Och då han för att dölja sitt medlidande och sin rörelse vände sig bort och visade mig sin ohyggligt magra nacke, kunde jag icke låta bli att le. Och jag kunde icke låta bli att säga: 
<sec/>
»Ack, Lorenzo! Hvem undgår döden? Och hvem känner något om den stunden?» 
<sec/>
Jag tror, att det sårade honom. 
<sec/>
När jag på nyåret besökte Sandros bod, klagade mina vänner öfverljudt. Hellas’gudar! Munken! 
<sec/>
»Men lämna honom i fred, och ingen människa skall längre bry sig om honom! Han talar mycket sämre än fra Mariano; hans röst är svag, och orden bita hvarandra i svansarna.» 
<sec/>
»O! Hans röst är som en åska. Hela domkyrkan skakar.» 
<sec/>
»Han predikar i domkyrkan?» 
<sec/>
»O ja! San Marco rymmer icke längre alla hans åhörare. En tid sägs han själf ha tänkt på att upphöra med dessa vilda predikningar. Han var tvehågsen och talade mycket illa. Men så hörde han en röst: Galning! Ser du icke, att Gud vill, att du följer denna väg. Och nu fortsätter han oförtrutet.» 
<sec/>
»En röst? Från himlen?» 
<sec/>
»En röst från helvetet!» skrek Doffo. »Han förstör våra kvinnor och denna ljufliga vår!» 
<sec/>
Våren mäktade han icke förstöra. Mandeln blommade och vinet grät under klar himmel och sol. Trastarna spelade för gossar och flickor, som förde krig under grå oliver och på gröna sluttningar. Vinterns snö, som ännu låg kvar på de högsta bergstopparna, gaf luften friskhet. Och jag njöt af min återvunna hälsa. 
<chapter/>
<chaptername>Kap07</chaptername>

<chaptername>VII.</chaptername>

<sec/>
Torsdagen efter påsk talade fra Girolamo från Ferrara inför herrarna i palatset. Han liknade detta vördnadsbjudande hus vid fariséens och sig själf vid Kristus. 
<sec/>
Han talade mot tyranner och syftade därmed på Medicéerna. Det var troligen icke hans mening att tala till de stora ätternas försvar, de stora ätter, som Medicéerna fördärfvat. Men den lille Ferraramunken har törhända icke reda på, att folkhjälten Michele di Lando var stödd och styrd af Salvestro de’ Medici, och att Albizziernas och de stora skråens makt bröts af Cosimo de’ Medici, fäderneslandets fader. 
<sec/>
Han tycks heller icke veta, att de mediceiska kulorna nästan alltid varit fredstecken. 
<sec/>
Jag antar, att om han icke börjat och slutat sin predikan med den Heliga Skrifts ord, skulle någon af herrarna tillrättavisat honom. Men med sådan för- och eftertrupp tågade han torrskodd genom hafvet. 
<sec/>
I juli valdes fra Girolamo från Ferrara till prior i San Marco. 
<sec/>
Lorenzo lät kalla mig. Jag fann honom omgifven af åtskilliga värdiga män. Han bad mig berätta, hvad jag visste om Karl af Frankrike. Då jag beskref kungens stora mage, sade han: 
<sec/>
»Måtte han icke blifva alltför glupsk! Kanske har han ärft Anjouernas smak för Neapel?» 
<sec/>
Jag talade om konungens bräckliga kropp och obetydliga utseende, men Lorenzo skakade på hufvudet. 
<sec/>
»Man har sagt mig, att kung Ferdinand har många fiender vid franska hofvet. Och Lodovico i Milano är icke heller hans vän. Det är en fiendskap, som kan blifva ödesdiger för Neapel. 
<sec/>
Kära vänner, kan ni förstå, hvarför fra Girolamo talar så hätskt om mig?» 
<sec/>
Han tittade under lugg, och blicken gled mellan de kära vännerna, som ansträngde sig att icke visa öfverraskning. Den olycklige messer Vespucci ryckte på axlarna. 
<sec/>
»Du rycker på axlarna, Guido? Du tror icke? Men jag försäkrar dig! Han säger mycket obehagliga saker om mig och om hans Helighet. Det är olyckligt för honom själf och för San Marco. Jag skulle önska en ändring i detta.» 
<sec/>
»Kanske att du genom skänker –» 
<sec/>
»Ahbah! Skänker! Han sänder allting till San Martinos goda män. Och dessutom bör man icke fresta en så from och redlig man. Det är orätt. – Jag skulle önska, att han gjorde mig ett besök. Han är en främling i mitt hus och han bevärdigar mig icke med ett besök?» 
<sec/>
»Men du lär ju själf ha varit i San Marco?» 
<sec/>
»Jag har bevistat mässan några gånger och äfven varit i trädgården. Men han kom icke för att hälsa på mig.» 
<sec/>
Messer Bonsi, messer Vespucci, Pagoloantonio Soderini, Francesco Valori och Bernardo Rucellai begåfvo sig till San Marco. Fem lärda, högt ansedda män, borgare i Firenze! 
<sec/>
Jag frågade messer Bonsi: 
<sec/>
»Finner du det icke löjligt, att Lorenzo de’ Medici skickar sändebud till Girolamo Savonarola?» 
<sec/>
Men messer Bonsi finner ingenting vara löjligt, så snart det rör statens väl. Dessutom, förklarade han, böra vi icke anse oss vara sända af Lorenzo utan af staden. 
<sec/>
Desto löjligare! 
<sec/>
Jag hade hoppats få återse det lilla rum, där den gode fader Antonino så underbart botat min tandböld. Men den nye priorn tog emot oss på gården och lät oss icke komma längre. 
<sec/>
Messer Bonsi förde ordet. Han framhöll, att vi voro fem goda borgare, som af oro för statens väl drifvits att uppsöka den fromme och höglärde fader priorn. Fra Girolamo nickade och smålog, han sköt tillbaka kapuschongen och jag kunde iakttaga hans leende ända upp till ögonen, som trötta och sorgsna sände blickar öfver messer Bonsis hjässa. 
<sec/>
Bonsi fortfor: »Vissa predikningar hafva väckt rätt mycken oro hos menigheten. Kunde icke fader priorn mildra sina uttryck? Andra predikanter förstodo att med fromma och goda ord bringa mycken tröst och hugsvalelse. De gåfvo sig heller icke in på enskildheter beträffande stadens styrelse, och de klandrade icke dess främste borgare.» 
<sec/>
Priorn lade handen öfver ögonen och nickade. 
<sec/>
»Dessutom,» fortfor Bonsi, »torde det ej vara nyttigt för folket, ej heller välbetänkt af fader prior att yttra sig om kommande ting, som ju likväl äro dolda för mänskliga ögon.» 
<sec/>
Munken ryckte handen från ögonen så häftigt, att messer Bonsi genast tystnade. Några ögonblick tego de båda, men när Bonsi åter ville taga till orda, afbröt munken: 
<sec/>
»Ja, ja, jag vet!» 
<sec/>
Och efter en stund fortsatte han lugnt, men med stark stämma: 
<sec/>
»Ni säga, att ni äro komna af er själfva, drifna af kärlek till eder stad. Det är icke så. Lorenzo de’ Medici sänder er. Men hälsa honom från mig och säg: Han är florentinsk medborgare, den främste, och jag är främling här. Men han har att vika och det snart. Och jag skall stanna. Han skall göra bot, att icke Gud platt fördärfvar honom och hans. Jag skall stanna.» 
<sec/>
Och plötsligt gick han emot messer Bonsi och ropade: 
<sec/>
»Han skall ge sig i väg, och jag skall stanna!» 
<sec/>
Det var således allt, hvad Lorenzo vann med sin beskickning. Min unge vän Biagio kan aldrig förlåta honom den där beskickningen. Han påstår, att den är en fläck på den store mannens minne. Och länge förblef den icke hemlig, munken upprepade sina ord från predikstolen. 
<sec/>
Hvad Lorenzo beträffar, grep han genast ett annat vapen. Han tillkallade fra Mariano della Barba, och några dagar därefter höll den vidrige munken en predikan i San Gallo, en predikan fylld med så skamlösa beskyllningar mot Savonarola, att den unge Pico, som jämte Lorenzo befann sig bland åhörarna, dolde ansiktet i händerna och skyndade därifrån. Och icke blott ungdomen utan äfven äldre värdiga män blygdes inför sådan skam och besökte icke längre fra Marianos kyrka. Med den lyckliga påföljd att han lämnade Firenze. 
<sec/>
En dag under vinskörden begaf jag mig till Fiesole. Alesso, pojken, som bar mina böcker och skrifter, sprang några steg före mig och plockade stenar, som han slungade öfver muren på skördefolket. De bannade; men när de sågo, att han bar mina rullar, vågade de icke angripa honom. Och jag hade för länge sedan tröttnat att banna. Vägen svängde; plötsligt stannade Alesso och bugade så djupt, att kappans trasiga flikar doppades i smutsen. På muren sutto tvenne små magra munkar och huttrade af köld eller af hunger. Den ene hade ett stort vidunderhufvud med virriga ögon, den andre var liten och blek och späd som en flicka. Alesso bugade upprepade gånger, men då munkarna inte tycktes se honom, kastade han mina rullar i smutsen och föll på knä. 
<sec/>
»Hvad går åt dig?» skrek jag förtörnad. »Mina rullar!» 
<sec/>
Den bleke hoppade hastigt ned, plockade upp rullarna, reste pojken och hviskade något i hans öra. Och Alesso följde mig med nedslagna ögon, tyst, stilla och sedesam. 
<sec/>
Slutligen hviskade han: 
<sec/>
»Det var fra Domenico.» 
<sec/>
Jag låtsades icke höra. Alesso sneglade på mig och drog försiktigt i min kappa. 
<sec/>
»Den andre var Salvestro Maruffi, som ser syner.» 
<sec/>
»Det är möjligt, men det är icke något skäl för dig att släppa mina rullar i smutsen.» 
<sec/>
»Förlåt, mästare! Men hade ni icke skrikit till, så hade de aldrig sett mig. Och jag hade icke fått välsignelse.» 
<sec/>
»Du kunde ju ha skrikit själf.» 
<sec/>
»O nej, nej! Det vågade jag icke. De tänkte helt säkert på mycket heliga ting. Och Maruffi såg kanske syner. De äro heliga, de där, och tänk så fromma och goda! Vet ni hvad, mästare? Ni känner väl Troilo, den där store, snedbente lymmeln, som De Åtta satt pris på? Honom har ni väl sett? Jag kunde minsann ha lust att förråda honom, jag! Han slog bror min med en hacka i hufvudet, en vanlig jordhacka, ni vet. Bror hade tagit hans flicka i ett hörn, och flickan råkade ropa till ett tag, alldeles ofrivilligt. Men det hörde Troilo. Ja, där låg min bror och blödde alldeles förskräckligt ur nacken. Och Troilo skulle nog alldeles ha slagit ihjäl honom. Men då kom fra Domenico och ref af en bit af sin hvita klädnad och förband min bror. Men Troilo gick rundt omkring honom och sparkade honom på benen. Då tog jag hackan och slog Troilo på örat. Och tänk er, mästare, då förband han Troilos öra också, fast han hade sparkat honom på benen. Ja, de göra minsann godt mot både lik och olik, de där. Och när vi slåss om nätterna, så bedja de för oss. Och när vi bli riktigt illa däran, så släpa de oss in i San Marco och plåstra om oss. Det är mycket vänligt af dem.» 
<sec/>
»Hur gick det med Troilo?» 
<sec/>
»Det vet jag icke, jag sprang min väg. Och bror vill ingenting säga, för han har kommit sams med Troilo om flickan. 
<sec/>
Goddag, flicka!» skrek han i samma nu. Jag trodde det var Troilos och broderns, men det var det icke. 
<sec/>
Det var en liten hvitklädd flicka från Fiesole. Kors och tvärs öfver bröst och rygg hade hon bundit röda snören, och kring höfterna hängde ett starkrödt tyg, som rörde sig vid hvarje steg. 
<sec/>
»Goddag, flicka!» upprepade Alesso. »Hvad du är grann! Hvart ska du gå?» 
<sec/>
Flickan granskade oss noga, först mig, sedan Alesso. Men ingen af oss tycktes behaga henne. Hon trippade af och an, höjde sig på tårna och tittade öfver muren nedåt vägen. 
<sec/>
»Hvad ser du efter?» frågade Alesso. 
<sec/>
»Ha munkarna gått än?» 
<sec/>
»Nej, de sitta vid vägen. Hvad vill du munkarna?» 
<sec/>
»O, jag har väntat så länge! Jag skulle ned i staden.» 
<sec/>
»Törs du icke gå förbi munkarna?» frågade Alesso. Hon svarade icke. Och jag frågade: 
<sec/>
»Hvad skall du göra i staden?» mitt barn. 
<sec/>
Min fråga tycktes förvåna och oroa henne. 
<sec/>
»Jag vet icke,» sade hon. »Jag har icke varit i staden förut.» 
<sec/>
»Det visste jag,» mumlade Alesso och började smeka henne. Men jag drog honom i örat, till dess han släppte. 
<sec/>
»Är det sant att Lorenzo de’ Medici snart skall dö?» 
<sec/>
»Ja,» svarade Alesso. 
<sec/>
»Och att han nu skall hålla en stor karnevalsfest?» 
<sec/>
»Men, mitt kära barn, det är ju långt till karnevalen!» 
<sec/>
»Ja, ja, jag vet. Men Lorenzo har fått veta af fra Girolamo, att nu skall han dö – före karnevalen. Och därför skall han ställa till med ett stort tåg oahoch en stor fest, till hvilken alla jungfrur äro inbjudna. Är det sant?» 
<sec/>
»Är du jungfru, du?» frågade Alesso, i hvars öra jag åter grep. 
<sec/>
»Vill du begifva dig till den där festen?» 
<sec/>
»Ja.» 
<sec/>
Och hon tillade hastigt med förskräckt tvifvel i blicken: 
<sec/>
»Är jag icke vacker nog?» 
<sec/>
»Jo! Jo!» skrek Alesso. Och jag nickade instämmande. 
<sec/>
»Man har sagt mig, att detta blir den sista festen i Firenze. Den blir mycket vacker, säg?» 
<sec/>
»Ja! Ja!» fortsatte Alesso sina skrik. »Och du får så många guldfloriner, du någonsin kan bära. Vackra flicka!» 
<sec/>
»Hvarför tror du då, att detta blir den sista festen i Firenze?» 
<sec/>
Hon sträckte ut handen med en vacker rörelse och visade på dalen. Hon talade med allvar och högtidlighet. 
<sec/>
»Har du icke hört, att vattnet skall stiga öfver Firenzes alla hus och kyrkor, stiga öfver Fiesole, ja öfver Monte Morello, Pratomagno och de högsta snötopparna? Det blir således den sista festen i Firenze. Och jag har icke varit där förut. Nu vill jag se Lorenzo och hans män, som äro mycket vackra och mycket stolta. Ty det har man sagt mig. Och deras klädnader äro sömmade af tyger, som komma fjärran från; med ädla stenar smycka de sina kvinnor och sina hästar. Och vagnarna i det stora tåget äro skinande som af guld.» 
<sec/>
»Hon är galen,» hviskade Alesso. 
<sec/>
Hon betraktade honom med tydlig ängslan. 
<sec/>
»Hvad säger han? Tror du, att min dräkt är alltför enkel och ful? Jag har ingen annan.» 
<sec/>
»Dina kläder! Dem slita de af dig!» 
<sec/>
»Ja,» sade hon och nickade. »Det vet jag.» 
<sec/>
Och hon gick med lätta och säkra steg utför sluttningen. 
<sec/>
»Akta dig för munkarna!» ropade Alesso. »De sitta på muren i kröken.» 
<sec/>
»Jag vet,» svarade hon utan att vända sig om. »Ifall de fråga mig, hoppar jag öfver muren.» 
<sec/>
»Hon är minsann riktigt galen, hon!» 
<sec/>
Jag släpade Alesso med mig. 
<sec/>
»Kom nu! Munkarna ta kanske hand om henne, eller några andra barmhärtiga människor.» 
<sec/>
»Ja, men hon var bra vacker. Ska vi icke vända?» 
<sec/>
»Nu kommer du!» 
<sec/>
»Ja, ja, mästare, jag kommer. – Vi äro för resten galna allesamman. Nog bli vi dränkta eller hängda, som några hålla för troligt. Och Lorenzo skall dö, det är säkert. Nej, det är bara de där svartkåporna, som äro hederliga och fromma. Som Guds änglar! Och så är det så lyckosamt att möta dem. Man får tur i spel. Jag kunde gå bra långt för att få kyssa fliken af en sådan där kåpa.» 
<sec/>
»Kunde du?» 
<sec/>
»Ja, det kunde jag. Måste man icke tänka på sin salighet, ifall domen är så nära. De ha också stort anseende, munkarna.» 
<sec/>
»Ha de?» 
<sec/>
»Det kan ni väl tänka er, mästare! Tror ni att den där vilde sällen Troilo skulle ha nöjt sig med att sparka fra Domenico på benen, ifall han varit en vanlig människa? 
<sec/>
Ånej!» 
<chapter/>
<chaptername>Kap08</chaptername>

<chaptername>VIII.</chaptername>

<sec/>
Under loppet af sitt fyrtiofjärde lefnadsår lämnade Lorenzo de’ Medici det jordiska. I tjugutre år hade han styrt Firenze; och icke blott Firenze: Neapel och Milano lyssnade till hans råd, Rom och Venedig. Äfven hos utländska furstar ägde han stort anseende, hos kejsaren, hos Frankrike, ja hos själfva storturken, som en gång förärade honom en giraff, ett lejon och några snöpingar. 
<sec/>
Monna Lucrezias vettiga ande fortlefde i sonen och likaså farfadern Cosimos slughet. Fadern, den stackars giktbrutne Piero, hade helt säkert gifvit honom någon dygd och dessutom en bräcklig hälsa. Han var icke så god köpman som farfadern ej heller så stor byggherre; men med storartad gifmildhet bortskänkte han rikedomar, som han tagit af staden eller af de fromma kassorna eller på annat sätt förvärfvat. Främst bland hans dygder må man nämna det klara vett, hvarmed han bedömde och behandlade sitt hus och sin stads angelägenheter. Därnäst vill jag sätta en djup lärdom och ett fromt sinne, som väl tillät honom att bele men aldrig att förneka de heliga tingen. 
<sec/>
Hans vältalighet var oöfverträfflig och hans öfvertalningsförmåga mer värd än tio tusen beväpnade schweizare. Angående hans poetiska begåfning, som jag ej kan bedöma, vill jag endast anföra, att åtskilliga kännare sätta honom före Dante Alighieri. Äfven mig förefalla Lorenzos poesier skönare och älskvärdare än Dantes ofta tunga rim och förskräckande bilder. Och i denna sorgsna stund längtar jag efter att höra ungdomar sjunga om vackra, friska, purpurfärgade violer, höra dem bedja den cypriska gudinnan, att hon måtte lämna sin så högt älskade ö, höra dem anropa sin vackra ungdom, som flyr. 
<sec/>
Till kroppen var Lorenzo hvarken så skön eller så stark som sin son, don Piero. Men han skydde icke faror och ansträngningar, ej heller våldsamma nöjen. Och sina kärleksplikter fullgjorde han med sådan ifver, att – enligt hvad många påstå – han därigenom förkortade sitt lif. 
<sec/>
En komet bebådade Lorenzo de’ Medicis död. 
<sec/>
Att Savonarola förutsagt hans och Innocentius’ och kung Ferdinands snara död vill jag icke förneka, eftersom flera hederliga borgare kunna bestyrka saken. Men jag kan icke finna denna förutsägelse särdeles märklig; jag skulle själf ha kunnat göra den. En komet bebådar alltid pest, krig och stora mäns död. Och dessutom talades det allmänt om Lorenzos sjukdom; och när han redan tidigt på våren drog sig tillbaka till villa Careggi, vunno dessa rykten i sannolikhet. 
<sec/>
Något senare timade också märkliga ting, om hvilkas betydelse man icke kunde tveka. En besatt kvinna, som befann sig i Santa Maria Novella, började plötsligt skrika och påstod sig se en oxe med stora horn af eld gå omkring i staden och tända husen. Vidare hoppade Lorenzos läkare, den vidtberömde mäster Piero Lione från Spoleto ned i en damm och omkom. Vidare råkade flera af lejonen i slagsmål, och stadens vackraste lejon dödades. Slutligen – och detta hände i april kort före dödsfallet – lossnade en sten i Santa Reparatas lanternin, drog andra med sig, och föllo de alla med stort dån i riktning mot Medicéernas palats. 
<sec/>
Detta om Lorenzo. Hvad beträffar påfven, så hade han redan länge varit sjuk och stundom så illa, att kardinalerna rusade in i skattkammaren. – 
<sec/>
Kung Ferdinand åter är – försåvidt jag vet – ännu icke död men skall utan tvifvel dö, äfven han. 
<sec/>
Det sägs, att Lorenzo under sin sista tid svårligen plågats i vånda och ängslan. Den lärda luften i villa Careggi, där Platon dyrkats, kunde icke gifva honom en vis mans lugn. Han genomgick stora och små synder och fann sig ha förbrutit och förverkat nåden. Han frågade monna Clarissa, om hon icke trodde, att han förverkat nåden? Monna Clarissa vågade icke svara. Då greps Lorenzo, som under hela sitt lif icke hatat någonting högre än motsägelser, då greps han af ett starkt begär att blifva motsagd. Men så grundligt hade han lyckats utrota hvarje motstånd, att han nu endast fann eftersägare och smickrare. 
<sec/>
En dag talade någon i hans omgifning om förhållandena i staden och om San Marco-priorns inflytande, som alltjämt växte. Poliziano försäkrade, att detta inflytande till slut kunde blifva ödesdigert för huset Medici. 
<sec/>
Lorenzo svarade: 
<sec/>
»Har jag någonsin träffat på en verklig munk, så är det han.» 
<sec/>
Och då både Poliziano och Picino instämde och icke nog kunde prisa munkens fromhet och redlighet, tillade han: 
<sec/>
»Jag skulle vilja bikta för honom.» 
<sec/>
Man sände genast bud till San Marco; men priorn, som knappt ville tro budet, vägrade att följa. Det skulle icke tjäna till något. Törhända fruktade han, att Lorenzo ville drifva gäck. 
<sec/>
Lorenzo plågades. Poliziano, som aldrig lämnade hans läger, och Picino, som dagligen besökte honom, kunde icke skänka tröst. 
<sec/>
»Han är en verklig gudsman,» sade han om Savonarola. »Hvarför vill han icke besöka mig?» 
<sec/>
Ett nytt bud sändes till San Marco; men denna gång nämndes icke Lorenzos namn. En döende önskade bikta. Fra Girolamo beredde sig; utanför porten väntade en bärstol. 
<sec/>
»Hvart för du mig?» 
<sec/>
»Till villa Careggi.» 
<sec/>
Munken följde. 
<sec/>
Samma dag hade Lorenzo haft ett enskildt samtal med sonen Piero. Han visade sig därefter mycket upprörd och bad, att man skulle tillkalla den unge grefven af Mirandola. Pico kom, och hans närvaro tycktes lugna den sjuke. 
<sec/>
»Jag skulle dött bra olycklig,» sade han, »om jag icke först fått glädja mig en smula i ditt sällskap.» 
<sec/>
Han skämtade med sin unge vän och skrattade. En tjänare anmälde Savonarolas ankomst. 
<sec/>
I sittande ställning mottog han priorn, som vänligt och med en mild hälsning närmade sig sjuklägret. 
<sec/>
Lorenzo började genast klaga öfver sitt lifs många ogärningar. Trenne handlingar oroade honom mer än andra: förstörelsen af Volterra, stölden ur Barnens kassor och hämnden på Pazzierna. Hans rörelse var stor och uppriktig. Gud är god, Gud är god, sökte fra Girolamo lugna. Gud är god – 
<sec/>
»– men det fordras tre ting.» 
<sec/>
»Hvilka, fader?» 
<sec/>
»För det första: Det är nödvändigt att hafva en stor och lefvande tro på Guds barmhärtighet.» 
<sec/>
»Det har jag, mycket stor.» 
<sec/>
»För det andra: Det är nödvändigt att återställa det med orätt fångna, eller befalla edra söner att göra det.» 
<sec/>
Efter några ögonblick gjorde Lorenzo ett jakande tecken. Nu reste sig Savonarola och med stark, växande röst sade han: 
<sec/>
»Till sist: Det är nödvändigt att återgifva Firenzes folk dess frihet.» 
<sec/>
Han betraktade Lorenzo oafvändt; den sjuke gjorde en sista kraftansträngning, vred sig om till hälften och sjönk tillbaka på lägret med ryggen vänd mot sin biktfader. 
<sec/>
Kort därefter dog den store Lorenzo utan att hafva erhållit sina synders förlåtelse. 
<sec/>
Detta har jag hört af en kvinna, som tjänat hos monna Clarissa. Något liknande berättade också Francesco Valori, och han hade hört det af fra Salvestro Maruffi. 
<sec/>
Själf befann jag mig bland de sörjande människor, som iförda dystra dräkter och med ännu dystrare ansikten följde Lorenzo den präktige till grafven. Därpå begaf jag mig till mediceiska palatset, för att hylla don Piero, som nu är den främste i Firenze. Jag hyllade för säkerhets skull ej blott don Piero utan äfven hans bröder, den unge kardinalen och den lille svarte Giuliano, som talar afskyvärdt i näsan. 
<sec/>
På hemvägen mötte jag monna Bartolomea de’ Nasi, som Lorenzo älskat så brinnande och så troget. Och som vi voro ensamma på gatan, hejdade jag hennes bärare. Och då hon för att hälsa mig sträckte fram sin hand, kysste jag hennes hand. 
<sec/>
Nu vet jag icke, hvilka stjärnor som råda. Jag vet icke, hvilket öde väntar Firenze. 
<chapter/>
<chaptername>Kap09</chaptername>

<chaptername>IX.</chaptername>

<sec/>
Påfven hade en judisk läkare. För en dukat stycket köpte han trenne ynglingar i afsikt att använda dem till hans Helighets förbättring. Med stor skicklighet lyckades han öfverföra deras blod i påfvens kropp, som i utbyte gaf dem sitt gamla, skämda. Men påfvens hälsa förbättrades icke, vare sig detta berodde på, att för litet blod öfverförts – ynglingarna dogo likväl af blodförlusten – eller att försöket gjordes vid en ogynnsam tid. Läkaren flydde, och några dagar därefter lyktade Innocentius VIII sin jordiska lefnad. 
<sec/>
Många påstodo och påstå ännu, att en sämre påfve aldrig suttit på och aldrig skall bestiga San Pieros stol. Men jag, som i Bologna hört rätt mycket berättas om kardinal Roderigo Borgia, är böjd att tro något annat. Enligt min åsikt har Alexander VI förutsättningar att öfverträffa Innocentius i skändlighet, om man med skändlighet förstår: simoni, förakt för kyrkans heliga läror, stöld, mord och otukt. 
<sec/>
Valet lär ha kostat honom ofantliga summor och ännu större löften; de båda medtäflarna, Giuliano della Rovere och Ascanio Sforza, voro dyrköpta. Nu är det tydligt, att han snart nog måste återförvärfva dessa penningar och befria sig från dessa löften. Hans upphöjelse framkallade hos honom själf en larmande glädje. Jag är påfve! skrek han. Jag är öfverstepräst! Jag är Kristi vikarie! O, hvad jag är lycklig! Hans Helighet är således barnslig, och man bör vara beredd på det värsta. Giovanni de’ Medici, som trots sin ungdom är slugare än någon annan i konklaven, lär också ha yttrat: Vi äro i vargens gap; han skall sluka oss om vi icke fly i tid. 
<sec/>
Hvad som äfven bör inge klokt folk bekymmer, är den helige Faderns alltför rikliga afkomma. Om jag icke misstar mig, har han fem barn med Vanozza och två före henne. Törhända har också Adriana de Mila och hennes vackra sonhustru Giulia Farnese skänkt honom barn; det vet jag icke. Men jag vet, att sju påfliga barn kosta betydligt i underhåll. Och jag skulle vilja veta, hvem som skall betala. Cesare, en sextonårig skolpilt i Pisa, är redan nämnd till ärkebiskop i Valenza. 
<sec/>
Som väl är, har Piero genom försänkningar i Rom eller hos ordensgeneralen i Venedig lyckats hålla fra Girolamo borta från staden. Han lär ha uppehållit sig i Pisa, i Venedig och nu sist i Bologna. I hans ställe har fra Mariano fått uppbygga och trösta de troende med sina vidriga men mindre farliga predikningar. 
<sec/>
Det var sannolikt med mycket tungt hjärta, munken afstod från att profetera i denna orofyllda stad. Men han uppfyller obrottsligt sina plikter, af hvilka lydnad mot förmän är den första och största. I vissa hänseenden skulle det vara mycket förmånligt, ifall hela världen vore en munkorden eller åtminstone hela Firenze, där stridiga viljor börjat kämpa. 
<sec/>
En liten kvinna i mäster Sandros bod frågade mig, om jag hört talas om munkens sista uppenbarelse. 
<sec/>
»Ack!» skrek Doffo. »Den där munken är galen. Han talar nu för tiden endast om Noaks ark. Han beskrifver hvarje planka, hvarje fog så noggrant att han trots otaliga predikningar icke hunnit längre än till fören eller till aktern, om – som jag tror – det var med den han började. Arken skall byggas! ropar han för hvarje gång. Men den blir aldrig färdig, det där träbelätet –» 
<sec/>
»Arken är en bild af Guds långmodighet och af de kristna dygderna –» 
<sec/>
»Jag ger de kristna dygderna djäfvulen! De rädda inte en lus från att drunkna en gång. Men hade Noak varit lika långsam med att bygga som munken med att beskrifva, så skulle floden ha dränkt både honom och Sem, Kam och Jafet och alla djuren. –» 
<sec/>
Min lilla väninna blef mycket förskräckt och förtörnad öfver detta antagande. Jag bad henne berätta om munkens sista uppenbarelse. 
<sec/>
»Den är mycket förskräckande och mycket vacker. Hör, skall du få höra! Han såg öfver jorden ett stort svärd; och på svärdet stod skrifvet i eld – 
<sec/>
Sandro, hur stod det?» 
<sec/>
»Gladius Domini super terram cito et velociter.» 
<sec/>
»Ja. Och det betyder, att Herrens svärd snart skall komma öfver jorden. Klara, milda röster hörde han, som lofvade de goda barmhärtighet; förskräckliga, vreda röster hotade de onda med straff och med Guds vrede. Plötsligt sänktes svärdet med stor hastighet och kraft mot jorden. Det föll ett regn af svärd, stenar och eld. Luften förmörkades. Ett väldigt dån kom från himlen. Och se, jorden var lämnad åt Krig, Hunger och Pest!» 
<sec/>
»Den där är gammal, Clarice. Jag vet en annan. –» 
<sec/>
»Gianna! Den är icke gammal. Jag hörde den i våras.» 
<sec/>
»Ja, men den är från advent och min från fastan. Min är också mycket vackrare.» 
<sec/>
»Gianna! Det tror jag icke!» 
<sec/>
»Han såg öfver Rom ett stort kors, ett stort kors, som räckte ända upp till himlen. Och korset var svart; och på korset stod skrifvet: Guds vredes kors! Guds vredes kors! Och var himlen betäckt af svarta dunster. Men i ett nu förändras allt, blir klart och stilla och ljuft. Han ser Jerusalem! Och öfver Jerusalem ett gyllene kors med denna inskrift: Crux – Guds barmhärtighets kors! Och alla tillbådo –» 
<sec/>
»Men han hörde ingenting, Gianna! I min uppenbarelse hörde han också!» 
<sec/>
En tvist höll på att uppstå; men Sandro, som har ondt af att höra unga kvinnor gräla, lade handen öfver Giannas mun och sade: 
<sec/>
»Tyst nu, lilla Guldlock, så skall jag berätta någonting mycket märkvärdigare om den där munken. Uppenbarelserna äro mycket vackra men något orediga. Och dessutom vet man aldrig, hvarifrån så’nt där kommer. Kanske är det bara påfund. 
<sec/>
Men jag skall tala om någonting egendomligt, någonting, som hände honom när han var i Bologna.» 
<sec/>
»Var? Han är då icke kvar i Bologna?» 
<sec/>
»Nej. De små munkarna i San Marco längtade efter honom, och likaså de små kvinnorna i denna stad. Dessutom blef han bortkörd af Bentivoglio –» 
<sec/>
»Ha!» frustade Doffo och skvalpade vin rundt ikring. »Bentivoglio är en karl! En präktig människa!» 
<sec/>
»Tyst, Doffo! Och spill icke ut vinet!» 
<sec/>
Bonsi sade: 
<sec/>
»Bentivoglio är en förrädisk och grym herre.» 
<sec/>
Och Sandro: 
<sec/>
»Oss emellan sagdt har han mycket dålig smak. Dessutom var det icke han utan hans hustru, som körde bort Savonarola. Hon är naturligtvis högfärdig, den där kvinnan, och kom alltid mycket sent till fra Girolamos predikningar. – Tyst, Doffo! – Hon kom som sagt mycket sent och var ständigt åtföljd af en lång svans med hofdamer och af beväpnade kavaljerer, som kråmade sig otroligt och slamrade oförskräckt med sina vapen. Vidare en massa okynniga pager, som buro hennes småsaker och parfymer och böcker och smycken och klädespersedlar, ifall hon skulle vilja byta om, och godter, och likörer, ifall hon skulle blifva hungrig eller törstig, och elfenbensskrapor att rifva henne på ryggen med, ifall det skulle börja klia. Nå, allt det där bullrade naturligtvis och störde den stackars fra Girolamo. 
<sec/>
Han visste ju, att Bentivoglio icke är att leka med; och han fördrog oskicket i det längsta. Gjorde endast uppehåll i predikan för att låta folket lugna sig. Men när samma oväsen upprepades gång efter gång började han göra små häntydningar. Och ju mer han häntydde, desto senare kom den ädla damen, och desto värre väsnades hennes damer, riddare och pager. Gud vet, om hon icke släpade med sig markattor och papegojor också; det skulle jag just kunna tro, och det skulle fullborda taflan. 
<sec/>
Nå, vi veta ju, att den förträfflige fra Girolamo är något häftig. En morgon, när han just börjat tala sig varm, fick han se den feta damen komma i all sin glans och ståtlighet. Och hans vrede blef honom öfvermäktig. Se! skrek han. Se, djäfvulen, som kommer för att afbryta Guds ord! – 
<sec/>
Tänk er hennes vrede! Den var utomordentlig. Och kvinnligt snabb och obetänksam i sin vrede befallde hon genast sina knektar att mörda munken. I predikstolen! Savonarola stod orörlig och blek och tyst. Han hade icke kunnat försvara sig, ingen hade heller vågat försvara honom. Men han hade den korsfäste vid sin sida. Och knektarna vägrade. 
<sec/>
Tyst, Doffo! Du retar flickorna. – Ja, den ädla damen måste gå med oförrättadt ärende. Men samma natt sände hon tvänne drabanter att söka munken i hans cell och bringa honom om lifvet. Och hör nu, mina vänner, hvad som hände! De funno honom ensam i cellen. Han förstod deras afsikt. Och tillrättavisade dem. Och befallde dem att genast lämna honom! Kan han icke väcka er beundran, den mannen? Så må det åtminstone förundra er, att karlarna lydde. Lydde honom!» 
<sec/>
»Kräk!» dånade Doffo. 
<sec/>
Men jag sade: 
<sec/>
»Sandro, jag tror, du beundrar munken? Har du redan glömt dina gudar och ditt Apellesaltare?» 
<sec/>
Doffo förbannade munkarna, som förpestade hela staden och han svor, att aldrig mer sätta sin fot i mäster Sandros bod. 
<sec/>
»Affälling!» ropade han. »Du sviker Hellas’ gudar! Du sviker den heliga glädjen!» 
<sec/>
Sandro svarade: 
<sec/>
»Om Gud och gudar veta vi i själfva verket föga eller intet. Men en man, som är redo att offra sitt lif för Guds skull, tyckes mig vara aktningsvärd. –» 
<sec/>
»Och glädjen!» fortsatte Doffo. »Den ungdomliga glädjen, som Lorenzo så härligt besjungit! Och som munkrackarn förpestar och förstör. –» 
<sec/>
»Törhända veta vi än mindre om den heliga glädjen,» sade jag. 
<sec/>
Men jag talade så tyst och försiktigt, att kvinnornas skrik öfverröstade mig. 
<sec/>
»Är han död? – Har hon mördat honom? – Den nedriga, skamlösa kvinnan!» 
<sec/>
»Hon har icke mördat honom, eftersom han återkommit till San Marco. Förunderligt nog. – När han tog afsked af sina åhörare, tillfogade han dessa djärfva ord: 
<sec/>
»I kväll tar jag min staf och min träflaska och styr kosan till Firenze. I Pianoro skall jag öfvernatta. Är det någon, som vill mig något, bör han komma, innan jag ger mig af. Men detta bör ni veta: min död skall icke firas i Bologna!» 
<sec/>
Om Karl af Frankrike vet man nu, att han med all ifver samlar krigsfolk och drager söderut. Sedan Venedig dragit sig ur spelet, och Piero de’ Medici visat sig allt mera fientlig, har herr Lodovico i Milano ej annan bundsförvant att tillgå. Man kan ju anklaga honom och kalla honom samvetslös, därför att han drager barbarerna in i Italien. Men man kan icke hindra honom. 
<sec/>
Den yngre Soderini och biskopen af Arezzo ha sändts till Frankrike och återvändt utan att bringa någon tröst. Nu ha De Tio beslutat att sända mig, messer Guidantonio Vespucci, och Piero Capponi. Men hvad hjälper det att smickra barbarkungen och förhala tiden, när tyrannen i Firenze ej vill böja sig, ej vill närma sig Milano? 
<sec/>
Don Alfonso har efterträdt sin fader i Neapel. Det sägs, att kung Ferdinand dog af skrämsel. Förskräckt öfver påfvens skamlösa falskhet, öfver Orsinis våldsamhet, öfver Piero de’ Medicis vankelmod, öfver Lodovicos illslughet och hämdtörst, öfver barbaren, som svurit att eröfra Neapel. 
<sec/>
Italien skall gisslas, Firenze skall gisslas, säger fra Girolamo från Ferrara, Guds sändeman. 
<chapter/>
<chaptername>Kap10</chaptername>

<chaptername>X.</chaptername>

<sec/>
Under min bortovaro hade Biagio tillsamman med en viss Marcello Virgilio begifvit sig till Bologna. Jag saknar min unge vän rätt mycket. Han hjälpte mig med ett och annat och dessutom höll han reda på allt, som hände. De där unga människorna, som ströfva omkring på ängarna och bilda klungor i gathörnen och klättra upp och ned i kansliens trappor, äro utomordentligt kunniga. De krama hemligheter ur Republikens unga notarier, de känna myndigheternas alla bref. Och när Kon eller Trojanskan föra väsen i palatsets klocktorn, veta de genast orsaken och skrika med fulla halsar. 
<sec/>
Nu måste jag låta mig nöja med de nyheter, Alesso kan bringa mig. Förr höll han noga reda på alla kurtisaner, på rikt folks bröllop och på alla slagsmål. Men hans håg tycks hafva ändrats. 
<sec/>
Jag frågade honom, om han hade återsett flickan, som vi mötte på vägen till Fiesole. 
<sec/>
»Nej, mästare, jag har icke kunnat finna henne. Hennes röda kläden har jag funnit i ett näste vid San Fredianoporten; men icke henne själf. Nu har jag beskrifvit henne för vännerna –» 
<sec/>
»Hvilka vänner?» 
<sec/>
»Vi kalla oss så; fra Domenico kallar oss så. Vi känna ju alla lösa kvinnor, både de, som ha hemortsrätt, och de kringvandrande skökorna. –» 
<sec/>
»Hvad säger du, Alesso! Deltar fra Domenico i edra nöjen?» 
<sec/>
Alesso betraktade mig med en förbryllad och förlägen min, som var synnerligen roande. 
<sec/>
»Vill ni verkligen kalla det för nöjen, mästare? För öfrigt deltar icke fra Domenico, han endast uppmuntrar oss. – Men vet ni då, hvad vi göra? Vi uppsöka de olyckliga och brottsliga kvinnorna och tilltala dem som bröder. Vi bedja dem för Vår Frälsares skull att de måtte öfvergifva det onda lefvernet. Om de äro i nöd, bispringa vi dem utan att därför fordra någonting. – Ni tror mig icke, mästare? Men det är verkligen så, jag försäkrar! Skall man då ingenting göra för vår Herre Jesus’ skull? – O! fader prior har väl rätt, när han säger, att vi unga gossar och flickor skola tjäna Jesus Kristus i lofsång och goda gärningar. Ty Han skall varda sann herre i Firenze, i Rom, i Italien, ja i hela världen. Tror ni icke? 
<sec/>
– Men den där vackra flickan från Fiesole har jag icke stort hopp att återfinna. Hon kastade sin klädnad och sprang naken ut i natten. Man hörde henne sjunga den gudlöse Lorenzos sång – ni vet den där: Hur skön du är ungdom, som flyr – Hon var illa besatt af en ond ande, och troligen skyndade hon att kasta sin unga, vackra kropp i floden, som redan är mycket hög och strid. 
<sec/>
– Ack, mästare, när den stora floden kommer! –» 
<sec/>
Den stora floden? 
<sec/>
Ja, förvisso väntar Italien en syndaflod, en blodflod. Barbarkungen står icke längre att hejda; vid första gynnsamma konstellation skall den där vanskapte unge tölpen sända sina horder öfver alperna. Florentinsk vältalighet bet icke på den franske barbaren, ej heller de föreställningar, som hans baroner gjorde. Gunstlingarna, Beaucaire och Brisonnet, kalla honom en ny Ludvig den Helige och egga honom att öfver Neapel draga mot Österland. Giuliano della Rovere manar honom att störta den gudlöse Borgia; men påfven själf lär icke vara alltför obenägen att mottaga och välsigna det kristliga majestätet, som kan befria honom från den djärfve Orsini. Milano behöfver Frankrikes hjälp mot sina många fiender och nu berättas det, att herr Lodovico lyckats undanröja sin brorson, den rättmätige hertigen, och sålunda tillskyndat makan, donna Isabella, en stor sorg, och hennes broder, kung Alfonso, en stor skymf. 
<sec/>
Och munken i Firenze bjuder den nye Cyrus att fullborda Herrens vilja och tukta Italien. 
<sec/>
Om Piero de Medici ägde den store Lorenzos förmåga att le med båda mungiporna, att vänskapsfullt sträcka sina händer åt tvänne håll, så skulle kanske freden ännu i denna stund kunna upprätthållas. Men Piero tycks ha svurit Neapel trohet, och han torde vara nog envis att i det längsta hålla en ed. Skall Firenze deltaga i denna olyckliga strid, blir det således på Neapels sida. Och jag måste medgifva, att vapenbrödraskapet med kung Alfonso synes mig långt ärofullare än hvad det skulle ha varit, att strida under den där förryckte och vanskapte barbarens befäl. 
<sec/>
Men äran är städse någonting mycket dyrköpt, och det är icke alltid betalningen får anstå. 
<sec/>
Guiliano della Rovere lär ha följt konungen till Asti, där herr Lodovico och hertigen af Ferrara mötte. Kardinalen af San Piero in Vincula är en mycket häftig och hatfull man, och herr Lodovico är mycket slug. Om dessa båda lyckas locka Herrens kårade från kvinnojakt och vildsvinsjakt, om de lyckas drifva ut honom ur vinstugan och sätta det heliga svärdet i hans fubbliga händer, torde det måhända vara bäst att i mångt och mycket förändra sina åsikter och sin ställning till munkfolket och till huset Medici. 
<sec/>
Amerigo säger, att man, om man äger någon vana, rätt väl kan pröfva vindens styrka och riktning genom att släppa en liten fjäder i luften. Det förefaller mig, som skulle den lille slyngeln Alesso kunna tjänstgöra som fjäder. Och hans flykt går mot San Marco, följande en gudlig och from vind. 
<sec/>
Några dagar efter Maria Himmelsfärd mötte jag Doffo Spini. Han jämrade sig; hans stora och feta kropp har svårt att fördraga sommarhettan. 
<sec/>
»Hitintills,» sade han, »har jag tillbragt mina dagar ganska angenämt eller åtminstone drägligt tack vare kyrkorna, som ännu bibehålla någon svalka. Men inom kort börjar munkrackarn, predika i Santa Reparata, den skönaste af dem alla.» 
<sec/>
Jag rådde honom att gömma sig längst bort vid den heliga Jungfruns altare och täppa till sina öron, men han skakade sorgset på hufvudet. 
<sec/>
»Det är icke blott hans skrikande och bedröfliga röst, som förargar mig. Det retar mig också öfver höfvan att se alla dessa sorgliga skepnader, dessa gråtare, som uppfylla hela kyrkan och göra den till ett suckarnas, tårarnas och de vidtuppspärrade munnarnas helvete. Jag kan icke lida sådant. Och i höst lär det väl bli värre än någonsin. Han påstås ju kunna förutsäga kommande ting, den där. Och hvem vill icke nu veta namnet på den, som skall segra och hvilkens sak den förståndige bör hylla? – Guidantonio, min vän, detta är i sanning en ond och bedröflig tid, icke därför blott, att fransmännen snartssnart skola taga våra vackra flickor och dricka vårt bästa vin. Utan framför allt därför, att en fördömd munkrackare förför kvinnorna med sina dumheter och gör Firenze till ett hus för snöpingar och omvända.» 
<sec/>
Jag bemästrade mina axelryckningar och svarade honom så lugnt och så allvarligt som möjligt: 
<sec/>
»Doffo Spini, min vän, du bör lefva mindre liderligt, och du bör tala mindre vanvördigt om San Marcos fromme prior.» 
<sec/>
Han stirrade på mig, spottade därefter till höger och till vänster om mig, samt skyndade därifrån med sådana förbannelser, som endast en gudlös människa kan uttala. Och jag förstod, att det var vördnaden för mitt stånd och min lärdom, som skyddade mig för en större ohöflighet. 
<sec/>
Efter mötet med Spini har jag bestämt mig för att åter höra munken predika. 
<sec/>
Kvinnorna hos Sandro vilja icke höra talas om kriget. Märkvärdigt nog tyckas berättelser om krigares dåd icke längre kunna täfla med munkens predikningar om deras ynnest. Dessa unga varelser vandra på plankorna i Noaks ark, mäta deras längd och deras bredd, fördjupa sig i talens mystiska betydelse och betydelsen af de tre bottnarna. Clarice talar med djupsinne om fönstrets bredd och belägenhet, och Gianna förvånar sig öfver och beundrar dörrarna. Den stackars Doffo beter sig som det oförnuftigaste och mest otåliga bland djur och vill till intet pris blifva införd i arken. 
<sec/>
»Men hur länge,» frågade jag Clarice, »skall den vördnadsvärde fra Girolamo sysselsätta sig med dessa mätningar och beräkningar? Jag förstår, att talen i nådens ark måste vara af osedvanlig vikt och betydelse, samt att det för syndaren måste vara särdeles angeläget att känna dem. Men sedan dessa arbeten blifvit väl och noggrant utförda, borde fra Girolamo icke tveka att låta arken glida ut öfver de vatten, som skola dränka obotfärdiga och klentrogna.» 
<sec/>
»Du har rätt,» svarade Clarice. »Man har sagt mig, att efter beskrifningen på arken kommer beskrifningen af syndafloden. Och för hvarje gång fra Girolamo bestiger predikstolen, råkar jag i sådan bäfvan att jag måste krama Gianna, som därvid ofta skriker och väcker förargelse. Jag tror, att han skall tala om floden och – hvem vet? – kanske också låta den komma. Men det gör han icke. Han återvänder ständigt till arken och finner någon ny, sinnrik och nåderik egenskap, som kan lända oss till tröst eller varning.» 
<sec/>
Redan tidigt var Santa Reparata fylld, hufvud vid hufvud. Jag hörde suckar; men jag hörde icke ord. Jag kände de heta ansiktena bränna som en eld kring mitt hufvud. Jag kände en skälfning, en darrande rörelse, som gick från kropp till kropp. Men jag hörde icke ett otåligt ord. Och när munken stod upp från bönen och vände sitt ansikte mot den korsfäste, såg jag blickarna höjas, stelna och stirra som barns, när käppen lyftes till slag. 
<sec/>
Han teg inför sin Mästare, munken, länge, länge, länge. Jag vet icke, hur länge denna pinande, pressande tystnad räckte. Men när han höjde sina skälfvande händer och grep kring Frälsarens blodiga sargade lekamen, såg jag munnarna grinande öppnas som gråtande barns oehoch som skrattande dårars. 
<sec/>
Och i den ljudlösa förskräckelsens rum skrek hans stämma och växte till dån under hvalfven: 
<sec/>
»Se! jag skall föra en flod öfver jorden att förgöra allt kött, i hvilket anda är. –» 
<chaptername>ANDRA BOKEN</chaptername>
Ave maris stella Dei mater alma, Atque semper virgo Felix coeli porta. 
<sec/>
Jungfru, din Son skall vara min härskare. 
<sec/>
Innan solen ännu stigit upp, sökte jag dina blomster i örtagården. 
<sec/>
Men i mörkret fann jag intet, hvarmed jag kunde beströ din väg. 
<sec/>
Och när jag vid middagstiden sökte dina blomster i örtagården, voro de redan förvissnade. 
<sec/>
Mitt hjärta är icke brinnande. Mina skålar äro icke fyllda med vällukt. 
<sec/>
Jag vågar icke gråta; ej heller vågar jag dölja mitt ansikte i händerna. 
<sec/>
Jag har intet, hvarmed jag kan förvärfva gunst hos de heliga kvinnor, som vakta din tron. 
<sec/>
Jungfru, tag mitt armod, mina bittra tankar och mitt hjärta som burit så mycken dårskap. 
<sec/>
Sätt din fot på blomstren, som vissna i min örtagård. Dignare me laudare te Virgo sacrata. 
<chapter/>
<chaptername>Kap11</chaptername>

<chaptername>I.</chaptername>

<sec/>
Piero de’ Medici har flytt och befinner sig i Venedig. Hvart kadinalen tagit vägen, vet man ännu icke; troligen till Rom. Herrarna hafva utsatt 4,000 floriner för den, som dödar, och 5,000 för den, som bringar dem lefvande i Republikens våld. 
<sec/>
På några få dagar ha Medicéerna förlorat, hvad sextio års slughet, möda och slösande frikostighet förvärfvat. 
<sec/>
Fransmannen har fått våra viktigaste fästningar utan svärdsslag och skrattar åt florentinaren. 
<sec/>
Fra Girolamo har rätt: Herren har slagit Piero de’ Medici med blindhet. Ty så fegt och så dumt handlar eljest icke en florentinsk medborgare. 
<sec/>
Fra Girolamo säger, att fransmannen är Guds redskap och Firenzes vän. Sedan staden fyllts af hat till Medicéerna, talar munken endast om kärlek. Förut fick hvar och en veta, hvad som väntade staten; men nu, när man vill veta, när man måste veta, hvad som är att göra, nu talar han endast om kärlek och försonlighet. Kanske vill han styra staten med paternoster. 
<sec/>
Hvarifrån den nya vinden blåste, märkte jag först på Alesso; han hade funnit eller stulit en rostig dolk och började ordna sin fattiga klädnad på ett märkvärdigt sätt. Michele di Lando! kallade jag honom. Men Alesso var hemlighetsfull, och jag erkänner, att det oroade mig. Ty jag vet, att sådana där skälmar endast alltför gärna sticka ned sina herrar, om de tro sig förblifva ostraffade. Redan tänkte jag allvarligt på att öfverlämna honom till vakten, då han helt plötsligt förändrade sitt väsen. Dolken och den egendomliga klädnaden behöll han – de voro honom alltför kära. Men han blef ödmjuk och medelsam. 
<sec/>
»Mäster Vespucci!» klagade han. »Det är otroligt svårt att göra munkarna till lags. Vi trodde, att Herrens vrede nu skulle drabba Kulfolket. Men så tycks icke vara förhållandet, stunden är icke kommen. Och då är det ju klart, att man måste vänta. Det är tid att göra goda gärningar, säger fra Girolamo, att förlåta sina fiender och gifva allmosor och vårda sjuka. Himlarnas herravälde närmar sig. –» 
<sec/>
Gatans okynniga herrar och härskarinnor äro villrådiga; och när munkarna icke gifva dem arbete, samlas de i klungor och betrakta hvarandra undrande och bedröfvade. 
<sec/>
Den femte november fattade herrarna ett beslut, som jag för min del hade tillrådt. Girolamo Savonarola jämte fyra borgare fick i uppdrag att gå konungen till mötes. Att Girolamo utsågs till ett så viktigt värf berodde på hans stora anseende hos folket, hans stora gudfruktighet och på det inflytande hans profetior sägas hafva öfver det franska dumhufvudet. 
<sec/>
Knappt hade Piero, som alltjämt uppehöll sig hos konungen, fått underrättelse om denna beskickning, förrän han hufvudstupa återvände till staden. Han redogjorde för sitt handlingssätt inför herrarna; och som dessa visste, att Paolo Orsini med femhundra ryttare stod vid San Gallo, vågade de icke motsäga honom men visade ej heller någon vänskap. Piero lät nu besätta San Gallo-porten, hvarpå han med beväpnadt följe återvände till Palatset. Men innanför den fällda gallerporten stod Jacobo di Tanai, likaledes beväpnad, och vägrade honom tillträde, för så vidt han icke genast aflägsnade sitt följe. Och bakom Piero började gatpojkarna sin vanliga lek med träffsäkra stenar. 
<sec/>
Medicéern drog svärd. Från Bargello kommo nya hopar, kommo fångar, som nyss befriats, kommo gamla soldater, som i Bargello röfvat vapen, de fordom fört i republikens tjänst. Klockorna ringde och lockade nya skaror. Herrarna fattade beslut. Man skrek genom en glugg: 
<sec/>
»Piero de’ Medici är dömd som upprorsmakare! » 
<sec/>
Piero slog sig fram. 
<sec/>
Nu kom på en haltande, smutsad mula Francesco Valori, det kära dumhufvudet. Han kom från Pisa och folket tvstnade för att höra hans nyheter. 
<sec/>
»Piero de’ Medici har sålt Firenze åt franska kungen!» 
<sec/>
De goda människorna skreko, som om de icke vetat detta förut. Och förda af den tappre Valori drogo de mot Pieros hus. Ingen vågade lyfta en hand till medicéernas försvar. Den stackars kardinalen sprang på de gator, där intet folk fanns, och ropade: Kulor! Kulor! Men en vän underrättade honom om, att Kulor icke längre var lösen, och att brodern flytt. Då försvann kardinalen, man vet icke hur, ty portarna stängdes. Och under det att Piero hastade på vägen till Bologna, ref folket hans och hans vänners hus, och sköflade hans rikedomar. Ej heller fick han medhåll i Bologna, där Bentivoglio skall hafva mött honom med skällsord. Först i Venedig hos den store Cosimos välgörare har han nu funnit en fristad. 
<sec/>
Äfven kardinalens hus förstördes och Lorenzos vackra trädgård vid San Marco. Icke blott medicéernas välgärningar ville man prisgifva åt glömska utan äfven deras ogärningar; Castagnos bilder på tullhusväggen af de upproriska från 78 tillintetgjordes jämte andra vittnesbörd om tyranni. 
<sec/>
Och så många stridiga beslut fattades under dessa dagar, att jag icke kan erinra mig flertalet. 
<sec/>
Sändebuden återvände från Pisa, fra Girolamo dock något senare och ensam. Deras budskap voro oroväckande: Pisanarna i uppror, mottagande den franske kungen som befriare. Och konungen själf hade varit mycket ordknapp; det är tydligt, att Piero de’ Medici gifvit honom stora löften. Han svarade: »I den stora staden ska allting ordna sig.» – Dumhufvud! 
<sec/>
I den stora staden framkallade dessa ord stor bedröfvelse. Och när fra Girolamo sent om sider anlände, mottogs han med ängsliga frågor. Hade han talat med konungen? 
<sec/>
Han hade talat till konungen. Med det svarta doket draget ned öfver ögonen hade han ströfvat genom det franska lägret, sökande den nye Cyrus. Han blottade sitt ansikte inför den allrakristligaste konungen, och dessa voro hans ord: 
<sec/>
»I Herrens hand är du ett verktyg, o konung! Sedan långt tillbaka har jag förutsagt detta: Han sänder dig att upprätta det olyckliga Italien och att reformera kyrkan, som är kastad till jorden. Men om du icke är rättvis och barmhärtig, om du icke skonar Firenze, dess kvinnor, dess borgare, dess frihet, om du glömmer det värf, till hvilket Herren har utsett dig, då skall Han ock välja en annan att fullgöra värfvet. Och öfver dig skall Hans hand tynga. Och med förskräckliga plågor skall Han straffa dig. Detta säger dig Herren genom mig.» 
<sec/>
När florentinarna hörde de ord, som deras gudsman talat inför fransmännens konung och härförare, när de hörde, att fransmännens konung vördnadsfullt lyssnat till gudsmannens ord, blefvo de alla mycket glada och stolta. Och de sade till hvarandra: 
<sec/>
»San Giovanni är med oss, Jesus Kristus är med oss och Maria Jungfrun, Guds Moder.» 
<sec/>
Efter detta förmår San Marco-priorn allt; och liksom Alexander i Rom och den öfriga världen så är han i Firenze Kristi ståthållare. Lärjungarna skockas kring honom, och bland dem ser man de förnämligaste män. Svartkåporna, hans tjänare, härska öfver småfolket och öfver de många lösdrifvarna, som skrika högst, när klockorna ringa. Jag vet icke, hvilka befallningar, som utdelas; hvilka planer fra Girolamo när. Men han tycks icke tänka på hämnd. I dômen talar han alltjämt om kristlig kärlek, och han säger florentinarna, att det är kärlek, som skall rädda deras stad. 
<sec/>
Han säger äfven, att det nu bör vara slut med fester och spel. Att det nu är tid att ångra, sörja och gråta. Ty det himmelska riket är nära. Gråtare! kallar honom Doffo Spini. 
<sec/>
Sandro hoppades i det längsta på konungen. 
<sec/>
»Han är visserligen en barbar,» medgaf han. 
<sec/>
»Men det har ibland visat sig, att barbarerna sätta högre värde på vår konst än hvad vi själfva göra. Dessutom bör han blifva rörd och bländad af de fester, med hvilka Firenze skall mottaga honom.» 
<sec/>
Messer Bonsi sade: 
<sec/>
»Konungen har gynnat Pisas uppror. Han är icke republikens vän, och vi böra om möjligt hindra honom från att inträda i Firenze.» 
<sec/>
Vespucci, Valori och Capponi voro af samma åsikt, och bud sändes till Signa för att söka hejda honom i tid. Men han bevärdigade icke de nya sändebuden med nya ord, han upprepade: 
<sec/>
»I den stora staden ska allting ordna sig.» 
<sec/>
Piero Capponi började då vidtaga åtskilliga anstalter till hans mottagande. Spillrorna af de förstörda husen bortskaffades, Lorenzos hus iordningställdes, vägen från San Frediano-porten smyckades. 
<sec/>
Och i klostren gömdes beväpnade män, i husen, i statens byggnader. Sex tusen beväpnade män höll Capponi i beredskap. Han delade ut vapen bland alla män, och de höllo dem dolda under mantlarna. 
<sec/>
Slutligen började fransmännen anlända; de kommo dag efter dag i små afdelningar på tjugu, trettio man. Med krita ritade de tecken på de hus, hvilka ansågos lämpliga som bostäder. 
<sec/>
Den sjuttonde november väntade herrarna utanför San Frediano-porten. När de sågo konungen, gingo de honom till mötes, och Luca Corsini beredde sig att hälsa honom. Men i detta ögonblick började ett ymnigt regn, och konungen måste träda in i staden efter en mycket kort hälsning. Öfver hans hufvud bars en rik baldakin, bredvid honom redo kardinalerna af San Piero och San Malò samt marskalkarna. Följde därefter den kungliga lifvakten, därefter två hundra riddare, schweizarna, gascognarna, kyrassiärerna, rytteriet, bågskyttarna och bland dem de förskräckliga skottarna. 
<sec/>
Herrarna flydde till Santa Reparata och förenade sig i bön och i jämmer öfver de knuffar, soldaterna gifvit. 
<sec/>
Men konungen aktade föga på deras bekymmer. Hans runda, utstående ögon stirrade rakt fram; och då folket ropade hans namn, drog han isär läpparna och mumlade några ord, som man icke förstod. Han var mycket liten och mycket ful mellan de båda stora kardinalerna. Men lansen stödde han emot låret som en eröfrare. 
<sec/>
Han red öfver Gamla bron och öfver torget, som var belamradt med stoder och äreportar, förbi Pazziernas hörn och Santa Reparata, där herrarna alltjämt bådo. Slutligen steg han af och trädde in i Lorenzos hus. 
<sec/>
Natten lång lyste Firenze af glädjeeldar, och äfven sedan eldarna slocknat, lyste hänförelsen öfver de goda borgarna. De gladde sig att befriaren visat sig så nådig, att handeln på Lyon nu skulle återuppblomstra, och att de nu förvärfvat en mäktig herres skydd mot den förhatlige Piero. 
<sec/>
Samma natt dog Pico della Mirandola. Han ifördes dominikaner-dräkt, och begrofs i San Marco, sedan fra Girolamo först på ett för mig obekant sätt öfvertygat sig om hans själs salighet. Nu hvila i San Marco den ädle Poliziano och den unge Pico, Lorenzos vänner. 
<sec/>
Men Herrarna fingo genom kunskapare veta, att konungen sändt bud till Lorenzos son, och att Lorenzos maka och sonhustrun donna Alfonsina, under tårar och med stora löften förde den ovärdiges talan hos konungen. Republikens sak försvarades af herr Lodovicos utskickade, grefven af Cajazzo och messer Galeazzo da San Severino, och för att ytterligare föra dess talan utsågo Herrarna fyra välbetrodda män: messer Vespucci, messer Bonsi, Piero Capponi och Valori. 
<sec/>
Det mediceiska huset glimrade och klingade af blanka vapen och soldater stodo tätt i gångar och trappor. Men Capponi förde dem åt sidan med skuldrorna, flyttade öfverstar och marskalkar med sina händer och lät icke hejda sig ens af glädjeflickorna. Det franska majestätet hälsade beskickningen med några lugnande ord. Han ville vara Firenzes vän, men han ville icke underhandla. Ty han hade eröfrat staden och förfogade däröfver efter eget behag. Då man frågade, på hvad sätt han eröfrat staden, svarade han: Mina soldater ha märkt edra dörrar med krita, och jag red in med vapen i hand som en eröfrare. Härpå framträdde messer Vespucci, den lärdaste bland de fyra, och sökte förklara, att krita i hand och lans på låret icke är tillräckligt för att eröfra en så stor stad. Barbaren, som kanske icke förstod honom, talade samtidigt om Piero de’ Medici. Men knappt var medicéern nämnd, förrän Valori och Capponi, krigare och mycket häftiga människor, bullersamt lämnade salen. Och efter en höflig hälsning följde dem messer Vespucci och Bonsi. 
<sec/>
Hände några dagar därefter att franska soldater förde italienska fångar, bundna vid ett långt rep, genom stadens gator. De skreko och begärde lösen för sina fångar. Om florentinarna icke gåfvo rik lösen, skulle fångarna dö. Men florentinarna gåfvo icke lösen, de skuro sönder repet och läto fångarna fly. Häraf uppstod larm och slagsmål, man grep till vapen; schweizarna, som trodde konungen hotad, kommo rusande uppför Borgo Ognisanti men hejdades af stenregn. Stenar regnade snart öfver hela staden, och från fönstren gafs eld på fransmännen. Slagsmålen upprepades hvarje dag och hvarje natt. Kung Karl fruktade, att klockorna skulle börja ringa. Han visste, att Firenzes klockklang hörs vida omkring i Toscana. 
<sec/>
I mediceiska huset ändrades talesätt, underhandlarna behöfde ej längre höra, att staden vore eröfrad, och att Piero de’ Medici skulle återvända. Konungen fick namnet: den florentinska frihetens beskyddare; under tvänne år skulle han få behålla fästningarna, en summa pängar skulle gifvas honom. Carl, som hade Pieros löften i hufvudet, ville dock icke låta sig nöja med den erbjudna summan. Skrifvaren läste upp hans fordran, och då underhandlarna vägrade, riste barbaren på sitt tunga hufvud, och de svaga benen skälfde af ilska. 
<sec/>
»Vi skola slå på våra trummor!» skrek han. 
<sec/>
Capponi tog skrifvelsen, höll den inför honom och ref den i bitar. Samt svarade: 
<sec/>
»Och vi skola ringa i våra klockor!» 
<sec/>
Nu försvann den kungliga vreden, underhandlingarna fortsattes på ett värdigt sätt och afslutades med stor högtidlighet vid Santa Reparatas högaltare. Och Firenze hoppades att få se det franska majestätet aflägna sig. 
<sec/>
Men San Giovanni, som är skyddsherre i denna stad, har beslutat, att intet värdefullt skall ske utan gudsmannens bistånd. Så begaf det sig, att messer Guidantonio Vespucci gick till San Marco för att bedja priorn hjälpa. Många besökare gå nu dagligen ut och in genom dessa portar, och man lade icke märke till mig. Obehindradt steg jag uppför trapporna, vände mig af gammal vana till biblioteket och såg fra Gemisto, som stapplade från bord till bord med den slitna dammduken. Han kände mig icke. 
<sec/>
Utanför priorns dörr satt fra Maruffi och bredvid honom en storväxt, rödhårig yngling, som läste någonting högt, entonigt och med tysk brytning. 
<sec/>
»Hvad vill du?» frågade fra Maruffi. Men jag gick förbi honom utan att svara, jag anser honom icke vara klok. 
<sec/>
Priorn satt vid sin skrifbänk, armarna utsträckta framför sig och händerna knäppta och höjda öfver bordet som en liten hydda. Jag trodde, att han var försjunken i bön, och stannade tyst i förrummet. Men han vände ansiktet mot mig och smålog. 
<sec/>
»Jag vet, hvarför ni kommer, messer Vespucci.» 
<sec/>
Han försökte resa sig, kunde icke och svepte kåpan kring benen, som jag såg skälfva. Åter smålog han. 
<sec/>
»Francesco Valori har varit här i samma ärende. Men hvad kan jag göra? Jag har icke makt öfver Carl af Frankrike.» 
<sec/>
»Det var dock du, fader, som i Pisa –» 
<sec/>
»Herren talade genom mig. – Men hvad viljen I nu, I kära florentinare? Har icke konungen slutit förbund och gifvit eder löfte inför altaret. Han skall icke bryta sitt löfte. –» 
<sec/>
»Men han vill icke lämna Firenze, fader? Han finner sig väl i mediceiska huset, han finner sig väl i Firenze. Han dricker vårt vin och älskar våra kvinnor. –» 
<sec/>
Han vände sig från mig och betraktade sina knäppta händer. 
<sec/>
»Ni lyckades väl i edert förehafvande, messer Vespucci. Valori har berättat mig, hur franske konungen föll till fota.» 
<sec/>
»Det var Guds verk. Utan hans bistånd hade vi intet förmått öfver den mäktige mannen.» 
<sec/>
Han svarade mig så lugnt, att mina axlar ryckte och mina ögon tårades: 
<sec/>
»Nej – intet.» 
<sec/>
Efter ett ögonblick sade jag: 
<sec/>
»Hvarje natt flyter blod på våra gator.» 
<sec/>
Han nickade. 
<sec/>
»Valori har sagt mig det.» 
<sec/>
Hans blick blef stel, läpparna skildes, som om han lyssnat spändt. Och plötsligt sprang han upp. 
<sec/>
»Hvad viljen I, florentinare? Hvad viljen I? Hvad viljen I? Pröfva Guds långmodighet? Ahimè! I hafven redan pröfvat. Men pröfven, pröfven! Pröfven, tills han slår eder platt till marken och jämnar ert stolta Firenze! Sitt gissel svängde han öfver edra hufvuden, dömda voren I! Men Han lät sig bevekas. Och I klagen, klagen därför att Carl af Frankrike ej genast lämnar eder stad.» 
<sec/>
Han brast i tårar, det dödsmagra ansiktet drogs samman och fick ett ömkligt uttryck. 
<sec/>
»Otacksamma, otacksamma!» hörde jag. Men i öfverraskningen visste jag knappt, hvad som skedde. Han susade förbi mig, och när jag kom till dörren, såg jag honom skynda utför gången på tassande fötter. Och efter honom följde fra Maruffi med hufvudet framåtböjdt och flämtande. Den unge tysken släppte sin bok och drog mig i kappan. 
<sec/>
»Hvad är det? Hvad är det?» 
<sec/>
»Jag vet icke. – Han går till kungen.» 
<sec/>
Han skrek till af förskräckelse och reste sig. En oförklarlig rädsla grep oss, tysken tog mig i armen och släpade mig nedför gången, utför trapporna, ut på torget. Vi sprungo via Larga fram; människor, som sågo oss, började springa åt samma håll. 
<sec/>
Utanför mediceiska huset var folkmassan tätare än vanligt. När vi närmade oss, gjorde man tecken, att vi skulle vara tysta. Folkhopen lyssnade, men jag hörde endast vakternas steg inpå gården. 
<sec/>
»Är han inne? Hur kom han in?» frågade jag min granne. Han såg på mig utan att svara: han lyssnade. Tysken trängde sig in i portgången; vakten ville hejda honom, men när de sågo dominikanerdräkten, släppte de honom förbi. Tvenne gånger upprepade jag min fråga, men mina grannar tycktes icke höra mig. Då beslöt jag mig för att gå in i huset; som en af underhandlarna ansåg jag mig ha rätt därtill. 
<sec/>
Jag grep i en axel; karlen föll på knä. Nu föllo de alla på knä. Fra Girolamo stod i porten och gjorde korsets tecken öfver florentinare och fransmän. 
<sec/>
Fra Girolamo gick tätt förbi mig, stödd på fra Maruffi. Han såg mig dock icke, kapuschongen hängde ned öfver ögonen. Jag höll tysken i hans kåpa. 
<sec/>
»Var du däruppe? Hvad sade han?» 
<sec/>
Tysken svarade med mycken stolthet: 
<sec/>
»Han sade konungen, att han icke längre får stanna i Firenze. Ty han skadar staden och skadar sitt eget värf. Och väcker Guds vrede.–» 
<sec/>
»Och kungen? Kungen?» 
<sec/>
Men tysken slet sig lös. Han sprang före sin mästare och beredde väg. Toppen af fra Girolamos kapuschong såg jag dyka upp och ned bland gamla och unga hufvuden. Det föreföll mig, som hade hela staden följt honom. I själfva verket var det endast en skara gatpojkar och några äldre män, som icke hade annat att beställa. 
<chapter/>
<chaptername>Kap12</chaptername>

<chaptername>II.</chaptername>

<sec/>
När fransmannen lämnat Firenze, medtaganden så många dyrbarheter, han kunde öfverkomma, ringdes folket samman till parlament. Det mediceiska Sjuttiomannarådet afskaffades, och tjugu Föreståndare valdes på ett år för att under denna tid tillsätta statens ämbetsmän och ordna dess författning. Och blefvo till Föreståndare valda bland andra: Valori, Capponi, Lorenzo di Piero Francesco, Bonsi och Vespucci. Men icke messer Pagelantonio Soderini. Och är detta desto märkligare, som Soderini hade tillhört Piero de Medicis första ovänner. 
<sec/>
Messer Soderini söker nu kullkasta den nya styrelsen. Han begaf sig först till messer Bonsi men fann honom alltför envis och alltför betagen i en makt, som skulle räcka ett helt år. Messer Vespucci är däremot icke betagen i makten och älskar ej att tala bland hetlefrade sällar, som utan samvetsbetänkligheter afbryta den sinnrikaste utläggning. 
<sec/>
Soderini sade: 
<sec/>
»Är det icke bra betänkligt, att staden under ett helt år skall styras af män sådana som Capponi och Valori? Slagskämpar! Nu då Pisa är upproriskt, och otaliga faror hota. En ny styrelse borde genast väljas och göras efter venetianskt mönster.» 
<sec/>
Så ville han locka mig med Venedigs författning, som han vet, att jag beundrar. Men jag var honom tills vidare för slug. 
<sec/>
»Jag gör ingenting utan att först hafva rådfrågat min biktfader.» 
<sec/>
»Hvem är din biktfader?» 
<sec/>
Denna fråga försatte mig i förlägenhet: min biktfader hade varit fransiskan, men efter fra Marianos misslyckande hade jag förlorat all aktning för fransiskanerna och glömt att söka en ny biktfader. 
<sec/>
»Fra Domenico från Pescia,» svarade jag på måfå. 
<sec/>
Soderini förde mig genast till San Marco, men lyckligtvis befann fra Domenico sig i Fiesole. Vi begärde att blifva förda till priorn, och han sände med oss den unge tysken, hvars namn är Henrik. Sålunda undgingo vi Maruffis frågor, han vistas ständigt utanför priorns dörr. 
<sec/>
»Fader priorn är mycket upprörd,» hviskade tysken. »Han vill icke gifva oss någon aftonundervisning i kväll.» 
<sec/>
Anledningen kände han icke. Men den visade sig vara, att man samma dag i Bargellos fönster hängt medicévännen Antonio di Bernardo och att man hade för afsikt att göra detsamma med en annan af de »grå», ser Giovanni. 
<sec/>
Priorn mottog oss med vanlig häftighet, men hans röst var lågmäld, halfkväfd. 
<sec/>
»Är det nu tid att tänka på hämnd? Barmhärtighet! Barmhärtighet! Har icke Gud visat eder den största barmhärtighet? Men I tänken icke på annat än hämnd! –» 
<sec/>
»Rättvisa, fader!» 
<sec/>
Han betraktade mig ihärdigt, tyst, och jag lade armen förtroligt öfver Soderinis skuldror. Slutligen sade han med än lägre röst: 
<sec/>
»Om Gud öfvat rättvisa och ej barmhärtighet, skulle det icke finnas sten på sten i Firenze. Och ej lif i edra kroppar. 
<sec/>
Otacksamma!» 
<sec/>
Soderini vände sig till hälften bort och började tala om statens angelägenheter. Men priorn skakade på hufvudet. 
<sec/>
»Nemo militans deo, implicat se negotiis saecularibus. Jag vill icke ha med detta att skaffa. Jag är prior i San Marco och icke styresman i Firenze. Måste jag icke vaka öfver mina stackars bröder? Och öfver prästerna, som roffa af de fattiga och pryda sig med silfver och guld, med silke och sällsynta tyger. Kalkarna pryda de med ädla stenar. Men det är de fattigas svett och icke Guds heliga blod, som rinner i kalken!» 
<sec/>
»Du kan dock icke förtycka, fader, att de heliga tingen smyckas? Att fromma händer pryda kyrkorna? –» 
<sec/>
»Jag hungrade, och I gåfven mig icke att äta. Jag var naken, och I gåfven mig icke att skyla min kropp. Detta har han sagt! Men hörde du honom säga: I byggden mig icke en vacker kyrka, eller: I gåfven mig icke ett rikt kloster? Nej, nej, nej!» 
<sec/>
Jag bad om den fromme mannens välsignelse och aflägsnade mig. Först måste jag dock lofva honom att utverka ser Giovannis benådning, hvilket sedermera lyckats mig. Messer Soderini stannade i klostret, troligen var det han, som väckte munkens ifver för det venetianska styrelsesättet. Men därom fick jag intet veta. Ej heller hade jag under de närmast följande dagarna tid att taga kännedom om munkens predikningar. 
<sec/>
Det väckte därför min förvåning, när messer Soderini i palatset framlade sitt förslag, att Tjugumannarådet genast skulle afskaffas och i stället upprättas ett Stort Råd, i hvilket hela folket kunde deltaga. Af detta skulle ämbetsmännen väljas och ett Åttiomannaråd, som skulle handlägga hemliga ärenden. Messer Soderini hade i Venedig kunnat iakttaga detta styrelsesätts lyckliga verkningar. 
<sec/>
Mot detta förslag talade nu messer Vespucci ganska kraftigt och lyckligt. Han förmenade, att icke alla utan endast de förnämsta borgarna borde hafva säte i rådet. Venedigs Stora församling bestode af endast adelsmän. Soderini genmälte, att som endast ett fåtal ägde burskap som borgare, vore borgare i Firenze detsamma som adelsman i Venedig. Till sent inpå natten och med stor skicklighet försvarade messer Soderini folkets sak. Men lika länge och med ännu större skicklighet försvarade messer Vespucci sin egen. Och hans mening segrade inom palatset. 
<sec/>
Följande morgon sade Alesso: 
<sec/>
»Mästare, ni är icke längre omtyckt. Och jag har förargelse af att vara i er tjänst. Det är icke rätt handladt mästare!» 
<sec/>
Jag ägde ännu något af gårdagens segerstolthet i mitt hjärta och anbefallde honom att väl betänka sina ord. 
<sec/>
Men han spottade nedanför min bädd och fortsatte: 
<sec/>
»Ni har talat emot munkarna, hur kan ni vara så dum? Det är alls icke omöjligt, att ni får en sten i skallen. Men det får ni nog icke, för munkarna ha förbjudit oss. Fast er skulle det verkligen kunna hända. Ser ni, alla människor vill ha det på venetianskt sätt. Och då är det mycket dumt af er att vilja något annat. Jag vet inte, hur det ska gå för er. –» 
<sec/>
Hans bekymrade min tvang mig att skratta; men han slog ned ögon och frågade: 
<sec/>
»Hvem är er biktfar?» 
<sec/>
»Fra Domenico,» svarade jag hastigt. Han sneglade på mig, men när han såg, att jag åter var allvarsam, nickade han vänligt. 
<sec/>
»Nå ja, då så! Då behöfver ni endast gå till fra Domenico och begära hans råd. Ser ni, man kan inte reda sig utan munkarna. Man begår bara dumheter. –» 
<sec/>
Jag fick lida mycken smälek och vågade knappast visa mig ute. Dagligen besökte jag San Marco för att därigenom vinna aktning hos munkarnas anhängare. Men Henrik, den unga tysken, måste bana mig väg ut och in och stundom följa mig ända till mitt hus. Skaror af unge glopar drogo genom gatorna och skreko: Som i Venedig, som i Venedig! Ned med Vespucci! 
<sec/>
Jag trotsade oviljan, ty jag skämdes för att gifva vika. Upprepade gånger talade jag mot Soderinis och munkens förslag. Och därigenom väckte jag hos mina ämbetsbröder en beundran, som icke var mig okär. Likväl begärde jag att för någon tid få lämna staden, men det blef mig vägradt. Man hade behof af min vältalighet. Messer Vespuccis lärdom var Herrarnas sista vapen mot munkväldet. 
<sec/>
Ahimè! Hur svag är icke mänsklig lärdom, riktad mot den gudomliga viljan! 
<sec/>
Corbizzi, gonfalonieren, hoppades, att ett bref från Rom skulle förvisa munken. Men detta bref kom icke, ty Carl var herre i Rom och påfven vågade icke angripa hans skyddsling. I dess ställe kallade fra Girolamo ämbetsmän och borgare till möte i Santa Reparata. Utestängda voro kvinnorna och barnen, hvilka oupphörligt ropade: Som i Venedig! Fra Girolamo ropade icke, han talade lugnt och stilla utan att tvifla på sin makt. Han anbefallde det venetianska styrelsesättet. Han bad de styrande, att de skulle förlåta sina motståndare, upphäfva domar, frigifva fångar, förstöra skuldebref och förbättra sina seder. Troligen tviflade han icke ett ögonblick på, att han skulle blifva åtlydd. Och han blef åtlydd. 
<sec/>
Förändringar följde hvarandra med stor hastighet under förlidet år. Knappt hade munken yttrat en önskan i Santa Reparata, förrän Herrarna framlade den till beslut i palatset. Parlamentet afskaffades. Stora rådet upprättades. Firenze fick således en folklig styrelse, dock ej folkligare än det adelsstyrda Venedig, ty Stora rådets medlemstal får ej öfverskrida femtonhundra. Tionde har införts, hvarigenom de ägande så småningom skola förlora sina ägodelar. Man har gifvit vädjorätt från högsta domstolen till Stora rådet, hvarigenom Herrarnas och de Åttas myndighet förminskats. Man har minskat tullen på vapen och gifvit nåd åt alla den nya styrelsens fiender, hvarigenom den nya styrelsen blef sin värsta fiende. 
<sec/>
En myckenhet vapen införes i Firenze. Ännu vet man visserligen icke, mot hvem de skola vändas, men ingen tviflar på, att de snart skola komma till bruk. Upproret i Pisa är alltjämt obetingadt, och äfven i Arezzo och Montepulciano hotas Republiken med uppror. Törhända hotar också ett större krig. Kejsar Maximilan, påfven, Venedig och kanske äfven herr Lodovico, som efter brorsonens märkliga död är hertig i Milano, hafva slutit förbund mot Turken. Men de finnas, som säga, att förbundets femte man är sultan själf och fienden kung Carl. 
<sec/>
Stackars min stad! 
<sec/>
Kung Carl, den nye Cyrus, har ständigt segrat utan svärdslag. Gud stånde honom bi! Alfons, konung af Neapel, har gått i kloster och sonen Ferdinand har flytt – som några påstå – öfver hafvet. Påfven fick gifva Carl sin son som gisslan och sultans bror, prins Djem. Men don Cesare flydde, och den dyrbare prinsen dog en mycket hastig död. Nu är kung Carl på återväg. Och Firenze hotas af sina fiender och sina vänner. 
<sec/>
Kardinalen af San Malò har besökt San Marco, och det troddes, att priorn skulle följa honom till franska lägret för att utverka konungens bistånd i pisanska fejden. Så skedde icke. Och gula floriner gå alltjämt till kungen och från honom till Pisa. Fra Girolamo sägs hafva burit Firenzes klagan fram till Paradisets tron. Inför Firenzes folk har han förklarat, att Republiken ej längre skall sakna förare och herre. 
<sec/>
Ty Jesus Kristus vill vara dess konung. 
<sec/>
Nu ropa gossar och flickor: Lefve Jesus Kristus, florentinarnas konung! 
<sec/>
Spini, som tror, att dessa barnsligheter skola förarga mig, underlåter icke att berätta om munkfolkets upptåg. Det upptåg, De Rasande med Corbizzi i spetsen tillställde för att störa munken och minska hans förändringslusta, slog illa ut. Gonfalonieren hade kallat honom till palatset, där många lärda och andans män voro tillstädes, och då priorn inträdde, rusade den lille dominikanern Garofanino emot honom ropande: Ingen, som strider för Gud, skall inblanda sig i världsliga angelägenheter! Och detta var samma språk, med hvilket munken svarat mig och Capponi. 
<sec/>
Nu visste han dock bättre besked, fader priorn. Oåterkalleligen har han gett sig ut på de djupa vattnen. Han svarade: 
<sec/>
»Nu sannas på mig dessa Herrens ord: ’Min moders söner skola strida mot mig.’ Dock smärtar det mig, att se en motståndare, som bär San Domenicos dräkt. Ty den dräkten borde minna honom om, att vår ordens grundläggare ingalunda afhöll sig från att tala i världsliga ting. Och I, florentinare, erinren I eder icke kardinal Latino, San Piero Martyren, Santa Caterina från Siena, Sant’ Antonino, som alla verkade till statens fromma?» 
<sec/>
Jag har en lycklig förmåga att tala så, att man icke förstår hvad jag menar. Kanske beror det på den ständiga skrattlust, som finns i mina inälfvor, och som någon gång stiger upp till ögon och läppar. Nu vet Doffo icke, om han skall kalla mig Judas eller vän. Ej heller visste hans vän, Corbizzi, på hvilken sida jag tänkte ställa mig. Och kanske var det på grund af denna obehagliga ovisshet, han sände mig, Ruccelai, Lorenzo di Pier Francesco och Andrea de’ Pazzi att lyckönska franska kungen till vunna segrar. 
<chapter/>
<chaptername>Kap13</chaptername>

<chaptername>III.</chaptername>

<sec/>
Större delen af våren stannade jag och Andrea de’ Pazzi bland fransmännen i Siena. Vi bodde i Tegliacciernas hus, som är ganska förfallet. En ovanlig mängd råttor dansade bland murbruket, som låg i högar på golfven; de förstörde våra kläder och oroade vår sömn. När jag en morgon skulle bekläda mina fötter, blef jag biten i tån af ett argsint djur, som sofvit i sockan. Jag blef mycket häftig, men betedde mig skickligt nog, i det jag först dref den i sockan inneslutna råttan mot väggen och därefter kastade henne ut genom fönstret. Härvid följde sockan olyckligtvis med och föll på en skotsk bågskytt, som genast började förbanna. Dölja mig vågade jag icke, ty jag hade i så fall förlorat min socka, som är ett utomordentligt skickligt utfördt arbete. Skotten begärde pengar och tvang mig dessutom att följa sig ett stycke bortom Santa Caterinas hus till en stenhuggare, som sålde vin. 
<sec/>
Under vägen kallade han så många kamrater, han fick se, och på sitt underliga språk förtalde han dem historien om råttan, hvilket lände dem till stor förnöjelse. Han tycktes äfven inbjuda dem att deltaga i dryckeslaget. Och i sällskap med sju stora skotska bågskyttar och tre romerska flickor höll messer Vespucci högtidligt intåg i stenhuggarens hus. Saken skulle sannolikt ha slutat mycket olyckligt, om jag icke i ett hörn af rummet upptäckt en sofvande ung man, hvars dräkt angaf honom vara florentinare eller åtminstone kristen. 
<sec/>
Jag gaf honom en lätt spark; han flög upp, gned sig öfver hela ansiktet, stirrade på mig och började skratta så gladt, att jag skulle vilja höra det än en gång. 
<sec/>
»Se! Se!» ropade han. »Messer Vespucci! Bland franska slöddret! Bland skottarna! Ni skall väl aldrig springa öfver svärd, Vespucci?» 
<sec/>
Hastigt bad jag om hjälp och förklarade ställningen. Han tog en florin och sprang bort till skottarna. 
<sec/>
»Nu, I Bacchi fulaste bockar, skall här drickas, skall här sjungas, dansas, skräflas, älskas! Floriner, floriner! Lefve Firenze dagen lång! Och kan jag icke dricka med sju skottar och älska tre flickor, så vare jag fördömd och förbannad! 
<sec/>
Hvad för slag? En råtta? En så’n här? Som springer så där, så där, så där? På dig? Å hut! Hut, messer Vespucci, och ut, ut, ut! Veten I, byxlösa Bacchi bockar, han är den lärdaste bland lärda och tråkigaste bland tråkiga. Ut, ut, ut! Och lefve florinernas stad hela dagen!» 
<sec/>
Sålunda lyckades jag undkomma, tack vare den unge mannen, hvars namn är Bettuccio. Om honom har Spini talat, och han är son till den guldsmed, af hvilken jag köpte ett silfverband. 
<sec/>
Andrea är en from man, men jag hade icke mycken glädje af hans sällskap. Han är fåordig och besökte ständigt San Domenico, under det att jag hellre gick den branta vägen upp till Santa Maria, vackrast bland kyrkor. Mellan dessa båda kyrkor låg ett litet värdshus, hvars vin icke tycktes smaka fransmännen och som just därför smakade oss desto bättre. Här brukade vi mötas efter aftonsången, men sedan Bettuccio funnit vår tillflyktsort och börjat roa mig med sina sånger, uteblef Andrea. Dels fann han sångerna alltför världsliga, dels misstänkte han Bettuccio för att vara sänd af Herrarna att granska våra handlingar. 
<sec/>
Hvad vi under denna tid lyckades uträtta till Republikens förmån, var sannerligen icke mycket. Redan i Rom hade konungen mottagit oss mycket kallsinnigt. Och sedan större delen af beskick&#x00AD; ningen hemförlofvats, blefvo vi båda knappast erkända som sändebud. Dessutom hade fransmannen återtagit sina dumma och oriktiga talesätt: talade om den »eröfrade staden». Och det var oss icke möjligt att förmå honom begagna behagligare uttryck. 
<sec/>
För oss gällde det då, att bland de mäktiga i Siena verka till Republikens bästa. Framför allt: att stämma dem fientligt mot Piero de’ Medici. Det gällde också att hetsa Pandolfo Petrucci mot sin bror, Iacobo, som säges vara medicéerna bevågen. Härmed ville jag således gripa mig an, men jag gjorde det med sorgset sinne. Ty ehuru det ingalunda torde vara svårt att lägga hat mellan tvenne bröder, tycktes det mig dock vara ett bra glädjefattigt arbete. 
<sec/>
Ej heller visste jag vid denna tid något om priorns brefväxling med konungen, hvilken gick genom Andrea. Republiken tycktes mig svåra hotad. 
<sec/>
När Bettuccio såg min bedröfvade min, utropade han: 
<sec/>
»Och alla dessa olyckor, därför att medicéerna fördrifvits! Därför att en galen munk tillvällat sig makten!» 
<sec/>
Andreas misstankar kommo mig i sinnet; vi voro visserligen utan vittnen, men jag ville likväl betyga mitt nit och tog min käpp och slog honom ett kraftigt slag öfver axlarna. 
<sec/>
»Aj!» sade han. Han satte sig på bordet framför mig och lade armarna i kors. 
<sec/>
»Hvarför är ni så häftig, messer Vespucci? Här är det ju ingen, som ser eller hör oss. Och jag tänker verkligen säga min mening rent ut – åtminstone så länge jag är i Siena.» 
<sec/>
»Tyst, Bettuccio!» skrek jag och rynkade pannan. 
<sec/>
Men han: 
<sec/>
»Måste icke Firenze springa som en hund efter fransmannen? När Carl, som har så usla ben, lägger näsan i vädret, hvem blir då dess herre? Lodovico? Petrucci? En kejsare-vasall? Hvem, hvem? Påfvesonen, don Cesare? Stackars, stackars mitt Firenze! – Messer Vespucci, är det nöjsamt att vara franska kungens markatta?» 
<sec/>
Icke utan förtrytelse svarade jag: 
<sec/>
»Jag är ingalunda franska kungens markatta. Jag är Republikens okränkbara sändebud.» 
<sec/>
»Messer Vespucci, längtar ni icke till Firenze? Jag längtar, jag längtar, jag längtar! Men jag kommer aldrig härifrån.» 
<sec/>
»Du är själf en markatta, gossen min, och gör konster för det franska packet.» 
<sec/>
»Ahimè! Jag gör. – Men gif mig floriner! Skall jag måla er bild? På en elfenbensplatta? Har ni icke elfenben? – Ack, jag reste till Rom för att måla de påfliga flickornas porträtt. Ack! Ack! De ville bli målade på hela väggar, på hela kyrkor, men icke på små plattor af hvitaste elfenben. Don Cesare fick jag måla, ty Hans Helighet vill ständigt bära hans bild vid sitt hjärta. Men jag vågade icke kräfva betalning. Kungens flickor har jag målat. De gåfvo mig många kyssar, en gaf mig ett slag öfver ögonen, så att jag höll på att bli blind. – Ni känner mäster Sandro?» 
<sec/>
Han hade arbetat i Sandros verkstad och beundrade sin store mästare. Det bekymrade honom, att Sandro på sistone helt och hållet tycks ha öfvergått till munkfolket. 
<sec/>
»Hvad skall han nu måla? Munkens syner? Vi hade syner äfven vi. Mäster Sandro hade vackra syner! Och hela vår jord, hela Italiens jord var besådd med de vackraste blommors frö. Antikens blommor hade sått sina frö i vår jord. Nu skulle vi börja skörda. Hvarför skulle munken komma? Hvarför skulle munken komma?» 
<sec/>
»För att så kristna dygder, du unge hedning!» svarade messer Vespucci med stränghet i rösten. »Eller finner du sederna tillräckligt milda och goda? Du, som påfvens frillor och kungens glädjeflickor daskat kring öron och ögon!» 
<sec/>
Han trummade in värd och vin, Bettuccio. Och till sent in på natten sutto vi vid bägarna. 
<sec/>
»Hvem ger honom nu några beställningar? Kanske får han måla heliga gubbar i San Marcos kloster? Kanske får han pryda den nya sal, som byggs för Stora rådet? Med hvad? Med munkens syner? Stackars Gianna! Stackars min Clarice! Snart skall jag se dina ögonbryn vredgadt rynkade, och i den späda handen skall du bära Holofernes hufvud. – Har ni hört, att Lorenzos Judit, som Donatello förfärdigat, skall ställas framför palatset? Religionen, som utrotar tyranniet!» 
<sec/>
»Rättvisan bestraffande lagbrott –» 
<sec/>
»Hvilken rättvisa, messer Vespucci? Munkens eller den mediceiska? Eller påfvens, eller kejsarens, eller franska kungens, eller sultans, eller Moses? Hvilkens, hvilkens? Ty vid San Luca, de äro många!» 
<sec/>
Jag sade: 
<sec/>
»Tvåfaldig är rättvisan: gudomlig och mänsklig –» 
<sec/>
»Har ni inte hört Puccis visa om romaren och slottsherrn? Ädlingen, som kom till ett stort slott? Han var hungrig och uttröttad. Mötte en tjänare och frågade efter härbärge. Tjänaren svarade: Här på trakten finns icke något härbärge, ty slottets herre vill själf förse de resande med allt och gör det på höfligaste vis. Ett är dock att märka: innan de lämna honom ger han dem ordentligt med smörj. Alltför hungrig var vår adelsman för att hotet skulle skrämma och på gården red han in. Kom så slottsherrn, tog hans bygel, bad’en stiga på sin hand. Och han gjorde’t. Slottsherrn skötte hästen, tog så romarn under armen och förde honom till ett praktgemak. Vatten lät han hämta, tvådde gästens ansikte och händer. Och han lät’en göra’t. Främst vid bordet sattes gästen, börjar snart att tjänarna befalla, vin och stekar bäras in. När han druckit sista måttet, frågar värden: Vill du hvila hos min hustru? Romarn hvilar hos hans hustru hela natten. Och när dager blir, tvages han af värden, sättes upp på hästen, rider öfver bryggan. 
<sec/>
Men ser ni, då tyckte han, det var märkvärdigt. Han vänder sig om och frågar: Vise herre, hvarför får jag icke smörj så som andra bruka få. Slottsherrn svarar: Därför att du ej förtjänt det. Jag är herre här på slottet. Och du, min vän, har lydt mig uti alla stycken. 
<sec/>
Också en rättvisa, messer Vespucci! Mänsklig eller gudomlig?» 
<sec/>
Sedan jag skrattat åt Puccis visa, böt jag samtalsämne: 
<sec/>
»Jag tror icke, att mäster Sandro får några beställningar för klostrets räkning eller ens för Republikens. Priorn har sett honom måla kvinnors nakna kroppar.» 
<sec/>
»Ahimè! Ahimè! – Har ni hört talas om munken, som icke vågade klä af sig ens i sitt eget rum – därför att haft själf var närvarande? Stackars Clarice, stackars Gianna! Jag längtar till Firenze! Jag längtar, jag längtar. Kan ni icke gifva mig ett par floriner? – Tror ni, att Clarice också blifvit from? Se där, hvarför jag icke tycker om munken. Han förstör barnens lekar och kvinnors kärlek.» 
<sec/>
När han sade så, kom jag att tänka på Laodamia, som jag en gång hade kär. Dessa tankar uppfyllde mig så, att jag på en lång stund icke kunde lyssna till Bettuccio. Slutligen slog han mig på axeln och sade skrattande: 
<sec/>
»Ni är dystrare än jag, messer Vespucci! Kanske känner äfven ni någon liten kvinna, som ej längre vill småle åt edra artiga ord? Ahimè! Ett grymt ögonblick för skalden, då kärestan slutar att klappa i händerna.» 
<sec/>
Messer Vespucci svarade vresigt: 
<sec/>
»Jag är icke skald. Hos kvinnor skattar jag fromhet som den högsta dygd och prydnad. Att höra dem berätta oanständiga saker i mäster Sandros bod skulle icke längre vara mig behagligt. Men när de ligga inför Guds moders bild, iakttar jag deras knäppta händer och deras läppars rörelser. Jag har en from glädje af att se deras ögon riktade mot jungfrun-modern. 
<sec/>
Hvad barnens lekar beträffar, så finner jag det mycket berömvärdt handladt af den vördnadsvärde priorn att han stäfjar och stäcker dem. Om dina axlar skakades af ofrivilliga ryckningar, skulle du alls icke finna det nöjsamt att se ryckningarna efterapade på ett skämtsamt och öfverdrifvet sätt.» 
<sec/>
Säg icke mer! Ni har rätt. Men hvarför skulle jag ha orätt? Ni är en gammal man, och jag är ung. Ni älskar kvinnorna för deras fromhets skull. Jag älskar deras skönhet, jag älskar deras lusta, som bränner min själ och tvingar mig att sjunga. Jag älskar barnens okynne, därför att jag själf är okynnig. Ahimè! Messer Vespucci, jag skulle kunna spela er ett spratt! 
<sec/>
En fjäder föll från Eros’ vinge. Den kan ej växa fast vid kvinnans skuldra, ej vid mannens. Men vi springa på våra fötter och härma med nakna armar den gudomliges flykt. Vi stackars människor! Den heliga kvinnan i denna stad gaf sin jordiske brudgum afsked. Hvarför? Därför att han icke kunde flyga. Men hvem kan? Jag älskade en kvinna förgäfves. O, jag längtar till Firenze! Vet ni, hur våra fäder behandlade kvinnor, som icke älskade? Slog dem med käppar, slog dem med käppar. Men Dante fann Eros’ fjäder. Och i Paradis mötte han den älskade. Hvem kommer nu till Paradis? Munkarna, som släppa maskar i vårt kött redan medan vi lefva. Petrarca sprang med armarna i luften. Boccaccio beundrade Dante och vågade icke följa honom. Han slog sig ned vid vägen och såg de små kvinnorna springa med lyftade armar. Då tog han sin kvinna i famn. Och se! Hon sänkte armarna och lade dem kring hans hals. Och när han släppte henne, gick hon ifrån honom med vackra, mjuka, lugna steg. – Firenze, jag längtar! Clarice, jag längtar, längtar! – Såg ni på vaserna i Rom? Såg ni kvinnorna, som gingo till grafven? Kanske hafva de åter uppstått. Ty jag känner dem på deras steg. Jag har sett dem vandra öfver våra gator. O, jag är bra lycklig, när jag får sjunga om dessa kvinnor, som munken vill knuffa i ryggen med korsadt trä. Men deras gång är mjuk och lugn och vacker. – På knä? Ni älskar dem, när de ligga på knä. Hvarför icke? – Jag älskar dem, då de lägga sina armar kring min hals.» 
<sec/>
Långsamt lossade jag klädnaden öfver bröstet. 
<sec/>
»Är din fader död, Bettuccio?» 
<sec/>
Han svarade icke. 
<sec/>
Tveksamt visade jag mitt band af silfver. 
<sec/>
»Detta köpte jag af din fader.» 
<sec/>
Bettuccio sade: 
<sec/>
»Jag har sett det kring en kvinnas hals.» 
<sec/>
Dörren slogs upp, och Andrea rusade förbi den häpne värden, förbi Bettuccio, som sträckte sin hand efter bandet. 
<sec/>
Andrea grep mig i skuldrorna. 
<sec/>
»Jag har sett honom! Piero de’ Medici!» 
<chapter/>
<chaptername>Kap14</chaptername>

<chaptername>IV.</chaptername>

<sec/>
Det är en underlig känsla: att frysa midt i solen. 
<sec/>
Jag satt på trappan till Santa Reparata. Dit följde jag Bettuccio och ville sedan återvända hem. Men i Pazziernas hörn mötte jag en skara sjungande barn, som lofprisade Kristus och klandrade mitt världsliga väsen. De skrämde mig, så att jag flydde till Santa Reparata och satte mig på trappan. 
<sec/>
I Rom fick jag åter feber. Och nu fryser jag i solskenet och har svårt att stå upp. De ständigt förnyade ryktena om Piero de’ Medicis återkomst förvärra mitt hälsotillstånd. Och äfven andra sorger gifvas. 
<sec/>
Jag satt på trappan till Santa Reparata. Midt i solskenet satt jag och frös. Och jag fick tre möten. 
<sec/>
Först kom Sandro Botticello från Storgatan. Jag ville icke, att han skulle känna igen mig, kappan drog jag upp öfver hufvudet och höll mig stilla. Men han kände mig på axlarnas ryckningar och satte sig vid min sida. Vi tego, jag vågade icke börja samtalet, ty på senare tider har jag börjat höra min egen röst med förskräckande tydlighet. 
<sec/>
Slutligen sade Sandro: 
<sec/>
»Guidantonio, har ni blifvit en Gråtare? En rättrogen Gråtare?» 
<sec/>
Jag drog kappfliken från ansiktet och sneglade på min granne. 
<sec/>
»Sandro, jag trodde, du var en munk.» 
<sec/>
»Jag kommer därifrån.» 
<sec/>
»Från munkarna?» 
<sec/>
»Från honom själf. Jag talade vid honom innan han gick till kyrkan.» 
<sec/>
»Aha!» 
<sec/>
Öfvermodigt kastade jag kappan. 
<sec/>
»Det börjar bli varmt. Solen skiner på de hvita stenarna, det blir mycket varmt till slut.» 
<sec/>
Och Sandro: 
<sec/>
»Salar och gångar, som länge stått stängda och öde, ha nu åter öppnats och iordningställts. Munkarnas antal är större än någonsin tillförne: tvåhundratrettioåtta sägs det. Bland dem befinna sig ynglingar af de förnämsta släkter: Strozzi, Gondi, Salviati. Pandolfo Ruccelai har tagit dräkten; Zanobi Acciaiuoli har tagit dräkten och öfvergifvit sina greker, mäster Pietro Paolo från Urbino, läkaren, har tagit dräkten. Ja till och med mäster Blemmet, som är jude!» 
<sec/>
»Priorn har aldrig jagat judar.» 
<sec/>
»Talade han icke mot ocker?» 
<sec/>
»Blemmet är icke ockrare.» 
<sec/>
»Och kanikerna vid Santa Reparata! Messer Malatesta och er släkting, den vördnadsvärde messer Giorgio.» 
<sec/>
»Har du nyligen varit i Allhelgonakyrkan, Sandro? Har du besökt den helige Augustinus, som du gjorde för vår räkning?» 
<sec/>
»Nej.» Och med vemodig röst tillade han: »Det var en god tid. Kort därefter blef jag kallad till Vatikanen.» 
<sec/>
»Det var en from tid. En from bild. – Hvad gjorde du hos munkarna? I dag?» 
<sec/>
»Jag ville måla.» 
<sec/>
»Nymfer?» 
<sec/>
»En Jungfru. De skola ju ständigt ha nya Jungfrur. Och ständigt desamma. De ha förälskat sig i en Jungfru, och nu skola de alla ha samma näsa, samma mun, samma odrägliga ögon, samma ohyggliga händer, samma förtorkade kött.» 
<sec/>
»Ja, Sandro, sådan är deras smak.» 
<sec/>
»Sådan är icke deras smak. Men sådan är deras rädsla. De tro mer på fan än på Gud. De tro, att djäfvulen har skapat världen.» 
<sec/>
»Sandro fick således icke måla?» 
<sec/>
»Nej. Ty jag vill icke måla annat, än det jag sett. Och han vill icke se sina biktbarn som madonnor.» 
<sec/>
»Det finns kvinnor, som icke äro hans biktbarn.» 
<sec/>
»Ja, men de äro icke fromma. Sätter man en munk vid deras sida, så snegla de på honom och truta med munnen. Inga jungfrur, inga mödrar, bara älskarinnor. Så sade han. 
<sec/>
Men jag sade: Hvarje jungfru är en Maria, hvarje moder är en Maria, hvarje vacker älskarinna är en vacker Madonna.» 
<sec/>
»Nu ljuger du.» 
<sec/>
Sandro hejdade sig och strök med händerna öfver trappans sten som för att finna fäste. Jag fortsatte: 
<sec/>
»Du sade icke de där vackra sakerna, du teg.» 
<sec/>
Sandro rynkade pannan: 
<sec/>
»Messer Vespucci,» sade han. »Jag tycker icke om att blifva kallad lögnare.» 
<sec/>
»Du har rätt, Sandro, det är ett afskyvärdt ord. Härnäst skall jag finna ett bättre. – Men säg mig, hvem skall då måla madonnan?» 
<sec/>
Sandro visste icke. 
<sec/>
»Kanske Lorenzo di Credi? Han är from. Och känner kanske också fromma kvinnor.» 
<sec/>
Sandro skakade otåligt på hufvudet, håret föll fram och kittlade honom. 
<sec/>
»Nej, nej. Ingen lefvande kvinna får finnas på taflan. Lorenzo kommer icke att göra det. Han är from, men han är konstnär. Han ljuger icke ihop en madonna.». 
<sec/>
Jag slog samman mina händer. 
<sec/>
»Å! Låt mig icke glömma det! Låt mig icke glömma det! Det är således att vara konstnär: att icke ljuga ihop.» 
<sec/>
Sandro var tydligen missnöjd. Han strök tillbaka sitt hår och fingrade på mantelspännet. 
<sec/>
»Icke bara det,» svarade han allvarligt. »Jo, för Lorenzo och Lionardo, för alla de där, som arbetat på gubben Verrocchios verkstad. Men för mig finnes också något annat. Ficino kallar det genius.» 
<sec/>
»Aha! Jag förstår. Fra Girolamo kallar det profetisk anda, icke sant? Vi laglärda gifva det ett annat namn. Men så fult, att jag icke vill nämna’t. – Sandro! Tag den vackra Clarice, måla och låt penseln svära, att hon är ett helgon! 
<sec/>
Vi lagmän kalla det mened. Men det är ju icke vi som skola göra det.» 
<sec/>
Sandro böjde sitt hufvud och spottade mellan knäna. 
<sec/>
»Kalla det hvad ni vill, Guidantonio. Det går i alla fall icke. Han skulle märka –» 
<sec/>
»Han! Som är så from?» 
<sec/>
»Priorn känner Clarice. Dessa kvinnor kunna aldrig behålla sina nöjen för sig själfva.» 
<sec/>
»Tala ej mot biktens sakrament!» 
<sec/>
»Man kan något välja. – Men jag blir utan arbete.» 
<sec/>
»Ahimè, ja! Så är det. Grufliga tid, då endast det heliga blir betaldt. Men så ha vi alltid haft det, vi florentinare. Se bara på denna åttkantiga lilla hydda, som den anspråkslöse San Giovanni bebor! Hur ha vi icke slitit dess stenar med våra knän, och kysst och bedt, att Patronus måtte stå oss bi. Och han har hjälpt oss. – Hur ofta ha vi icke fört den goda Frun från Impruneta kring gator och torg, att hon skulle hjälpa! Och hon har hjälpt oss. De ha hjälpt på det underbaraste och präktigaste sätt. – Men våra kära, gula guldfloriner, som hela världen älskar, de ha måst rullar! Rullat till kejsaren, rullat till påfven, rullat till frankernas konung, till skottar och spanjorer, till turkar och kardinaler. – De heliga, de hjälpa. Men man måste betala.» 
<sec/>
Sandro lät kappan glida och vände sig mot mig. 
<sec/>
»Vespucci, ni har rätt. – Jag ger mig härifrån. Jag behöfver arbete, jag behöfver pengar. Jag ger mig härifrån.» 
<sec/>
»Hvad nu? Till Rom?» 
<sec/>
»Hvarför icke? Alexander är dock påfve. Och munken blir snart förbannad.» 
<sec/>
»Eller till Milano?» 
<sec/>
»Ja, hvarför icke till Milano? Herr Lodovico är hertig och älskar konsten. Och han är kejsarens vän.» 
<sec/>
»Kejsaren! Fy, Sandro! Du är icke någon god patriot. – Vet du, hvad jag skulle göra? Om jag hade en färgpyts, en pyts med hvit färg? Jag skulle hälla den öfver första bästa sköka och föra den hvita till San Marco. Och jag skulle få priorn på knä för min madonna.» 
<sec/>
Sandro begrundade, och jag fortsatte: 
<sec/>
»Men först, min käre Sandro, först skulle jag taga noga reda på, om priorn har pengar i kjortelsäcken. Ty en sådan madonna säljer man icke för intet.» 
<sec/>
Sandro reste sig långsamt: 
<sec/>
»Tror du, jag skulle lyckas?» 
<sec/>
»Helt visst! – Dock – jag erinrar mig nu. – Ja, nu kommer jag ihåg! Lorenzo har sagt mig, hvem som skall måla madonnan.» 
<sec/>
»Priorns?» 
<sec/>
»Ja, priorns.» 
<sec/>
»Hvem?» 
<sec/>
»Baccio.» 
<sec/>
»Baccio? Baccio vid porten? Rosellis dräng?» 
<sec/>
»Han är icke dräng längre, han är mästare. Och mycket from, Sandro, mycket from.» 
<sec/>
»Och hvar skall han finna modell?» 
<sec/>
Vet icke. Törhända har han syner, änglasyner. – Helt annat med oss, Sandro, vi som endast ha synder.» 
<sec/>
Sandro gick öfver torget mot allmosesamlarnas hus. Men då en af dem mötte honom med framräckt hand, vände han tvärt och gick rakt på messer Vespucci. Han var nära att trampa mig på fötterna. 
<sec/>
»Messer Guidantonio, jag tror, att Baccio behöfver modell, han som andra. Jag skall föra honom till mitt hus. I kväll. Där skall han finna vackra kvinnor, icke sant?» 
<sec/>
»Tror du?» 
<sec/>
»Ja. Sora Laudoma skall han finna, icke sant?» 
<sec/>
»Tror du?» 
<sec/>
»Ja. Men om hon icke kommer, skall Bettuccio sjunga en visa om messer Guidantonio Vespucci, den unge gubben, den svartsjuke lärde. – Ni vet, Bandet tycker om sådana visor!» 
<sec/>
»Tror du?» 
<sec/>
Men Sandro gick utan att svara. 
<sec/>
Jag frös. Vid San Giovannis port lyste solen varmt. Jag längtade till solen, men jag vågade icke försöket att resa mig. 
<sec/>
En tjock liten man gick öfver torget. 
<sec/>
Jag ropade: 
<sec/>
»Doffo! Doffo!» 
<sec/>
Den tjocke lille mannen hörde mig icke, ty klockorna började ringa. Här sitter jag och skriker som en tiggare, tänkte jag. En tiggare på kyrktrappan! Bäst jag döljer mitt ansikte. Och jag höjde mantelns flikar. Då såg jag Doffo på andra sidan San Giovanni; jag skrek: 
<sec/>
»Doffo! Doffo!» 
<sec/>
Han stannade och vände sig om. 
<sec/>
»Ska du icke gå i kyrkan, Doffo?» 
<sec/>
Doffo gned sig öfver näsan. 
<sec/>
»Är munkrackarn där?» 
<sec/>
»Jag vet icke. Kom och se!» 
<sec/>
»Är han där, frågar jag! Jag går aldrig i kyrkan, om icke djäfvulen står på predikstolen.» 
<sec/>
»Bra, bra, bra! Bra sagdt, Doffo Spini! Kom hit, så att jag får taga dig i hand.» 
<sec/>
Doffo smålog belåtet och närmade sig med utsträckt hand. I ett nu hade jag gripit den. Jag reste mig med en häftig knyck, som så när beröfvat Doffo jämvikten. Axlarna ryckte, men jag tryckte armbågarna hårdt till sidorna och sträckte på halsen. Och plirade och sade: 
<sec/>
»Doffo, du ser att jag ännu har kraft i mina lemmar. Du var nära att falla. – Kom, så gå vi och ställa oss i solen.» 
<sec/>
Jag tog honom under armen och gick mot bronsportarnas gula glänsande fläckar, som jag så länge betraktat på afstånd. 
<sec/>
»Jag har icke tid,» sade Doffo. 
<sec/>
»Hvem söker du?» 
<sec/>
»Baccio.» 
<sec/>
»Baccio vid porten? – Hvad vill du den fromme lille målarn?» 
<sec/>
»Han skall måla en madonna till konventet.» 
<sec/>
»Så. Jag trodde Sandro skulle –» 
<sec/>
»Hastigt skall vredens svärd drabba skökan i Babylon! – Guidantonio, hvem beskyddar denna stad?» 
<sec/>
»San Giovanni!» 
<sec/>
»Om du kunde dina stycken, skulle du ha svarat: Jesus Kristus. Men det gör detsamma. – Hvem beskyddar San Giovanni? Gud? Nåväl: hvem beskyddar Gud? Det vågar du icke säga. Men jag vågar. Priorn beskyddar Gud. Och hvem beskyddar priorn. Jo, omständigheterna och människornas onda och fåvitska vilja! För djäfvulen, Guido! Begriper du icke? 
<sec/>
Munken har räddat Firenze! Det är Firenze, som har räddat munken. Hade icke Herrarna och De Tio och messer Bonzi varit, så skulle påfven för längesedan dragit munken till Rom och dömt honom och bränt honom. Jag begriper icke, att rättrogna kristna vilja hålla sig till en munk, som påfven förbjudit att predika, och som likväl gör det. Kättare allesamman! Skulle brännas! – Profet! Säg mig en profetia, som slagit in! Att kungen skulle taga Neapel? Tackar! Han fick genast lämna’t. Att spanjorerna skulle fly? De äro redan tillbakakomna. Att Piero skulle förjagas? Han kan vara här när som helst. – Och kung Carl! Hur höll han sina löften! Han lofvade vid mötet i Poggibonsi, därför att han trodde, att munken var en trollkarl, som kunde förgöra honom. Du och Andrea voro för resten hans medbrottslingar. Piero de’ Medici fanns ju ej i Siena! Harar! Och så skulle munken genast gå som Republikens sändebud. 
<sec/>
Men nu är kungen i Frankrike och nu gör han en konst i Firenzes profet. Alla löften har han brutit. Pengarna äro borta, fästningarna äro förlorade, Venedig får Pisa till sist. Och är Firenze räddadt? Tackar! Piero och Orsini samla pengar. Påfven vill ge oss åt don Cesare. Milanesaren vill ha oss för sig själf. Kejsaren vill ha våra pengar. Venedig vill grusa hela staden. Till och med Lucca och Genova vilja skära bitar ur steken. Och hvem skall hjälpa oss? Den lille Ercole i Ferrara, som icke vågar knysta! 
<sec/>
De draga i hvar sitt hörn af duken. Och så länge ingen af dem är starkare än de andra, förblir duken på sin plats. Och midt på duken står munken med korset i näfven och ropar: Kristus, vår konung, beskyddar oss.» 
<sec/>
»Det sägs att Carl skall återvända med Trivulzio för att platt förgöra herr Lodovico och de falska vännerna.» 
<sec/>
»Det sägs! Den sägnen har skaffat oss kejsaren på halsen!» 
<sec/>
Kyrkfolket kom från Santa Reparata. Doffo talade alltför högljudt. Jag skyndade att säga: 
<sec/>
»Sandro skall således inte måla för konventet?» 
<sec/>
»Sandro är en hedning. Men han vill förtjäna pengar. Nu skall emellertid Baccio måla och Sandro skaffa modell.» 
<sec/>
»Aha!» 
<sec/>
»Du är vid dåligt lynne, Guido?» 
<sec/>
»Jag? Nej. – Men jag finner Sandro bra ädelmodig, som vill skaffa sin medtäflare modell.» 
<sec/>
»Botticello är en narr. Han vill tjäna pengar af munkrackarn. Och munkrackarn har inga!» 
<sec/>
»Icke? Du har ju själf sagt –» 
<sec/>
»Jag har sagt! För djäfvulen, jag har sagt, att han tagit pengar, att han stulit, röfvat, att han förskingrat klostrets medel och barmhärtighetskassornas. Det har jag sagt, och det har han gjort. Men sedan har han skänkt alltsamman åt sina älskarinnor.» 
<sec/>
»Har han således älskarinnor?» 
<sec/>
»Visst har han.– Men nu vill Sandro hämnas. Han skall skaffa Baccio en vacker modell. Baccio är en ung narr, han skall älska kvinnan och måla Jungfrun och bära till klostret. Skönt! Sedan visa vi Gråtarna, hur munkpatrasket dyrka skökor och skända kyrkor.» 
<sec/>
»Aha!» 
<sec/>
»Vi träffas i kväll, icke sant? – Om icke, vilja vi sjunga en visa, en rolig visa om messer Vespucci och sora Laudoma.» 
<sec/>
Jag grep honom i axeln. 
<sec/>
»Doffo Spini, den visan skall icke sjungas.» 
<sec/>
»Godt, Vespucci, jag trodde det. Jag sade till Sandro: Guidantonio är icke någon narr, ingen fördömd gammal narr. Jag kan icke tåla narrar. Munkrackarn är en fördömd gammal narr.» 
<sec/>
Vespucci suckade: 
<sec/>
»Ja, ja, Doffo, visst är väl priorn en narr. Och alla dem, han lurat –» 
<sec/>
»Mig har han icke lurat! Jag förstod genast, att han var en narr. En människa, som lefver som han! Utan vin, utan lustighet, utan kvinnor –» 
<sec/>
»Han har således inga älskarinnor?» 
<sec/>
Doffo skrattade. 
<sec/>
»Sant’ Antonio beskydde oss för lagmän! Har han icke i dag, så får han i morgon. Och i öfvermorgon skall din älskarinna tåga in som helig jungfru i hans kloster –» 
<sec/>
»Hon är icke min älskarinna.» 
<sec/>
»Desto bättre, desto bättre för dig. Så blir hon Baccios. Han kan måla skökan, så att köttet lyser. – Och en vacker dag går äfven jag in i San Marco. Äfven jag skall måla. Med spetsig pensel och röd färg!» 
<sec/>
»Alla bli vi slutligen konstnärer. Jag ämnar hugga ditt epitafium: Här hvilar Doffo Spini, hängd och steglad af tacksamma landsmän, mördade munken. Man saknade hans dygder, man saknar hans laster.» 
<sec/>
Doffo blinkade och drog sig något åt sidan. 
<sec/>
»Guido,» sade han i mild ton. »Om jag råkar illa ut, skall du försvara mig? Du vet, att hvad jag gör, gör jag till Republikens fromma.» 
<sec/>
»Jag vet, att hvad Doffo gör, det gör han för Spinis skull. Och mördar Doffo Spini munken, skall messer Vespucci göra allt för att få honom hängd i Bargellos fönster.» 
<sec/>
»Du tycker, det vore bättre, om vi sände honom till påfven? Men det vore en skam för Republiken. Vi lyda hvarken munkar eller påfvar. Och för öfrigt vore det lika mycket mord det som något annat. – Eller tror du kanske, Borgia vill föda honom med mjölk och honung?» 
<sec/>
»Hvad Borgia gör, kommer oss icke vid. Om vi utlämna den vördige priorn – det Gud förbjude! – till påfven, så lyda vi lagen. Den kyrkigaliga lagen visserligen, men det är ju också en.» 
<sec/>
Doffo ryckte på axlarna. 
<sec/>
»Du är en narr, Guidantonio. Lag och rättvisa ger jag djäfvulen. – Men säg, hvar har du egentligen fått tag på sora Laudoma? I ett kloster? Har hon varit i kloster?» 
<sec/>
»Jag har hittat henne.» 
<sec/>
»Hittebarn? – Nå det gör detsamma. Men säg, är hon jungfru?» 
<sec/>
»Du är alltid smaklös, Doffo. – Hon är mitt fosterbarn.» 
<sec/>
»Jaså. Ja, men du förstår, att för att göra saken riktigt vidrig måste hon ha dåligt rykte. Har hon ej, så måste man skaffa henne.» 
<sec/>
»Behöfs ej. Man har tyvärr sett henne i ditt sällskap.» 
<sec/>
»Och i ditt! – Godt, Guido: du kommer i kväll, och sora Laudoma kommer, och Baccio kommer. Icke sant?» 
<sec/>
»Jo.» 
<sec/>
»Tills i kväll.» 
<sec/>
Doffo viftade med handen; han gick, de korta benen trummade sig fram öfver torget. 
<sec/>
Ack, att frysa midt i solen! 
<sec/>
Jag vandrade långsamt rundt kring San Giovannis åtta kanter. Kyrkfolket hälsade mig; men jag besvarade icke deras hälsningar. Jag fick vara i fred; kanske trodde man att jag öfvade bot och bad till helgonet. De unga trosifrarna betraktade mig med en viss vördnad och slogo kors öfver mina synder. Själfva sågo de mycket förkrossade och oroliga ut; jag kunde förstå, att priorn svängt gisslet med kraft. 
<sec/>
Men jag bad icke, grubblade icke öfver egna synder, icke öfver andras. Jag mindes en San Giovannifest, då moder förde mig från bord till bord att glädjas åt de kostliga tingen, Jag mindes en krukomakares bord, som fått plats strax nedanför Santa Reparatas trappa. Jag mindes en kruka af blå, glänsande lera. Midt på krukan möttes tvenne hvita små änglar med stora, stora vingar och stora ögon, som glänste blå med krukans färg. De räckte hvarandra händerna, de små änglarna, och sina hufvuden höllo de framåtböjda, så att pannorna snuddade vid hvarandra. 
<sec/>
Kära små änglar, jag minns, att jag längtade efter er. Men mor förhörde sig om priset och fann det alltför högt. Jag grät icke, ty jag var redan en stor gosse och alltför sorgsen för att skrika och bete mig illa. Men jag lämnade moder och steg uppför Santa Reparatas trappa. Jag tryckte min panna mot den skrofliga muren. 
<sec/>
Och nu mindes jag min längtan. Längtan blir minne. 
<sec/>
När jag för tredje gången vek om hörnet till österporten, kände jag doft af parfym. Bettuccio! tänkte jag. Och se! Han stod vid porten, och pannan stöddes mot bronsen liksom min en gång mot rifvande sten. Nu glömde jag min kruka. Jag betraktade den unga varelsen, som stod vid San Giovannis port och grät. Sminket rann öfver kinderna, och det oljade håret föll i virrvarr. Dräkten af siden var skrynklad och fläckad af smutsiga Gråtares tårar. 
<sec/>
Jag gick bort till honom och hviskade i hans öra: 
<sec/>
»Har munken skrämt dig? Är det i förskräckelse, du gråter?» 
<sec/>
Men han rörde sig icke, svarade icke. Då hviskade jag: 
<sec/>
»Har du mistat ditt glada lynne, Bettuccio, och din lust att sjunga? Är det därför, du gråter?» 
<sec/>
Men han rörde sig icke, svarade icke. I otålighet lade jag armen kring hans skuldror och skakade honom. 
<sec/>
»Så längtar du visst efter Paradis, du fördömde syndare och sångare! Och du gråter af längtan?» 
<sec/>
Han vaknade ur sömnen, och jag beredde mig att skratta åt hans svar. Men han svarade icke. 
<chapter/>
<chaptername>Kap15</chaptername>

<chaptername>V.</chaptername>

<sec/>
Den sjätte januari ganska sent på aftonen hade jag lämnat palatset för att begifva mig till mitt hus. I hörnet af Lejongatan mötte jag en kvinna, som hälsade och närgången drog i min mantel. Hon utbjöd sina tjänster med så hastiga och ifriga ord, att jag icke hann uppfatta dem alla. Dock tyckte jag mig kunna förstå, att hon var en i sina stycken mycket förfaren kvinna. Slutligen släppte hon mig; i det vi skildes, sade hon: 
<sec/>
»Jag kan äfven berätta dig om munken. Jag känner alla hans hemliga laster, ty de släppa ofta in mig i klostret.» 
<sec/>
Under det jag vandrade utmed flodens mörka strand, fylldes jag af en glädje, hvars orsak jag icke kunde förstått. I palatset hade munkvännerna klandrat mina anföranden och beskyllt mig för att höra till Bandet. Nu glömde jag deras misstankar och skälen. Och jag började tänka öfver kärleken. 
<sec/>
Kärleken, som sätter sol och alla stjärnor i rörelse! Att man söker kvinna, kvinna söker man, det är kärlek. Men munken kallar det kärlek, att söka Gud, om hvilken vi föga veta, af hvilken vi allting hoppas. Ahimè! Det är kärlek, att föga veta och allting hoppas. När jag var barn, var kärlek en fråga, när jag blef yngling, blef kärlek bön. Nu är jag man, och kärleken befaller. Kärlek, som föga vet och allting hoppas? O nej! O nej! Kärlek är mannens dikt att locka kvinnan till sig, är kvinnans dikt att locka mannen. Gud är kärlek, fann munken i boken. Gud är ett löfte, kärlek är ett löfte. Men hvem vill infria löftet? Och hvem vet hvarmed det skall infrias? 
<sec/>
När kvinnan i Lejongatan var barn, älskade hon Gud, så som hennes mor lärt. Är det väl sant, frågade barnet sin mor, att solen älskar jorden? Ja, svarade modern, du känner de heta kyssarna. Jag vet icke allt, hvad modern lärde sitt barn om kärlek. Men jag vet, att då rosentiden var inne, då rosorna glödde, mötte flickan en man. Han tog hennes kropp och han hviskade: Älska mig! Älska mig! 
<sec/>
Stackars man och stackars kvinna! Jag är rädd, att I foren vill. Ty kärlek är ju ett löfte? Nu säljer kvinnan sin kropp. Och då ingen hviskar: Älska mig! tror kvinnan ej längre på löftet och hatar munken, som tror. 
<sec/>
Dock vill jag säga dig, flod, som hört så många kärlekssånger: Kärlekssångaren i San Marco har sanningen, han ensam, profeten! Ty är icke kärlek ett löfte? Och löfte är löfte intill infrielsens dag. Gud är kärlek, Gud är löfte. Och på den yttersta dagen skall det stora löftet frias eller brytas. 
<sec/>
Vid Körbron mötte mig Bettuccio. Och förstörde mina tankar. 
<sec/>
»Jag kan gifva dig underrättelse –» Han såg mig vika undan, han sade skrattande: »Ecce Deus fortior me, qui veniens dominabitur mihi!» 
<sec/>
Besinningslöst släpade jag honom med mig öfver bron. 
<sec/>
»Hvar?» frågade jag. 
<sec/>
Men han skrattade öfverljudt och upprepade: 
<sec/>
»Ecce Deus! Ecce Deus!» 
<sec/>
Jag insåg min narraktighet och blef lugn. Jag sade: 
<sec/>
»Min vän, om du letat efter en människa lika länge, som jag efter henne, så skulle du förstå mig. Och du skulle förstå, att det icke är någon gud utan mig själf, jag möter i denna natt. Och du skulle genast säga mig, hvad du vet.» 
<sec/>
Vid Helge-Andskyrkan stannade jag ett ögonblick. 
<sec/>
»Gå vi rätt? Är det åt det här hållet?» 
<sec/>
»Utanför porten.» 
<sec/>
Vi smögo utefter väggarna för att icke blifva sedda af vakten. Men vid San Piero Gattolini måste jag uppgifva mitt namn. Jag frågade Bettuccio, om han vore säker på sin sak och på platsen. Han svarade: 
<sec/>
»Jo, jag är säker. Hon bor hos en målare.» 
<sec/>
Frossan skakade mig häftigt; jag måste bedja vakten om något att dricka, och han räckte mig ett smutsigt krus med vin. Under tiden berättade Bettuccio: 
<sec/>
»Hon bor sedan ett par dagar hos en ung målare, som heter Baccio. De bebo hvar sitt rum; och jag tror icke, att de äro särdeles ömma mot hvarandra, ty Baccio är ett helgon. Han fick henne på halsen genom en präst, som är släkt till honom. Nu minns jag också mycket väl, hvar det var jag första gången såg sora Laudoma. Det var i Neapel, och dit hade hon följt fransmännen. Prästen råkade hon sedermera i Rom; han uppträder som vissångare och gycklare. Men det påstods, att han skulle vara en af kardinal della Roveres handtlangare. Från Rom måste han fly hals öfver hufvud, och nu har han begifvit sig till Frankrike. –» 
<sec/>
Bettuccio hvisslade nedanför fönstret; ljus tändes icke, men dörren öppnades. Bettuccio trädde in i Baccios rum. Jag stannade ensam i den smala, kalla trappgången. Jag frös. 
<sec/>
Laodamia kom ut till mig. 
<sec/>
Jag sade, att jag länge sökt henne, och att hon förorsakat mig mycken sorg. Hon teg. Och jag upprepade, att jag sökt henne länge och med längtande hjärta. Då svarade hon: 
<sec/>
»Om du verkligen sökt mig, skulle du helt säkert funnit. Jag har icke varit långt borta. En gång, då du var i Rom, var jag också där. Och jag har varit i Firenze.» 
<sec/>
»Här är mörkt; vill du följa mig ut under stjärnorna? Jag minns kvällar i Bologna, då vi vandrade under stjärnorna. – » 
<sec/>
»Äfven jag minns dem.» 
<sec/>
»Laodamia!» 
<sec/>
Men hon gick förbi mig. Och jag förstod icke, hvarför jag ropat hennes namn. Hon sade: 
<sec/>
»Du skall icke längre kalla mig Laodamia. Prästen kallade mig sora Laodoma. Det passar dig att kallas syster, sade han, eftersom du reser med en präst., – men det är icke därför, jag vill kallas sora Laodoma. Jag har gifvit ett löfte. –» 
<sec/>
»Ett löfte? Har du gifvit? Ett löfte! Åt djäfvulen!» 
<sec/>
Det rann mig i sinnet, hvad Bettuccio berättat om våra fäder: att de slogo sina kvinnor, som icke ville älska. Om jag hade haft en käpp, skulle jag ha slagit henne; jag ville icke röra henne, med min hand. I detsamma sade hon: 
<sec/>
»Guido, du vill slå mig.» 
<sec/>
Då jag hörde henne säga Guido, tog jag hennes händer och kysste dem. Jag tryckte mitt hufvud mot hennes bröst. 
<sec/>
»Guido,» hviskade hon. »Nu gråter du som ett barn.» 
<sec/>
Jag frågade: 
<sec/>
»Äger du ännu bandet, jag gaf dig?» Och jag hörde, att hon log, när hon svarade: 
<sec/>
»Ack, käre, hur skulle jag kunnat behålla ett band af silfver? Röfvare ha tagit mina kläder, äfven mina uslaste paltor. Jag har varit naken och frusit mycket. Men nu har jag vändt min håg till ett bättre lif. 
<sec/>
Vi vandrade under stjärnorna. Natten var kylig; mina lemmar skälfde af köld, och andedräkten gick hvit och tjock ur min mun. Sora Laodoma berättade mig om sitt onda lefverne, som hon nu önskade lämna. 
<sec/>
»Är det för munkens skull, du kommit till Firenze?» 
<sec/>
»Prästen vågade icke stanna längre i Rom. Kardinalen af San Pietro in Vincula hade sändt honom dit för att egga de små prästerna och reta dem mot påfven. Men han var oförståndig, prästen, och slog sig i slanger med en franciskan, en viss fra Mariano, som förrådde honom. Då flydde vi till Assisi, och jag fann mycken tröst vid San Francescos graf. Man vet ju, att helgonet förde ett ganska flärdfullt lif före sin omvändelse, och likväl nådde han en sådan grad af fullkomning, att den heliga Jungfrun vågade lämna sin käre lille son i hans armar. Dessa betraktelser rörde mig så djupt, att jag bad prästen få stanna i Assisi för att aflägga löften och blifva upptagen bland systrarna. Men han försäkrade mig, att Assisi ingalunda vore något säkert ställe, och att jag så nära Rom inom kort skulle bli förgiftad eller nedstucken. Då följde jag honom till Pisa, där vi tillbragte nära en månad, innan något tillfälle att lämna staden yppade sig. Där fick jag höra, att Piero Capponi stupat, och att florentinarna endast med svårighet kunde fortsätta kriget. Det gjorde mig ondt att höra de många smädelser, som ständigt slungades mot Firenze. Jag fick afsmak för ett lif, som är rikt på smärta, hat, på ogudliga nöjen och så fattigt på fromhet och godhet. Har du varit i Pisa och sett de målningar, föreställande denna världens flärd, som finnas i begrafningshuset? De äro mycket vackra, men hos mig väckte de sorgsna tankar. Min Guido, jag vill afsäga mig allt detta. Jag lämnade prästen, som ej längre fann någon glädje i mitt sällskap. Och nu vill jag blifva en god människa. Och jag vill icke frukta döden. –» 
<sec/>
»Hur kom du till Baccio?» 
<sec/>
»Prästen lämnade mig ett bref till den unge målaren. Och han tog mig genast in i sitt hus. Men han är mycket blyg. Jag kan knappast säga att jag sett honom. Han ställer en skål med kokta bönor utanför min dörr och knackar sakta och försvinner, innan jag hinner öppna. Törhända tror han, att jag vill honom något. Men jag vill honom sannerligen ingenting.» 
<sec/>
»Vill du fortfarande aflägga löftena?» 
<sec/>
»Nej,» svarade hon. »Jag har aflagt löfte till den heliga Jungfrun, därför kallar jag mig syster. Men jag vill icke blifva upptagen i något konvent. Jag har icke tid.» 
<sec/>
»Ämnar du åter lämna Firenze?» 
<sec/>
»Jag tror, att jag snart skall dö.» 
<sec/>
Vi återvände till huset, och jag ropade ut Bettuccio. Jag begärde, att målaren skulle låta sora Laudoma stanna i sitt rum samt låta någon gammal kvinna skaffa och bereda hennes mat. Själf önskade jag bestrida alla kostnader. Bettuccio framförde min begäran till Baccio, som icke ville visa sig. Och han jakade. 
<sec/>
Laodamia tackade mig; därpå sade hon: 
<sec/>
»Vill du besöka mig, Guido, bereder du mig en stor glädje. Jag har ofta tänkt på dig! Och i Assisi bad jag San Francesco, att jag skulle få återse dig. Han har hört min bön. Det förefaller mig, som skulle jag ha bra mycket att säga dig.» 
<sec/>
Hastigt löste jag bandet från min hals, bandet af silfver. Jag räckte det åt Laodamia. Och då hon icke tycktes förstå mig, lindade jag det varligt kring hennes hals. Och skyndade därifrån. 
<sec/>
Bettuccio gick vid min sida, och jag hörde honom flämta: 
<sec/>
»Ni är då galen.» 
<sec/>
Vid Helge-Andskyrkan stannade jag och frågade: 
<sec/>
»Bettuccio, vän och skald, hvad är kärlek?» 
<sec/>
»Men ni är då bra tokig!» svarade han. 
<sec/>
Då vi uppnått bron stannade jag åter och sade: 
<sec/>
»Nu är jag trött, Bettuccio.» 
<sec/>
»Det förvånar mig icke, ser Guidantonio. Vid edra år bör man vara försiktig om nätterna. – Ser ni stenen där vid stranden? Därifrån kastade sig en ung flicka i floden. Hon kom från Fiesole och ville äfven hon veta hvad kärlek är. –» 
<sec/>
»Du är en dålig människa, Bettuccio! Hvarför räddade du icke flickan?» 
<sec/>
»Jag hann icke. Dessutom stod Clarice på stranden och ropade så ångestfullt, att jag måste återvända. Vi följde henne icke i någon ond afsikt, Clarice och jag. Men jag måste erkänna, att Clarice hatade henne, därför att hon var så ung och ny i Firenze. –» 
<sec/>
»Ett mördareband, du och Clarice! – Nu är det sent, och jag är trött. Farväl!» 
<sec/>
Ensam gick jag till mitt hus, lugn och trött gick jag genom natten. Tankar, som jag afskydde, höll jag ifrån mig. Dock kunde jag icke blifva kvitt en viss saknad. Och jag började undra, hvad som kunde fattas mig. Men först sedan jag gått till hvila, förstod jag, att det var bandet af silfver, jag saknade. 
<sec/>
Det finns starka skäl, som bjuda mig att icke öfvergå till medicévännerna och att ej heller alltför ifrigt stödja det gudomliga konungadömet med priorn som Kristi vikarie och sändebud. 
<sec/>
Sandros bod kan jag fortfarande besöka, utan att munkarna behöfva fatta några misstankar. Och där träffar jag åtskilliga af de »Rasande», Doffo Spini, bandets trumslagare, och någon gång Piero Popoleschi, dess ledare. Äfven träffade jag Bettuccio, som kunde så många och så lustiga visor. Bettuccio sade till kvinnorna: 
<sec/>
»Ser Vespucci har en väninna, som bor vid S. Pier Gattoliniporten. Hon är mycket berest och har sannolikt varit utsatt för en massa med äfventyr. Vill ni icke höra henne berätta? Jag är säker, att messer Guidantoni tar henne med sig, om du ber honom, Clarice. Bed, bed lilla Clarice! Det är ett mycket anständigt fruntimmer, hans väninna, och dessutom ej längre så ung.» 
<sec/>
Ehuru han väl kunde se, att det i hög grad misshagade mig, upprepade han dagligen sin begäran. Och kvinnorna voro genast färdiga att lyda hans vink. De bådo mig enträget och utan förbarmande. Slutligen började äfven Doffo blifva nyfiken, och jag fick lida mycket af hans plumpa infall. Till Laodamia sade jag naturligtvis intet om allt detta. Hon behöfde hvila, och långa stunder sutto vi orörliga sida vid sida, orörliga och tysta. Ibland frågade hon mig, om jag fortfarande hade stort inflytande i Firenze, och om jag hjälpte munken. 
<sec/>
»Fra Girolamo har icke längre behof af någons hjälp,» svarade jag. »Han förmår allt här i staden; söker någon beskydd, bör han vända sig till honom. –» 
<sec/>
Men Laodamia skakade på hufvudet. 
<sec/>
»Han hade så olyckliga ögon, Girolamo. Jag tror icke, han har lycka med sig. Jag är ofta ängslig för hans skull. Men det är fåvitskt att ängslas, ty Guds vilja sker.» 
<sec/>
Hon berättade om mor Elena, som hon för ett par år sedan besökt. Ser NiccoloNiccolò hade gått hädan, och af barnen voro endast Beatrice, Alberto och Marco kvar i hemmet. Den lille Marco längtade otröstligt efter sin bror, han ville också taga den svarta kåpan och gjorde sin mor stora bekymmer. Alberto hade tagit doktorsgraden, efterträdt sin far och farfar vid hofvet. Hertig Ercole beundrar profeten, som utgått från hans stad, hvilket länder mor Elena till icke ringa tröst. Det påstås till och med, att hertigen brefväxlar med munken, och att budbäraren är den yngre grefven af Mirandola, Giovannis brorson. 
<sec/>
Laodamia började ifrigt sysselsätta sig med andaktsöfningar och fromma verk. När hon gick från och till kyrkan, väckte hon uppmärksamhet genom sin dräkt, som i mycket påminner om en nunnas, utan att dock vara gjord efter någon viss ordens bestämmelser. Barnen, som höllo till i närheten af porten, fattade tycke för henne. Och de kommo i stora skaror för att höra henne berätta sagor. Hon berättade den vackra och heliga sagan om San Francesco och turturdufvorna, sagan om Sant’ Antonio och fiskarna, om fra Ginepro och svinfoten, om fra Egidio, som efter så många vedermödor nådde den Heliga Grafven. När barnen hört alla dessa sagor, gingo de ut öfver kullarna och sjöngo Guds lof. Och då de sågo fåglarna i träden, kastade de icke stenar, ej heller satte de ut snaror. De talade vänligt till dem och berättade om den barmhärtige Jesus Vår Frälsare, som älskar de små fåglarna. 
<sec/>
Mödrarna vid porten berömde Laodamia; de sade: 
<sec/>
»Hon är så god, sora Laodoma, att ungarna bli beskedliga, bara hon rör dem. Hon har nog varit mor själf, och nu gläder det henne att få handskas med våra barn.» 
<sec/>
Men det gladde henne icke; till mig sade hon: 
<sec/>
»Jag samlar barnen kring mig och säger dem fromma och goda saker, ty det är Guds vilja, att vi först och främst skola vårda oss om de små. Fra Girolamo handlar ju på samma sätt som jag. Och honom skänker det nog en stor glädje. – Icke mig. Deras röster plåga mig, deras smekningar, deras händer plåga mig. När jag ser ett barns hufvud –» 
<sec/>
Hon tystnade, och jag vågade icke göra några frågor. Men en kväll berättade hon mig någonting, som lät mig förstå, hur illa barnaröster kunna sarga hennes sjuka sinne. 
<sec/>
»Du skall veta,» började hon långsamt och tvekande, »att jag haft ett barn, en gosse.» 
<sec/>
Hon drog sig tillbaka i mörkret; jag rörde mig icke. Plötsligt började hon tala så hastigt, som ville hon ila fram öfver orden, öfver minnena. 
<sec/>
»När han var något öfver två år, måste jag fly från Bologna. Min far var efter mig; han hatade mig. Jag lämnade gossen till en kvinna, som varit mig behjälplig. Hon sålde honom till två kringstrykerskor. De förde honom till Venedig, och jag kunde icke komma till Venedig. Jag visste, att han var där; men jag kunde icke komma dit. Så sade man mig, att de tagit honom med till Rom. Då begaf jag mig till Rom. Jag vänskades med alla fala kvinnor för att få veta, om de hade min son. Slutligen fann jag dem. Jag sade att han var min son. Men de skickade vakten efter mig, och jag måste hålla till i ett tomt hus. En präst beskyddade dem; jag kunde ingenting göra. Men för hvar gång jag skulle till att somna, hörde jag gossen jämra. Jag fick icke sofva. Så började han skrika äfven om dagarna. Till sist skrek han så högt, att jag icke hörde något annat. Då förstod jag ju, att det var den heliga Jungfrun, som lät mig höra barnets skrik, fast jag var så långt ifrån honom. Och jag förstod, att jag måste rädda honom; jag vet ju, hvad man gör med barn i Rom. En knif skaffade jag mig och höll vakt vid huset. Och jag tänkte: Om han nu kommer ut, skall jag döda honom, innan han får se mig. – Men en kväll fann jag honom på gatan. Då var han redan död. De hade gjort mycket illa åt hans lilla hufvud.» 
<sec/>
Jag brukade göra henne ett besök hvarje kväll och lämnade henne strax innan portarna stängdes. Vi talade sällan om tiden i Bologna; oftare förtalde hon äfventyr från skilsmässans år; liksom fordom sysselsatte sig hennes tankar mycket ofta med munken. Firenzes väl låg henne nära om hjärtat, och egendomligt nog var hon mycket ifrig att blifva ansedd som florentinska. Jag tillhör en stor florentinsk släkt, upprepade hon vid flera tillfällen. Och ehuru man sedermera gjorde sig löjlig öfver detta påstående, kunde hon icke förmås att tiga därmed. 
<sec/>
För mig voro dessa samtal mycket angenäma; åtminstone under den första tiden. När jag förmådde besvara hennes frågor med sinnrika ord, kände jag mig nöjd och glad som en kunnig och sedesam skolpilt. Dagen använde jag att förbereda mig på kvällens samtal. Och när jag om natten vände åter från detta underliga nöje, kände jag mig icke hafva förspillt min dag. En egendomlig känsla! 
<sec/>
Första söndagen i fastan skaffade jag Laodamia en täckt bärstol, som i god tid förde henne till Santa Reparata. Herrarna hade beslutat, att fra Girolamo trots påfvens bref och beskickning skulle predika under fastan. De Åtta gjorde sig all möda att upprätthålla ordningen, som gång på gång stördes. Man talade om en sammansvärjning mot munkens lif, i hvilken Somenzo, Corbizzi och flera af Bandet skulle vara inblandade. Tack vare De Åttas bemödanden uteblef hvarje försök, men Corbizzi, som sedermera dömts för andra stämplingar, har bekräftat misstankarna. I daggryningen begåfvo ämbetsmännen sig till kyrkan, som då var nästan fylld. Läktare voro byggda från midtelskeppets pelare till muren och höjde sig de bakre öfver de främre ända upp till fönsterhöjden. 
<sec/>
Kring San Giovanni och på Storgatan var en sådan massa människor, att munken måste taga en omväg. En plötslig rusning ut och in genom kyrkans portar, ett starkt sorl utifrån tillkännagaf, att priorn lämnat konventet. Förgäfves sökte jag upptäcka Laodamia. Kring ämbetsmännens läktare samlade sig skrifvarna och en del större gossar, som tycktes hålla vakt. Närmast kring predikstolen såg jag endast barn; de höllo svarta små kors i händerna. På alla trappsteg och mellan läktarna sutto eller stodo barn; de voro herrar på stället. 
<sec/>
Då sorlet därute för ett ögonblick aftog, lyfte de sina kors och ropade: 
<sec/>
»Jesus vår konung!» 
<sec/>
Kvinnorna började gråta, ty det gälla ropet mångdubblades af hvalfvet och återvände förskräckande. Och från gatan besvarades det med ett sådant buller, att äfven männen slogo kors öfver bröstet. Någon tyckte sig höra palatsets klockor ringa. Tumult! skrek han. Munken är mördad! Men lyckligtvis tystades han af ett starkt jubel från gatan. Och ånyo höjde barnen sina kors. 
<sec/>
»Jesus vår konung!» 
<sec/>
Fra Girolamo gick bland barnen. Männen vände sig till hvarandra och hviskade: Han ler, han är mild. Kvinnorna knäppte sina händer. 
<sec/>
Fra Girolamo sade från predikstolen: 
<sec/>
»Glädjen eder, I goda, när I sen ondskan växa. Ty desto snarare sker domen och eder frälsning. Kämpen manliga. –» 
<sec/>
Det ryckte i de många små korsen liksom det rycker i blanka vapen, då fältherrn ger lösen. Priorn böjde sig fram och nickade. 
<sec/>
»Kanske sägen I: Hvad nu, broder, hvarför har du hvilat dig så länge och icke besökt dina soldater på fältet? – Jag har icke hvilat. – Nå men säg oss då, broder, hvarför har du öfvergifvit dina trupper? Var du rädd för döden? – Barnen mina, sannerligen icke! Hade jag varit rädd, hade jag icke kommit nu. Ty nu är min fara större än tillförne. – O, hvarför? O! vi förstå. Det har kommit ett Bref och du har blifvit förbjuden, att predika. – Har du läst Brefvet? Hvem har sändt det? Men antag att det har kommit ett Bref – minns du icke hvad jag har sagt? Att det Brefvet skall gälla platt intet, att det ej skall gagna de onda lögnare! Nu vill jag säga en liknelse: 
<sec/>
– En man hade en ypperlig vingård, som gaf rik afkastning tack vare sonens arbete och flit. Några röfvare ville stjäla vinet; de lade råd sägande till hvarandra: Den därs fader har aldrig tid att se till sin son. Därför skola vi tillskrifva honom och berätta ondt om sonen, säga, att han är en glupen en, en drinkare, som förslösar bland skökor och upptågsmakare sin faders ägodelar. Så skrefvo de och sände många män att vittna mot sonen. Och fadern, som trodde dessa vittnen, lät återkalla sonen. Men han genomskådade den onda list och lydde ej sin fader. 
<sec/>
– Medborgare, säg mig, gjorde han rätt eller orätt? Är du ej en dumsnut, så svarar du, att han gjorde rätt. Ty om du hade en tjänare, som skötte din handel i Brügge förträffligt, och om afundsjuk folk talade illa om honom, och om du därför kallade honom från hans plats, skulle du då icke vilja, att han stannade och sade dig sanningen? – Men säg mig en annan sak! Om en kung befaller sin tjänare att under en af sina baroners befäl tåga mot fienden, skall han då lyda den där baronen, ifall han af oförstånd eller af annat skäl befaller återtåg? Det gäller konungens seger! – –  
<sec/>
– Därför har jag återvändt till slagfältet! S. Peter vill jag icke trotsa, ty uppå denna klippa har Gud byggt sin kyrka. Dock när min konung befaller, måste jag lyda honom och ingen annan. – Oportet magis obedire Deo quam hominibus. – 
<sec/>
– Orsaken, hvarför jag har dröjt att draga i fält, var icke fruktan, ej heller samvetsbetänkligheter. – Säg oss då orsaken, munk! Du är alltför försiktig. – Ja, nu skall jag säga er orsaken: Jag har sagt och tänkt i mitt hjärta: Jag skall noga vakta mina vägar, att jag icke felar med mitt tal. – Ty då jag såg hur mycken motsägelse och hvilket bråk, där uppstod kring en fattig stackare, som icke är värd tre pänningar, så sade jag i mitt hjärta: kanske, kanske att du icke väl vaktar dina vägar, kanske att du felar med ditt tal. – 
<sec/>
– Nu är tid, att jag vänder mig till den allsmäktige Guden. Herre, jag bekänner, att du är rättfärdig, god och allsmäktig, och att du är min gud. Af intet har du skapat mig, och jag är stoft och aska. Du, herre, som gör hvarje sak väl, har bedragit mig och mot mig har du öfvat förräderi. Ty jag bad dig länge om nåden, att aldrig behöfva styra andra, och du gjorde raka motsatsen och förde mig så småningom dit, där jag nu befinner mig. Högligen älskade jag friden, men du drog fram mig med lockbete såsom man lockar fågeln till garnet. Om jag sett garnet, vore jag kanske icke där jag nu är. Men jag gjorde som flugan, den där älskar ljuset och flyger mot den tända lyktan och förbränner sina vingar. Du visade mig ditt ljus, och jag trädde in däri – –  Jag har kommit ut på det djupa haf, och med stor längtan sträfvar jag efter hamnen. O min ljufva hamn, skall jag någonsin återfinna dig? O mitt hjärta, hur kunde du låta dig föras från en så ljuf hamn? O min själ, se hvarthän man har fört dig! Sannerligen vi äro på det djupa haf, och alla vindar äro mot oss. Med Jeremias säger jag dig: Herre, du har bedragit mig, jag är bedragen; du var starkare än jag, du har besegrat mig. Jag är till löje hela dagen, alla människor göra spe af mig, ty jag talar emot orättrådighet; och när jag talar om Herren, länder det mig till skam och spott. – – Och med Jeremias, profeten, säger jag: ve mig, min mor, hvarför har du födt mig slagskämpe, orosstiftare öfver hela jorden. Jag skulle vilja återvända till hamnen, och finner icke vägen. Jag skulle vilja hvila och finner icke hviloställe. Jag skulle vilja stanna i lugnet och icke tala. Men jag kan ej. Ty Guds Ord är som en eld i mitt hjärta. Om jag icke sänder det ut öfver världen, skall elden förbränna min märg och mina ben. – 
<sec/>
– Ske din vilje. 
<sec/>
– Då konung Achab såg Elia, sade han: Tu ne es ille qui conturbas Israel? Svarade Elia: Non ego turbavi Israel, sed tu, et domus patris tui. – Så svarar jag eder: Jag har icke oroat Italien, men ni ha oroat. Ty I hafven öfvergifvit Gud och I förakten dopet och vår Frälsares Jesu Kristi blod. I säljen och köpen Hans sakrament; Hans ägodelar gifven I åt skökor och kopplare. I skipen icke rättvisa utan förtrycken de fattiga. I ären fyllda af öfvermod och vinningslystnad, af bedrägeri, af afundsjuka, hat, mordlust, af otukt, blodskam och sodomi. Och så uppenbart begån I edra brott, att jord och himmel ropa på hämnd. Jag oroar icke Italien. Men väl förkunnar jag, att lugnet skall störas och allting vändas på sin ända. Svärd och pest och hungersnöd skall rasa så, att det skall bli godt pris på edra hus. – –  
<sec/>
– O, I gamla skurkar, åldrade i synder! Icke nog med att I själfva icke viljen lefva väl, men I misstycken också att de unga och barnen lyda Gud. I kräfven makt, därför att I hafven hvita hår. Men det är sinnena, som skola vara hvita, icke håren. I ären mer vinningslystna, mer begifna på vällust, mer giriga än de unga. De unga älska Republikens frihet; men I kunnen icke skilja er från den gamla, tyranniska styrelsen. Och I sägen till de unga att de icke hafva erfarenhet. Men I hafven icke klokhet. I liknen Susannas gubbar, och deras straff skall drabba eder. Och du, gumma, fylld af en djäfvulsk ande, du, som är mer fåfäng än flickorna, och som hatar deras blygsamma dräkter, Gud skall finna dig och straffa din djäfvulska själ. – 
<sec/>
– Goda medborgare och I, sedesamma kvinnor, gossarna mina och flickorna, bedjen Gud att dessa olyckor snart måtte taga en ända! Att Han ger fred åt sin Kyrka och lof och ära åt Jesus Kristus, vår frälsare, qui est Deus benedictus i saecula saeculorum. – Amen.» 
<sec/>
Sedermera har Loadamia berättat mig följande om en predikan, som munken höll en tidig morgon i fastan. Några fala kvinnor, som barnen förföljt, hade – troligen för att trotsa – trängt sig in i församlingen och väckte stor förskräckelse och afsky med sina lättfärdiga dräkter och blottade bröst. Man ville föra ut dem; men i detsamma började priorn tala, sålunda: 
<sec/>
Denna morgon vilja vi profetera mot skökorna. Audite verbum hoc, vaccae pingues, quae estis in monte Samariae. Hören, o feta kor! Förlåten mig, kvinnor, men jag finner icke annat ord. Det är icke jag utan profeten, som säger det. 
<sec/>
– Säg mig, hur förklarar du detta ställe i Skriften: O I feta kor, som ären i Samariens berg? Du svarar mig: Dessa profetior gälla icke för vår tid. – – För mig betyda dessa kor Italiens och Roms skökor. Finns det icke skökor i Italien och i Rom? Tusen, det är för litet för Rom; tio tusen, tolf tusen, fjorton tusen, det är för litet. – Hören dessa ord, I Samariens kor, hören med edra öron. Kon är ett dumt och groft djur, verkligen som ett stycke kött med ögon. Kvinnor, sen till, att icke edra döttrar blifva kor! Sen till, att de täcka sina bröst och icke bära svansar som korna. De, som äro ett stycke kött med två ögon, skämmas icke för någonting. Är det möjligt, att I icke blygens? I ären skökor, I bolen med präster och munkar, och I gören det öppet. Är det möjligt, att I icke blygens, Samariens kor? Förlåten, kvinnor, att jag icke finner annat ord! Feta kor idest feta af pänningar, feta af bordets och bäddens vällust. Du vet, att Herodias-dottern lät hugga hufvudet af Johannes Döparen. De förfölja dem, som säga sanningen; de säga: Da mihi caput Ioannis Baptistæ. Gif mig Johannes Döparens hufvud. De säga till tjuren: Skär benet af den där, mörda den där, som icke låter mig lefva, som jag vill. Hur många tror du förgås årligen på det sättet? O skökor, o kor, quae dictis dominis vestris: afferte et bibemus. De säga till sina tjurar: Gifven oss att äta och dricka och låtom oss alltid lefva i sus och dus! 
<sec/>
– Iuravit Dominus Deus in sancto suo, Gud har svurit vid sin helige Sons kött och blod, att öfver dig skola de bittra dagarna komma, o Rom. Och öfver eder, kor, skola de bittra dagarna komma, quia ecce dies veniunt, super vos et levabunt vos – – » 
<sec/>
Hans ton har på sista tiden blifvit mycket bitter och häftig. I stället för att som förut begära brottslingars benådning, bannar han nu ämbetsmännen, att de äro för klenmodiga och efterlåtna. Sannolikt fruktar han uppror mot Firenzes nye konung, fruktar, att Piero de Medici skall störta Jesus Kristus. 
<sec/>
Äfven mot Rom gör han allt häftigare utfall. Han har börjat en strid mot påfven, en strid, som han ibland lär afbryta med mycket höfliga bref. Påfven sägs emellertid ha begått ett svårt misstag: för att blidka munken, skall han ha bjudit honom en kardinalshatt. Men Girolamo från Ferrara vill icke blifva kardinal. Han är profet och Guds sändeman. 
<sec/>
I början af sommaren sade han: 
<sec/>
»Principium peccati filiae Syon. O Rom, du är alla synders upphof, drottning af all orättfärdighet, af öfvermod, af vällust, af alla laster. Det är du, som framkallar synd hos präster och alla kristna. Quia in te inventa sunt scelera Israel. I dig förena sig alla brott för att sedan besmitta kyrkans lemmar. Dig först skall svärdet drabba, o dotter af Sion, ty du är alla synders upphof.–» 
<chapter/>
<chaptername>Kap16</chaptername>

<chaptername>VI.</chaptername>

<sec/>
När Laodamia lämnade kyrkan, hälsades hon af tvänne män. Och den ene sade: 
<sec/>
»Sora Laudoma, vi äro vänner af eder vän, den värdige ser Guidantonio Vespucci. Ert rykte har spridt sig vida öfver staden. Ty barnen, som ni dagligen samlar till fromma tåg öfver kullarna, sjunga edert lof. Min vän här, som fortfarande är något ogudaktig, och jag, som har varit det, vi skulle fröjda oss mycket öfver att få göra en så from kvinnas bekantskap.» 
<sec/>
Laodamia svarade dem saktmodigt och höfviskt: 
<sec/>
»Föga vet jag om de höga tingen; och hvad jag vet, har jag lärt af honom, hvars röst ni nyss hörde.» 
<sec/>
»Jag hörde honom icke!» skrek den andre. »Jag hör icke kätterska munkar, som påfven förbannat. Det är dödssynd.» 
<sec/>
Nu förstod Laodamia, hvilken andas barn de voro. Och hon ville tyst aflägsna sig. Men de följde henne. 
<sec/>
Bettuccio sade: 
<sec/>
»Det är i sanning svårt att vandra den dygdiga stigen. Och fader priorn, som så ofta ber oss därom, borde gifva oss följeslagarinnor att hålla kring höfterna. Hvem skulle vägra att följa er, sora Laudoma! – Ni bor hos en ungersven, och likväl är ni helig! Gåta! Men er plikt är att vandra till de syndiga nästena, där vin och kärlek kämpa mot den heliga ande. Icke sant? I mäster Sandros bod samlas kvinnor, som lefva af vin och kärlek, och män som lefva för kärlek och vin. Vill ni icke besöka dem, sora Laudoma? Ni skulle krossa männens öfvermod med er fromhet och kvinnornas med er skönhet.» 
<sec/>
Så förföljde de henne från kyrkan till porten. Än talade Bettuccio höfviskt och snärjde med vackra frågor, än ropade Doffo med hög röst sina skändliga skämt och liderliga tankar. 
<sec/>
Och detta gjorde mig Doffo, emedan han genom sin väninna ville fästa mig vid Bandet. Och detta gjorde mig Bettuccio, emedan jag kallat honom och Clarice ett mördarhand. Och emedan hans samvete plågade honom. 
<sec/>
Jag sade Laodamia, att hon måste lämna Firenze för någon tid eller åtminstone hålla sig dold. Men hon ville höra hvarje munkens predikan och kunde därför icke lämna Firenze, ej heller dölja sig. Då föreslog jag henne, att hon verkligen skulle följa mig till Sandros bod. Kanske skulle hennes fromhet och goda seder bringa de skamlige till tystnad och till att höra upp med detta onda skämt. Hvarje natt ströko de nämligen kring hennes bostad och ropade högt hennes namn. Hon svarade mig icke på min fråga. Men när jag framhärdade, brast hon i gråt. Och hviskade ord, som för mig voro mycket pinsamma. 
<sec/>
Emellertid hade barnen helt och hållet öfvergifvit henne. Och ej nog därmed: när hon på vägen från och till kyrkan passerade de altare, som barnen rest i alla gathörn, hejdade de henne med långa käppar, ropande: 
<sec/>
»Skänk oss af de pängar männen gifva dig. De fattiga hungra! Men hvarje natt säljer du din kropp för stora penningar.» 
<sec/>
Jag talade vid Alesso, som är en af deras förare, och bad honom befria henne från denna oförtjänta nesa. Han svarade: 
<sec/>
»Vi veta, att hon sökes af männen. Och att hon ofta träffar er. Och ni är icke någon from människa. Men lider hon oförskyldt, så bör ni vända er till någon af munkarna.» 
<sec/>
Till priorn ville jag icke vända mig. Jag sökte den unge tysken, Henrik; men han hade följt fra Domenico till Prato. Då beslöt jag att söka fra Domenico. Och jag lät sadla tvänne åsnor, en för mig, en för Laodamia. Tidigt om morgonen begåfvo vi oss till Prato. 
<sec/>
Åsnorna sprungo raskt, ty kölden var bitande. Laodamia var vid godt mod ända till dess vi kommo i sikte af dômen. Då märkte jag, att hennes haka sjönk och att hennes läppar rördes. Och jag tänkte: nu upprepar hon bikten, nu upprepar hon de ord, som jag hörde. Och jag tänkte: Ve den som öfvat synd och icke kan glömma! Ve den som smakat bittert söta safter, och hvars gom brinner af äckel och osläckligt begär! 
<sec/>
I konventet hade de nyss slutat matutinan, och fra Domenico var villig att mottaga Laodamia. Jag lämnade dem. Fra Antonio d’Ollanda visade mig arbetena i trädgården. Han var mycket ifrig att få höra nyheter och frågade om det verkligen vore sant, att fra Girolamo blifvit bjuden en kardinalshatt. 
<sec/>
»Det kan jag icke tro,» svarade jag. »Ty mig veterligt har ännu ingen blifvit bjuden purpurn, som icke tagit emot med uppräckta händer.» 
<sec/>
Min hetsiga ton förskräckte den gode brodern; han började stillsamt uppräkna flera heliga män, som flytt yttre utmärkelser. Jag afbröt honom: 
<sec/>
»Sant, fader. Men alla dessa män flydde det offentliga lifvet. Så icke priorn i San Marco, som ombildat en stats styrelse. Har fra Girolamo vägrat taga hatten, så har han därtill rörts af feghet. Ty i Rom är det vida farligare att predika Guds ord än hvad det är i San Marco. Det är också vida behöfligare. I Firenze tjäna till och med gatpojkarna Gud. Och det med både händer och fötter och strupe.» 
<sec/>
Fra Antonio fann icke längre behag i mitt sällskap. Och ensam måste jag vandra i örtagården, vandra och vänta. Jag anställde några betraktelser öfver lifvets växlingar, öfver de märkvärdiga omständigheter och förhållanden, i hvilka en människa kan komma. Men jag finner dem icke värda att nedskrifva. 
<sec/>
Jag tänkte också öfver omhvälfningen i Firenze och dess nuvarande styrelse. Jag tänkte på Honom, hvars stelnade armar sträcka sig öfver staden. Firenzes konung! Kan en människas tro draga spikarna ur korset? Kan kärlek värma och åter gifva lif åt lemmar, som stelnat under århundraden? Kan vissnadt törne blomstra? Du förrådde, förpinte och mördade Herre till himlarnas ljuflighet, vill du vara det sjungande och dansande folkets Förste? Men hur skola vi hälsa dig? Med röda rosor, som dofta i solen? Eller med taggar, sargande våra hjärtan? Med blodigt törne skola barnen hälsa dig? I regn af rubiner skola barnen hylla dig? I sorgens tåreregn med smärtans röda stänk på panna och kinder och lekande händer? 
<sec/>
Ave maris stella – 
<sec/>
Moder! 
<sec/>
 
<sec/>
Dock: sorgen är en gåta äfven för dem, som sörja. Laodamia, älskade, nu rida vi åter till Firenze. Munken, den lille trollkarlen, har rört dig med sitt spö. Syndens dräkt har du bytt mot en hvit klädnad. Och silfverbandet kring din hals bär icke längre några heta tankar. Laodamia, nu sitta vi af vid San Piero Gattolini. Sätt din fot på min hand, jag är mycket glad att få hjälpa dig. Laodamia, älskade, vi äro åter unga, och jag känner att mitt hjärta fröjdar sig. Vi skola taga kors i händerna och gå barnen till mötes. Och tro de icke på vår ungdom och vår oskuld, kasta de stenar och träffa våra hjärtan, blöda vi af slagen och rör oss döden, Laodamia älskade, vi äro likväl unga. Hand i hand skola vi träda inför Jungfrun. Och bär du en mandelblomma, skall jag bära blomma af orange att offra på Jungfruns altare. 
<sec/>
Gif oss kärlek, gif oss glädje, gif oss sång att prisa ditt heliga namn. Amen. 
<sec/>
 
<sec/>
Laodamia, det gläder mig att barnen åter blifvit dina vänner. När jag ser de minsta flocka sig kring dig och trycka sina små hufvuden mot din kropp, så måste jag förundra mig öfver munkens makt. Du är då icke längre någon roffågel, min Laodamia? En uggla, ett nattdjur, som dagens fåglar sky och förfölja? Dina synder äro glömda, kära; det fröjdar mig. Välsignad vare Han, som gaf sina tjänare makt att lösa fångarna! 
<sec/>
 
<sec/>
Hvad som hände dig på palmsöndagen, min Laodamia, bereder mig mycken glädje. Ty att barnen gåfvo dig tvänne olivkvistar, och att du fick kyssa deras hvita dräkter, det visar bäst, att du icke längre är någon synderska. – Med hvilken trollört har han väl stärkt ditt mod, munken i Prato? Det var dock djärft af dig att falla på knä inför dessa flickor och gossar, som för icke så länge sedan föraktade dig! Törhända har han berättat dig, att Magdalenas tårar voro Frälsaren mycket dyrbara? Du borde likväl ha vetat, att de kristna kvinnorna ej skatta hennes tårar särdeles högt. Och att de kristna barnen lära af sina mödrar. 
<sec/>
Jag är dock glad, att du utförde din ödmjuka handling, och att barnen gåfvo dig tvänne olivkvistar. 
<sec/>
Hörde du bullret och det förskräckliga jamandet utanför Santa Reparata? Det var Doffo Spini, som tillställde allt detta för att störa munkens predikan. Han hade stort besvär med sina kattor, men när fra Girolamo frågade barnen, om de ville ha Kristus till konung, lyckades han verkligen tvinga dem till att jama. Det var troligen hans afsikt, att slunga kattorna mot barnen för att sålunda bringa oordning i tåget och möjligen vålla någon skada. Men innan de stora portarna öppnades, kördes Spini bort och kattorna lupo. 
<sec/>
Laodamia, jag ville icke vara dig nära, under det att barnen tågade förbi. Mitt rykte är icke alltför godt. – Ej heller vågade jag se dina läppar röra vid de hvita dräkterna. Ty sedan du hviskat i mitt öra, att ditt kött alltjämt brinner i elden, vågar jag icke betrakta dina läppar. Jag måste också säga dig, att jag ofta plågas. – 
<sec/>
 
<sec/>
Om den fromme priorn också varit hedning och icke känt någon annan helgedom än Platons, eller om han tillbragt hela sitt lif i Ambra, oskiljaktig från Lorenzo och den gudomlige Poliziano, så skulle han likväl icke kunnat åstadkomma någonting skönare än detta barnens palmtåg. De höjde blodröda kors öfver olivkrönta hufvuden. Deras lockar och mjukt fallande hår glänste svart öfver de hvita klädena. Jag skulle ha blifvit mycket förskräckt, om de riktat sina ögon mot mig. Men de sågo icke människorna. De sjöngo. Endast ett par små, små, som voro förenade om ett kors, glömde bort att sjunga; ty de hade alltför mycket möda med att hålla sitt kors upprätt och stirrade bekymrade på det vacklande röda trädet. 
<sec/>
Barnen sjöngo om Guds goda vilja och om Firenzes frihet. När de sjöngo om Firenzes frihet fröjdade sig mitt hjärta. Ty äfven jag är florentinare och af en förnäm ätt. 
<sec/>
Underbart har Herren frälsat den stad, mot hvilken alla jordens herrar sträckte rofgiriga händer. 
<sec/>
 
<sec/>
Häromdagen vandrade jag och Spini, om hvilken jag förut talat, i närheten af hospitalet, och hände det då, att vi mötte en skara barn, som voro på väg till San Martinos gode män. Jag stannade och gaf dem hvad af pänningar jag ägde i min väska. Och frågade hur stor summa, de samlat den dagen. Föraren räknade och visade mig åttio dukater. Men en annan dag, berättade han, hade de samlat tre hundra dukater åt de fattiga. 
<sec/>
När Doffo hörde detta, blef han förargad och började banna: 
<sec/>
»Några af er äro barn till förnäma föräldrar; men det kan man minsann inte se på er. Låt nu de här dumheterna vara och roa er och kasta sten, som ni bruka. Har icke munken inrättat nog med barmhärtighetskassor, för att bättre mans barn ska kunna få roa sig.» 
<sec/>
På hvilket en af dem svarade med största mildhet: 
<sec/>
»O kära far, vi trodde, att ni skulle berömma vårt verk. Och att ni skulle klandra oss hårdt nog, ifall vi kastade stenar och gjorde andra fula saker.» 
<sec/>
Men Doffo rusade ifrån dem i stor vrede, ropande: 
<sec/>
»Ni äro ena kräk!» 
<chapter/>
<chaptername>Kap17</chaptername>

<chaptername>VII.</chaptername>

<sec/>
Laodamia tror, att lugnare tider stunda. Fra Maruffi lär ha sett vargar beta fredligt ibland får och lamm. Och häraf drages den slutsatsen, att fridfulla tider stunda. 
<sec/>
Dagen innan han stupade, skref Capponi till sin biktfader fra Maruffi och bebådade sin snara död. Salvestro Maruffi visste det således redan innan sorgebudet kom. Och han försummade icke att härigenom öka sitt anseende hos folket och hos priorn. Priorns eget anseende har växt betydligt genom en märklig profetia. När franska konungen dröjde att hjälpa sin trogna bundsförvant, Firenze, hotade honom munken med den svåraste olycka. Och se! Den son, som kung Karl så ifrigt längtat efter, och som också vid denna tid föddes honom, dog efter en månads lefnad. Nu lär emellertid fransmannen vara så tillintetgjord af sorg, att han mindre än någonsin kan hjälpa oss. 
<sec/>
Hunger och krigsfaran ha också drifvit en mängd människor från landsbygden in till staden. Och i stället för att drifva bort dem med hugg och slag, har munken påbjudit, att de alla helt barmhärtigt skola födas. Med hvad? Med barmhärtighet? 
<sec/>
Emellertid hotade oss den största af alla olyckor: hamnstaden Livorno var nära att falla för de kejserliga, milanesiska och venetianska trupperna. Visserligen äro våra krigskommissarier dugliga män, visserligen blef besättningen förstärkt med grefve Ceccos trehundra män, och det lyckades Nardi Sismondi och Guicciardini att tillföra staden en del förråd. Men ligans trupper voro – trots osämja – alltför starka. Och den väntade hjälpen från Frankrike kom icke. 
<sec/>
För herrarna återstod då ingenting annat än att vända sig med bön om hjälp till den Högste och till hans tjänare på jorden, fra Girolamo Savonarola. Härtill dref dem nöden, härtill dref dem det hungrande folkets hotelser, och härtill dref dem slutligen deras gudsfruktan. De bådo och befallde profeten att tala och att anropa Gud. Därjämte beslöto de, att låta föra den heliga Frun från Impruneta öfver stadens gator och torg. Ty Frun från Impruneta har sedan gammalt visat sig mycket hjälpsam mot Firenze. Och ej heller denna gång svek hon. 
<sec/>
Hvad priorn beträffar, förklarade han sig slutligen villig att uppträda inför folket. Så mångas lidanden tvang honom. Och dessutom måste han tillrättavisa de rasande, som i alla gathörn, ja i själfva Palatset skreko: Nu äro vi då på det klara med munken. Nu veta vi, att han bedragit oss. Detta är den lycka, han lofvat Firenze. 
<sec/>
Den tjuguåttonde oktober besteg fra Girolamo ånyo predikstolen och talade till sitt uthungrade, förskrämda folk. Sannerligen, denne man kan mätta med ord och berusa med löften. Så stark är hans tro. Utan tvekan talade han till de tvehågsna. Han lofvade de fromma och ärliga all framgång, han lofvade Republiken räddning ur alla faror. Och dessa löften, sade han, ger icke jag utan eder herre och konung, Jesus Kristus. Laodamia lyste af glädje, när hon för mig upprepade hans ord. Och tvifvel och ängslan kände hon icke; ingen af de fromma kände tvifvel eller ängslan. Guds sändeman hade talat. 
<sec/>
Den trettionde oktober höll Frun från Impruneta sitt intåg. Under tystnad bars hon genom S. Fredianoporten öfver körbron till Santa Mariaporten. Barnen, som följde henne, sträckte fram sina penningpåsar; rika gåfvor fick Frun från Impruneta. Men fötternas tramp och silfrets rassel och förskräckta, halfkväfda böner voro de enda ljud, som hälsade henne. Och de hungriga orkade knappt höja sina blickar till den Nådiga. 
<sec/>
Nu red längs Arno en skinnklädd man, hvars häst var smutsad och löddrig. Äfven han styrde kosan mot Mariaporten; och då han fasthölls, sade han sig hafva viktigt budskap till Herrarna. Hvarifrån? Från Livorno. Hundratals munnar sporde och skreko frågor, som hvarken kunde höras eller besvaras. Men mannen tog ur sin klädnad en olivkvist och svängde den öfver sitt hufvud. När de nu sågo olivkvisten, började de skratta och jubla, ty de förstodo, att ett glädjande budskap väntade dem. Och plötsligt tystnade de. 
<sec/>
Då talade han med hög röst: 
<sec/>
»De franska skeppen äro komna till Livorno. Med manskap. Med vapen. Med spannmål! En stor vind, en väldig storm gick före dem och jagade undan Venedigs flotta. Oskadade nådde de hamnen.» 
<sec/>
Och Frun från Impruneta fick höra ett jubel, så starkt, att klockorna började sjunga. Och den nådiga Fruns egen lilla klocka måste anstränga sin gälla stämma för att blifva hörd. Munken har frälst oss, skreko barnen. Munken, munken! Hans böner ha frälst oss! Kristus, Kristus! Och äfven de Rasande skreko under några ögonblick: Munken, munken! 
<sec/>
Alla Dödas Dag talade priorn öfver konsten att väl dö. 
<sec/>
»Döden,» sade han, »är det stora ögonblicket i vårt lif. Då levererar djäfvulen den sista bataljen. Det är, som om han ständigt spelade schack med människan och afvaktade detta sista ögonblick för att ropa: schack matt! Den som vinner i den punkten, vinner i lifvets strid. Vi, o bröder, lefva i denna värld endast för att lära oss väl dö!» 
<sec/>
När jag lämnat kyrkan och vid Bigallo väntade Laodamias bärstol, kom en gammal dominikan emot mig och slöt mig i sina armar. Det var min frände, den lärde kaniken don Giorgio. Han sade: 
<sec/>
»Jag vill säga dig farväl, min Guido. Jag är gammal, och min dödsstund är nära. Må vi tänka på döden, må vi tänka på döden!» 
<sec/>
»Ja,» sade jag. »Äfven jag vill tänka på döden. Och när priorn råder oss, att på väggen öfver vår bädd häfta en bild, som minner om döden, så har han nog sina skäl därtill. Eller hvad tror du, fader?» 
<sec/>
Han riktade sina blänkande, halfblinda ögon mot mig. Och hans gamla käkar tuggade det förskräckliga ordet. 
<sec/>
»Pesten,» sade jag helt sakta. Gubben tuggade, stirrade i luften och grep efter sitt kors af välsignadt rosenträd. 
<sec/>
Jag har köpt ett litet kors af rosenträd, som en pilgrim doppat i Jordans vatten. 
<sec/>
Ja, min Laodamia, kvinnan utan hår är samma flicka, som jag mötte på vägen till Fiesole, samma, som Bettuccio trodde hafva drunknat. Du kan således säga din stackars Clarice, att i den natten begick hon icke någon synd utöfver de vanliga. – Äfven Bettuccio har jag sett. Han är verkligen icke så vacker som förr och sjunger ej så lustiga visor. Sjunger gör han likväl – om jag icke misstar mig, hörde jag honom sjunga en af munkens sånger: Lefve, lefve i våra hjärtan Kristus, konung, förare och herre. Rena sinnet, viljan din och minnet från de jordiska begär, Brinn i kärlek till hans godhet, Jesus, konungens af Fiorenza. – Detta sjöng han. Han bar själf predikaredräkt och bredvid honom gick en förskräckt liten munk, som jag icke sett förut. Efter dem kommo några ynglingar med en bår. Men hvad de buro på båren, kunde jag icke se. Ty jag ville icke möta dem. 
<sec/>
Hur skall du och Clarice och kvinnan utan hår kunna lefva i samma rum? Bönor och mjöl och rötter och kanske äfven något kött kan jag nog gifva er i tillräcklig mängd. Men du vet själf, att Clarice understundom är mycket häftig. Och jag tror knappt, att du skall kunna hålla frid dem emellan. – Laodamia, hvarför vill du icke lefva ensam med mig bland bergen? Äfven jag älskar den heliga Jungfrun, och Sandros dödsbild har jag fäst öfver min bädd. Om pesten kommer på allvar, måste vi likväl fly. 
<sec/>
Tidigt på morgonen väckte mig Alesso. 
<sec/>
»Mäster, kvinnan, som ni trodde vara drunknad, är lika lefvande som både ni och jag. Och jag fann henne utanför den nya klosterporten vid S. Maria Maddalena. Men där vilja de icke ta in henne, ty de påstå att hon är oren. Och det är nog möjligt. Om ni minns, så hade hon djäfvulen i kroppen, då vi mötte henne. Själf vågar jag icke hysa henne och kan ej. Priorn är till på köpet sjuk; och fra Maruffi är ibland så hätsk mot lättsinniga kvinnor, att man kan tro, han är galen. Fast det är naturligtvis endast rätt. – Men hvad ska jag göra med kvinnan, mäster?» 
<sec/>
Det förvånade mig, att han bad mig om råd; han sade: 
<sec/>
»Sora Laudoma skulle kunna hysa henne så länge.» 
<sec/>
»Nej,» sade jag. »Sora Laudoma är alltför svag för att kunna ta vård om en dylik kvinna.» 
<sec/>
»Ack mäster, ni skall icke tro, att hon är bråkig! Hon tiger stilla och låter behandla sig hur som helst. Och sedan håret fallit af henne är hon icke längre så besvärad af männen.» 
<sec/>
Vi talade länge fram och tillbaka om detta. Slutligen, sedan han försäkrat, att kvinnan icke är angripen af någon sjukdom, måste jag lofva honom att fråga sora Laudoma. 
<sec/>
Laodamia, du har ofta sagt mig, att barnen och de unga tjäna Gud, emedan Han rört deras hjärtan, som ännu äro ofördärfvade. 
<sec/>
Nu frågade jag Alesso: 
<sec/>
»Finner du det behagligare att bispringa fattiga sjuka och att sjunga Guds lof, finner du det behagligare, än att som fordom bära mina rullar, leka med stenar och jaga unga flickor?» 
<sec/>
Med någon tvekan svarade han: 
<sec/>
»Egentligen finner jag det icke behagligare, mäster. Ty sanningen att säga fara vi ganska illa. Men ni kan väl förstå, att det är en stor ära för oss gossar att få arbeta under priorn i Herrens vingård. Det kan ni väl förstå? Hvad skulle det väl bli af oss, om icke priorn vore? Hvad skulle det bli af Firenze och hela kristenheten? Har ni inte hört, att själfva Storturken låter på sitt språk uppläsa fra Girolamos predikningar och profetior? Nå! Kanske Storturken blir kristen en dag, det skulle icke förvåna mig. Det är minsann ett stort värf, fra Girolamos. Och skulle vi då inte hjälpa honom? – Dessutom räddar man på det viset sin själ och vinner det eviga lifvets krona, som är mer värd än någonting annat. –» 
<sec/>
Jag har talat med Bettuccio, som nu kallas fra Benedetto. Jag mötte honom utanför den yttre trädgården, där han vandrade af och an i samtal med grefve Giovan Francesco. Den yngre Pico är mig gramse, därför att jag inför några personer klandrat de grymheter, hans far begått mot sina underlydande. Egendomligt nog lär han själf hafva bedt priorn skrifva ett varnande bref till fadern; och munken sägs hafva fullgjort uppdraget med sedvanlig nit. Men hvad munken klandrar får icke messer Vespucci klandra. Och däri ger jag grefven af Mirandola rätt. 
<sec/>
Hvarken Bettuccio eller Pico visade någon synnerlig glädje öfver att se mig. Men jag lät mig icke bekomma. Jag frågade dem om priorn mottoge besök. Bettuccio sade: 
<sec/>
»Det beror på, i hvilka ärenden ni kommer, ser Guido. Priorn är som vanligt strängt upptagen.» 
<sec/>
»Hvarmed?» 
<sec/>
Pico svarade hastigt: 
<sec/>
»Med att skrifva ett bref, som jag skall frambära till hertigen af Ferrara.» 
<sec/>
»Och handlar brefvet om statssaker? Ni vet ju, grefve, att äfven jag är mycket nitisk, när det gäller Republiken.»  
<sec/>
»Mig veterligt sysselsätter sig icke den fromme priorn med statssaker.» 
<sec/>
»Med kyrkans angelägenheter? – Det sägs, att priorn och kardinalen af S. Piero vilja sammankalla ett nytt koncilium.» 
<sec/>
»Hvarför? 
<sec/>
»För att afsätta påfven.» 
<sec/>
Pico ryckte till; men Bettuccio sade helt lugnt: 
<sec/>
»Nu vill ni forska i mörkret, Guidantonio. Ni tror att vi känna några stora hemligheter. Men så är det icke. Fra Girolamo vill sända hertigen en bok om det kristliga lifvet. Se där allt, hvad vi veta.» 
<sec/>
Jag tog honom afsides och sade: 
<sec/>
»Clarice hälsar dig. Hon lefver hos sora Laudoma; hon har gråtit mycket.» 
<sec/>
»Jag vet, att hon har gråtit. Fra Maureliano besöker sora Laudoma; och han har berättat mig det. – Men vet ni, hvad som nu synes mig viktigare än alla löjen och alla tårar? Det är det verk, på hvilket fra Girolamo arbetar dagar och nätter: Korsets Triumf.» 
<sec/>
»Du har då icke någon känsla för den lilla Clarice? Är din dräkt så skyddande, vill jag kanske försöka den. – Hvem är fra Maureliano?» 
<sec/>
»Priorns bror.» 
<sec/>
»Ahimè, den lille Marco? Har han förlupit sin moder? Hur grymt mot den gamla Elena! Och hur grym är du icke mot den unga Clarice ... Men har du vunnit frid, vill jag icke förgöra den. – Säg mig, hvarom skall priorns nya arbete handla? Är det en ny beskrifning af Paradiset? Eller kanske få vi lära känna de hemska olyckor, som en gång skola drabba våra barn och barnbarn?» 
<sec/>
Fra Malatesta Sacromoro trädde ut ur örtagården och gaf Giovan Francesco bud att infinna sig hos priorn. Jag vände mig till fra Malatesta och upprepade min fråga. 
<sec/>
»Korsets triumf», förklarade han, »skall blifva ett den kristna religionens försvar –» 
<sec/>
»Den kristna religionen är således i behof af ett försvar?» 
<sec/>
Fra Malatesta gaf mig en blick, som jag icke rätt förstod; törhända var den förskräckt eller kanske ogillande. Mirandola, som hört min fråga, vände sig hastigt om och sade: 
<sec/>
»Sannerligen, den kristna religionen tarfvar icke något försvar. Anselmi och den store Tomas’ värf vill fra Girolamo fullborda: Trons förmälning med Förnuftet, Teologiens seger öfver Filosofien.» 
<sec/>
»Godt,» sade jag till Sacromoro. »Jag hoppas, att priorn icke måtte göra sig skyldig till någon kättersk tanke. Mirandolas lärde farbror var själf nära att råka illa ut –» 
<sec/>
»Ahimè! Messer, hvad tror ni väl om fader priorn? Hans Helighet sägs hafva rådfrågat flera lärda män angående fra Girolamos läror. Och han har befunnits ren till lära som till lefverne.» 
<sec/>
»Till läran? Äfven i den viktigaste punkten?» 
<sec/>
»Och hvilken anser ni vara den viktigaste punkten?» 
<sec/>
»Denna: ’Tu es Petrus et super hane petram’ –» 
<sec/>
Men Sacromoro tog orden ur min mun: 
<sec/>
»’Du är Petrus och uppå denna klippa skall jag bygga min kyrka, och dig skall jag gifva himmelrikets nycklar, och den du binder eller löser på jorden skall vara bunden eller löst i himmelen.’ Ja, ja! Hvad tror ni väl? Skulle fra Girolamo vända sig mot Skriftens så tydliga ord? – Det är endast människorna han vill förändra, icke den heliga Kyrkans lära. Bort det! – Men –» 
<sec/>
Han sneglade på Bettuccio och tillade sakta och med ödmjukhet: 
<sec/>
»Finner icke du, broder Benedetto, tror – tror icke du, att den fromme faderns sinne skulle vara lugnare och – och klarare – ifall fra Maruffi icke ständigt vore i hans närhet?» 
<sec/>
Bettuccio sänkte sitt hufvud. Malatesta fortfor: »Ja, ja! Fra Maruffi är en helig man, som Gud benådar med många förunderliga syner och infall. Men priorn har ju själf både sagt och skrifvit, att vi icke alltför mycket böra sysselsätta oss med dylika ting. Ty dels kan man icke alltid veta, hvarifrån syner och röster förskrifva sig, dels gifva de oss en förskräcklig hufvudvärk och minska vår förmåga till kärleksvärf.» 
<sec/>
»Till kärleksvärf – till kärleksvärf –» mumlade Bettuccio. 
<sec/>
»Ja. Och priorns hälsa lider af broder Maruffis många infall. Han låter honom aldrig sofva, han berättar om förskräckande röster. Och ibland bannar han priorn och skriker så högt, att det hörs öfver hela conventet. – Men priorn är redan mycket upprörd; och han borde vara lugn för att kunna skydda sig och de sina i kommande strider.» 
<sec/>
Laodamia vill icke upphöra med barmhärtighetsvärfven. Hon fruktar döden, jag vet det, men likväl besöker hon hus och platser, som pesten gästat. San Martinos Goda Män ge henne bröd att dagligen utdela. De fattiga känna redan hennes hemvist och svärma som bin kring porten. Clarice, några unga kvinnor, några skolynglingar söka lugna de otåligaste och hålla ordning bland de larmande. Äfven fra Maureliano brukar hjälpa Laodamia. Priorn har dock förbjudit honom att besöka de smittade husen. 
<sec/>
Mot aftonen se vi dödsföljenas facklor; tio, tjugo, somliga säga: femtio dödsfall på dygnet. Det är likväl icke så mycket den rena pesten, som grasserar, utan fastmer en häftig feber, en hungerfeber kanske eller en tjänare, en förelöpare till den Förskräcklige. Nu finns dock lifsmedel, och är sjukan icke annat än hungerfeber, skall den väl snart drifvas på flykten. 
<sec/>
Kvinnan utan hår har icke velat hjälpa Laodamia och Clarice. Hon har icke rört ett finger till någon nytta; suttit orörlig tills barnen kommit med matkorgarna. Då har hon gripit sina bitar och hastigt förtärt dem i någon mörk vrå. Barnen vörda henne, ty de tro att hon är rörd af Gud. Mot Laodamia strök hon sig och visade mycken tillgifvenhet; men Clarice har hon icke kunnat lida. En gång kastade hon sig öfver henne och ref stora skråmor på hennes nacke och hals. Äfven mot Baccio har hon visat ovänlighet och spottat efter honom. 
<sec/>
När fra Maureliano första gången visade sig i huset vid porten, blef hon förskräckt, klättrade uppför trappan och gömde sig på taket. Pojkarna där nedanför kunde icke låta bli att skratta åt henne och gjorde alla möjliga lustiga miner. Men när hon äfven började sjunga en otuktig visa, kröp Alesso ut på taket och förde ned henne med våld. Hon gjorde likväl icke något starkt motstånd, följde Alesso, skrattade och grät och inför fra Maureliano föll hon på knä. Han blef mycket förskräckt, den lille Marco, visste icke hvad han borde göra. Alesso ropade: 
<sec/>
»Drif djäfvulen ur hennes kropp; hon är besatt!» 
<sec/>
Äfven Laodamia trodde, att någon djäfvul dref sitt onda spel med kvinnan utan hår. Hon tänkte med stor oro på den stundande natten och bad Alesso, att han skulle föra kvinnan till hospitalet. Men Clarice rördes af en så stor olycka; hon gick bort till kvinnan och omfamnade henne. 
<sec/>
»Syster,» sade hon, »vill du icke omvända dig till Kristus och blifva hos oss!» 
<sec/>
Fra Maureliano öfvervann sin försagdhet och bad henne lämna djäfvulen för att lefva skickligen i gemenskap med dessa fromma kvinnor. Laodamia och Alesso afvaktade under tystnad. 
<sec/>
Kvinnan utan hår tycktes åhöra deras böner med bäfvan och undran. Så småningom fick hennes ansikte ett lugnt uttryck och hon andades lätt. Med varlighet gjorde hon sig lös från Clarice. Hon gick genom hopar af unga, som samlat sig vid porten. Hon gick uppför kullen och när hon kommit utanför murarna började hon sjunga: 

»Välsignad vare dagen och timman och stunden, då af din ljufva kärlek jag blef bunden. Jag har ej afund för man och kvinna, jag har ej afund för himlens gudar. Din ljufva kärlek vill jag vinna –» 
<sec/>
Plötsligt rusade hon nedför kullen, klättrade upp på muren och sprang nedhukad och tassande mot San Niccolò. Alltjämt sjöng hon den gudomliges sång. Men hon liknade mer en apa än en ung kvinna, som sjunger om kärlek. 
<sec/>
Min Laodamia, hvad hjälper dig själens frid, om din kropp gripes af den hemska sjukan, och söndras och blifver ett vämjeligt kött. Hvad hjälper din tro och dina böner och dina goda verk, om din andedräkt blir till stinkande rök och dina ögon och läppar till vämjelse? Längtar du icke efter den friska luften i bergen? 
<sec/>
Nu gråta de icke längre, människorna, när de begrafva sina döda. Jag har sett så många skrattande människor dessa dagar. Låtom oss fly, min Laodamia, ty om pesten får makt öfver deras sinnen, skola de hvarken skona munken eller dina vänner eller dig själf. 
<sec/>
Detta hände i Sandros bod: 
<sec/>
Efter släckningstiden, ganska sent, klappade någon på porten, och Sandro sände en af gossarna att öppna. Spini, som druckit mycket, sökte förgäfves resa sig. 
<sec/>
»Det är Sacromoro!» skrek han. »Hjälp mig!» 
<sec/>
Men Gianna höll honom kvar. Sandro närmade sig dörren. Då hörde vi munkars tassande steg. Och Doffo upprepade: 
<sec/>
»Det är Sacromoro.» 
<sec/>
Först inträdde gossen med lampan; han stannade vid dörren, och vi kunde icke tydligt se munken, som följde och nu ställde sig framför gossen. 
<sec/>
»Sacromoro?» frågade Doffo. 
<sec/>
Gossen räckte sin lampa mot dörröppningen och vi sågo en dominikan med djupt neddragen kapuschong. 
<sec/>
»Hvem för du med dig? Sacromoro, hvem för du med dig?» 
<sec/>
Munken vände sig till Sandro och sade med lågmäld röst: 
<sec/>
»Vi samla allmosor till de sjuka, törstande och hungriga. Gif oss af ditt öfverflöd!» 
<sec/>
Sandro ryggade: 
<sec/>
»Fra Domenico!» 
<sec/>
Doffo slog näfvarna i bordet och kastade sig tillbaka mot Gianna. 
<sec/>
»Djäfvulen i mitt kött!» skrek han. »Fra Domenico från Pescia, Fra Domenico! Sandro, tänd, tänd, att jag får se honom! Bacchus och Maria, nu skola vi dricka, Gianna, Giannabella, Giannaccia!» 
<sec/>
Men Sandro stirrade oafvändt på honom vid dörren. Äfven jag betraktade den svarta gestalten. Och mitt hjärta skälfde. Popoleschi reste sig långsamt, tvekade, böjde sitt hufvud inför honom vid dörren och lämnade oss. När Doffo märkte detta, spärrade han upp sina ögon och hakan sjönk. Jag fruktade ett ögonblick, att han skulle rusa upp. Men han förblef stilla hos den dödsbleka Gianna. Vi voro alla tysta. 
<sec/>
Mannen vid dörren sade: 
<sec/>
»Jag hungrade, och I gåfven mig icke att äta. Jag törstade och I gåfven mig icke att dricka.» 
<sec/>
Plötsligt kastade sig Sandro på knä inför honom. 
<sec/>
»Domine! Domine!» 
<sec/>
Jag såg tvänne magra händer skälfva öfver Sandros hufvud. Sandro sprang upp; han förde tillbaka kapuschongen och kysste den buktiga, låga pannan. Plötsligt svängde han helt om, kastade sig framstupa öfver bordet och grät, vildt och skrikande som en fördömd. 
<sec/>
Vi voro tysta. 
<sec/>
Fra Girolamo trädde fram till bordet. Han rörde vid Sandros skuldra. 
<sec/>
»Du beter dig, sonen min, som en sjuk, som en pestsjuk. Det är dock icke din kropp, som är sjuk. Här i Firenze finnas två slags sjukdomar. Den ena är pesten, som ger den kranke en hastigt stigande feber. Hans ansikte förlorar sina former och får en rödblå färg, köttet sväller och spricker, och ur öppna sår flyter sjukdomens vätska. Dessa sjuka lida af en förskräcklig törst. De kvida: Mig törstar. Och de ropa med hög röst: Gud, min Gud! Hvi har du öfvergifvit mig. 
<sec/>
Din kropp har skonats, Sandro. Men din själ lider af en svår krankhet, af en outhärdlig törst. Du hör till det andra slaget sjuka, som finnas här i Firenze. De törsta efter glädje, dessa sjuka, och de mena, att San Marcos klockor ringt glädjen till grafven. De mena, att jag och de fattiga bröderna i San Marco drifvit glädjen på flykten med Guds heliga ord. Därför ropa de, dessa sjuka: Låtom oss öfvergifva Gud, låtom oss återvända till festerna och glädjen, efter hvilken våra hjärtan och sinnen längta.» 
<sec/>
Sandro grep kring sitt hufvud, och det tjocka grånade håret vällde upp öfver hans händer som ett lejons man. Doffo stönade, blinkade. Fra Girolamo smålog och strök med skälfvande händer öfver det vinfläckade bordet; han har mörka ögon, som än vidgas, än krympa till smala glittrande springor. 
<sec/>
»Du är sjuk, min vän. Blir du vred på mig, om jag ger dig botemedlet? Kroppens läkare förskrifva ofta mycket bittra medel. Och likväl griper den kranke med stor ifver efter mixturen och tackar för det bittra. Jag har icke något bittert medel att gifva dig; mitt medel är sötma. Mitt medel är kärlek. Öfva barmhärtighet! Sötma är mitt medel. Din mörka sjukdom skall fördrifvas. Ditt hjärta skall känna glädjen, efter hvilken det längtar.» 
<sec/>
Sandro kysste hans händer, hans kappa. Han grät fortfarande, men tyst och med små snyftningar, nästan som ett sömnigt barns. Fra Girolamo strök honom öfver hufvudet. 
<sec/>
»Ja, ja, min son. Jag ser, att du icke vredgas. Ditt hjärta känner ännu icke glädje. Kanske att du skall sakna ditt vin, ty vin ger ju glömska af sorger? Men när de försmäktande dricka ditt vin, skall du icke sakna sinnenas nöjen ej heller de glada visorna och skratten. När du hör de elända prisa barmhärtigheten, som sänder dem någon lindring, skall du snart glömma allt sådant. Ty – nu vill jag röja mitt botemedels hemlighet – barmhärtighet är en stark och kostelig dryck. Den som däraf dricker, glömmer sin sorg; och de många, dåraktiga begären lämna honom. Den, som däraf dricker, önskar ingen annan glädje. Från världslifvets äflan, som är en svår sjukdom och en stor plåga, varder han förskonad. Och han får frid.» 
<sec/>
Sandro smög sig på tå till rummets gömslen och framtog vin och lifsmedel och hvad han ägde öfverflödigt af klädnader. Allt detta räckte han fra Domenico, som till slut blef tungt lastad. 
<sec/>
Savonarola stödde sig mot bordet; man såg, att han endast med svårighet höll sig upprätt. Likväl log han så gladt, tänderna lyste i den stora munnen, läpparna rördes. Det föll mig in, att han i den stunden måste ha berättat sig själf något mycket glädjande. 
<sec/>
Vi voro tysta. 
<sec/>
Hastigt reste sig Doffo, grep en bägare, slungade det röda vinet mot munkens hufvud. Den hvita underklädnaden blef fläckad som af blod; röda droppar runno från pannan ned öfver de magra kinderna. 
<sec/>
Vi väntade något och förblefvo tysta. 
<sec/>
Fra Girolamo log; det glada uttrycket i hans ögon förändrades icke. Hufvudet sjönk långsamt mot bröstet; men läpparna upphörde icke att ohörbart tala om barmhärtighetens starka och kostliga dryck, som ger hjärtat frid och glömska af sorg. 
<sec/>
Nu lade fra Domenico armen stödjande kring mästarens lif. Fra Girolamo gjorde korsets tecken öfver våra hufvuden och lämnade oss. 
<sec/>
När jag såg det röda vinet rinna öfver hans panna och kinder och hvita klädnad, erinrade jag mig dina ord: Han söker icke ära eller makt; och skall ej heller vinna. Han skall vinna martyrdöden. Därefter längtar han; och för hvar dag, som går, ser han den närmare, klarare, vissare. Martyrkronan. 
<sec/>
Nej, min Laodamia, äfven jag har upphört att hoppas någon stor glädje af lifvet. Döden må träffa mig sent eller tidigt, jag vill icke klaga. Dock ängslar det mig, att vi skola skiljas. Jag fryser, när jag ser dina läppar. Laodamia, jag fryser. – 
<chapter/>
<chaptername>Kap18</chaptername>

<chaptername>VIII.</chaptername>

<sec/>
Under karnevalen har jag träffat min vän prästen, Innocentius den åttondes sekreterare, som nu är kanik vid S. Petronio. Hans ärende var att besöka ärkebiskopens vikarie; möjligen förde han något bud från kardinal Giovanni, som vistas i Bologna. Men beträffande detta ärende visade sig den pratsamme mannen mycket förbehållsam. 
<sec/>
Jag mötte honom på gamla Torget. 
<sec/>
»Käre, vördnadsvärde messer Guidantonio!» skrek han, omfamnande mig upprepade gånger. »Ni känner väl icke igen mig? Ahimè, jag har blifvit gammal och fet! Men ni är ständigt densamme, ständigt densamme!» 
<sec/>
Han sade sin artiga lögn mycket trovärdigt. Jag kände dock ett afundens stygn i mitt hjärta, när jag såg hans lugna och ännu ungdomliga ansikte. 
<sec/>
»Hur har icke tiderna förändrats!» fortsatte han. »När jag sist hade den oskattbara lyckan att se er – när var det? – var det icke strax före min nådige herres upphöjelse? Ack ja, ack ja! Nu har han redan länge varit död. Gud fröjde hans själ, amen. Och upprätthålle Hans Helighet under dessa svåra tider, amen. Och Kyrkan, amen! 
<sec/>
– O jag minns, hvilket förträffligt vin, ni bjöd mig på!» 
<sec/>
Sedan vi tillsammans uppsökt några räster af detta förträffliga vin, blef den lille kaniken än gladare och yngre, än rikare på ord. 
<sec/>
»Hvad det gläder mig att åter vara här i det vackra Firenze, Italiens pärla, Musernas och Gudarnas älsklingsställe på denna snöda jord! Men i den allsmäktige Gudens namn, när tänker ni göra er af med munken?» 
<sec/>
Jag upplyste honom om, att vi alls icke önskade blifva kvitt fra Girolamo från Ferrara. 
<sec/>
»Således ämna ni verkligen trotsa Hans Helighet? Vet ni också, hvad följden blir? Interdikt! Och ett interdikt, som kommer att fullständigt ruinera er. – För Guds skull, messer, ni – ni – är väl icke någon särdeles varm vän af priorn? Ni hör väl icke till hans parti? Å nej, ni hör icke till något parti? Icke sant? Ni är icke i behof af något parti, messer Vespucci. Er utomordentliga lärdom ställer er öfver partierna. Ni är Bolognas stolthet liksom Firenzes. 
<sec/>
– Jag har ju för öfrigt icke sagt någt ondt om priorn? Eller hur? Ahimè, var det icke jag som förutspådde hans stora ryktbarhet? Han är en vida beryktad och berömd man, fra Girolamo. Han skrifver bref till andliga och världsliga furstar och är i sanning en märklig människa. Och en undersökning har ju gifvit vid handen att han är fullständigt renlärig. Således –» 
<sec/>
Kaniken tycktes icke vilja sluta med sitt beröm. Jag sade: 
<sec/>
»Allt detta är sant. Och ni vill likväl, att vi skola göra oss kvitt en så utomordentlig människa?» 
<sec/>
Han hviskade: 
<sec/>
»Republiken går under, om ni envisas att hålla honom om ryggen. Först och främst är det detta dumma fasthållande vid förbundet med Frankrike, som kommer att göra er olycka. Fra Girolamo tror visserligen, att kung Carl bär Herrens svärd. Men alla människor veta, att han är en försupen och liderlig stackare, som till på köpet blifvit halft om icke helt vanvettig af sorg öfver sonens död. Alla Italiens stater med undantag af Firenze äro hans fiender, Arragonien är hans fiende, kejsaren, påfven. – Ja, och så är det ju detta med påfven. Nu befinna de sig åter i öppen strid, munken och påfven.» 
<sec/>
»Ni misstar er. Fra Girolamo har upprepade gånger betonat, att S. Petri stol är Kyrkans centrum –» 
<sec/>
»Ja, ja, ja. Jag vet ju, att han är renlärig. Men detta ständiga och för öfrigt ganska osköna dundrande mot fester och nöjen – äfven tämligen oskyldiga nöjen – det måste ju förtörna Hans Helighet, som är – som ju har rätt – rätt stor smak för nöjen. Icke sant? Nåväl, hvad skall det tjäna till? Oroa sinnena! Det är icke bra och anstår sannerligen icke en Herrens ödmjuke tjänare. Fra Girolamos predikningar äro visserligen renläriga, ja. Men de minna en smula om Basel och Constanz.» 
<sec/>
»Fra Girolamo har aldrig –» 
<sec/>
»Nej, nej nej! Han yrkar icke på, att kyrkomöte skall sammankallas, nej. Men han har likväl talat om kyrkomöten, såsom om någonting godt och för Kyrkan hälsosamt. Och åt det talet har franska kungen och kardinalen af S. Piero klappat i händerna. Det är orätt, mycket orätt. Man bör helt och hållet förlita sig på den heliga Stolen. Dess innehafvare kan visserligen någon gång vara en smula ot – oberäknelig – otillräknelig höll jag på att säga! – men så oberäknelig som ett kyrkomöte – det är han aldrig. – Han borde därför rena sig från de tankarna, fra Girolamo. De skada Kyrkan, skada Republiken – 
<sec/>
– Och,» hviskade han. »Troligen skola de förr eller senare skada vördig priorns hälsa!» 
<sec/>
Han blinkade ifrigt, men jag besvarade icke hans blinkningar utan sade med hög röst: 
<sec/>
»Priorns hälsa synes verkligen vara ytterst försvagad. Jag vet icke, huruvida det beror på de stränga andaktsöfhingarna eller på det outtröttliga nit, som icke skänker honom en stunds hvila.» 
<sec/>
Kaniken började gräfva under sin mantel. 
<sec/>
»Ja,» pustade han. »Är – är det icke en otrolig verksamhetslusta? Det är nästan gudlöst att skrifva så mycket. Jag har här en lista, på ett fåtal af hans skrifter, som en hög och nådig vän bedt mig skaffa. Jag har lyckats öfverkomma mer än hälften, resten har ännu icke kommit ut af trycket. Men se här: ’Aristoteles pene omnia opera; Platonis abreviati; Alberti Magni breviatio; Sermone squadragesimales 1490–91; Abachuch Expositio; Dionysii opera breviata; Dominici vita – har jag i afskrift –; Super ecce quam bonum Sermones; Isayas; Ionas; Pater Noster Expositio cum oratione angelica et Simbolum Apostolorum; Philosophie rationalis, naturalis, moralis libri; Quam bonus Israel Dominus; Epistola ad Moniales Annalene; Regule ad omnes Religiosos; Apologeticum pro sua Congregatio, Epistola ad Ducissam Mirandule; Florentinorum regimen. 
<sec/>
– Ja och ännu ett tiotal.» 
<sec/>
»Det är icke blott detta arbete –» 
<sec/>
»Nej, det är icke blott detta. Han är ju äfven poet. Och dessutom har han ju vissa tider predikat en, två, ja tre gånger dagligen. Och så alla brefven! Man behöfver ju endast gå till honom och säga: Den eller den fursten, den eller den prelaten, den eller den krigaren, köpmannen, lagkarlen, skökan lefver ett ogudaktigt lif. Genast sätter han sig ned och skrifver ett förskräckligt bref, hotande med den Högstes vrede och svåra olyckor. – 
<sec/>
– Ahimè, min broder, hvad vill ni, man skall göra? Människan är i synd född, och i detta lifvet kan hon sannerligen icke komma ur synden för någon längre tid. Därför är omvändelsen på dödsbädden den enda, som är värd sin möda. 
<sec/>
– Men jag är sömnig och uppriktigt sagdt äfven något rusig.» 
<sec/>
Den sjunde februari, sista dagen i karnevalen, åhörde jag messan i Santa Reparata. På vägen till kyrkan gingo fiamför mig tvänne män, som voro inbegripna i ett lifligt och hviskande samtal. Den ene var den förut omtalade kaniken; den andre messer Lorenzo Tornabuoni, min gamle vän och kamrat genom sin släkt bunden vid mina fiender, Medicéerna. Jag sökte förgäfves uppsnappa något af deras samtal; i kyrkan smög jag mig bakom dem, men upptäcktes snart af kaniken, som trots sin fetma är mycket rörlig och ständigt vrider sitt hufvud till höger och vänster. 
<sec/>
»Messer Tornabuoni vill låta mig se det högst egendomliga skådespel, som munkarna förbereda. I sanning en egendomlig karnevalsfest! Vill ni göra oss sällskap?» 
<sec/>
En skara barn trängde in på Strumpmakaregatan, som redan förut varit tätt packad. Små djäflar, hörde jag kaniken hviska. 
<sec/>
Barnen sjöngo: 
<sec/>
»Se Messias! Se Messias! Och modern Maria! Kommen, I höga, himmelska makter, kommen från körernas eviga sånger, kommen och prisen herrarnas Herre! Se Messias! Se Messias! Och modern Maria!» 
<sec/>
Äfven på Corson mötte oss en stor skara barn som sjöngo: 
<sec/>
»Se Messias! Se Messias! Och modern Maria! Kommen, I heliga änglar! Kommen alla med sång och spel att prisa Jesus Kristus, Vår Herre, att sjunga hans ära med ljufliga röster! Se Messias! Se Messias! Och modern Maria!» 
<sec/>
»Hvad bära de i händerna?» frågade kaniken. »Skall allt det där brännas? – Ahime, hvilken trängsel! Hur skola vi gå?» 
<sec/>
Vi gingo ned mot Santa Mariaporten för att på omvägar söka nå Herrarnas Loggia. 
<sec/>
Nu mötte vi det stora tåget. I spetsen gingo fyra ynglingar bärande ett törnekrönt Jesusbarn, ett vackert arbete af Donatello. 
<sec/>
Barnen sjöngo: 
<sec/>
»Se Messias! Se Messias! Och modern Maria! I lyckliga herdar, hvad vakten I? Hafven ej fruktan! Hören I sången? Skynden att tillbedja Jesus med fromma sinnen! I skolen finna honom mellan oxen och den lilla åsnan. I skolen finna honom lindad i fattigt tyg. Böjen edra knän för honom, och för den heliga Maria! Med rika skänker äro magerna komna, ledda af stjärnan. De böja sig till jorden, jublande hälsa de Jesus Messias. 
<sec/>
Se Messias! Se Messias! Och modern Maria!» 
<sec/>
Kaniken gjorde en lustig min bakom korstecknet. 
<sec/>
»Det där förefaller mig att vara en julpsalm,» sade han. 
<sec/>
»En af munkens sånger,» upplyste Lorenzo, »och mycket omtyckt af barnen. Och af kvinnorna.» 
<sec/>
»Kvinnorna höra till munkens ifrigaste vänner, icke sant?» 
<sec/>
»Ack jo!» suckade Lorenzo. 
<sec/>
Vi skaffade oss mat och dryck i det lilla kyffet bredvid Gondiernas nya hus. Messer Lorenzo var mycket fåordig; det plågade mig att i hans blickar behöfva läsa misstro, ja fiendskap. 
<sec/>
Klockorna började ringa. 
<sec/>
Kaniken pekade på palatsets klocktorn. 
<sec/>
»Minsann tror jag icke, själfva Kon börjar böla! Det är då så viktigt, det som nu skall ske? Man skulle kunna tro, att Republiken vore i stor fara, icke sant? Eller firade en seger.» 
<sec/>
»En stor seger! Republiken firar sin seger öfver Djäfvulen.» 
<sec/>
»Det måste jag se! Det måste vara ett högst egendomligt skådespel. Det är så sällan, man ser någonting dylikt. En seger öfver Djäfvulen!» 
<sec/>
Troligen skulle vi icke lyckats tränga oss igenom folkmassan, om icke Alesso kommit mig till hjälp. Han är nu en af stadsvakterna och en myndig man. 
<sec/>
»Var ni lugn, ser Guido!» sade han helt vänligt och klappade mig på axeln. »Ni ska nog få se. – Hvem har ni med er? En präst? Den andre då? Aha, messer Lorenzo Tornabuoni! Ni är ofta i dåligt sällskap, ser Guido, det är illa. Men i alla fall. –» 
<sec/>
Han började utdela knuffar till höger och vänster och skrek: 
<sec/>
»Plats för messer Vespucci! Plats för den värdige mannen! Plats för vår lärde Vespucci!» 
<sec/>
Med så smickrande omdömen banade han väg fram till palatsets estrad, där ämbetsmännen och en del af de mindre barnen voro samlade. Ser Lorenzo ställde sig bakom Judit; kaniken framför. Lorenzo uppmanade honom att hålla sig fullständigt tyst; men det tycktes vara omöjligt för den liflige mannen. 
<sec/>
»Det är således fåfängligheten, anatema?» hviskade han och nickade mot den åttkantiga pyramiden, som upptog torgets midt. 
<sec/>
Alesso hörde frågan. 
<sec/>
»Jaha, högvördige herre, det där är anatema alltsamman. 30 famnar om ni vill veta. Bilden i toppen föreställer prins Karneval eller furst Satan, hvilket kan komma på ett ut. De sju afsatserna beteckna de sju dödssynderna. Ja ni, som är präst, känner naturligtvis till de sju dödssynderna? Högmod, girighet, vällust. – Nå ni känner dem! – Innanför allt det där ligga brännbara ämnen, och ni ska snart få se, hur det ska bli som en vulkan. Akta då skinnet, högvördige! Har ni icke rent samvete, så kommer ert skinn att knottra sig. Och det är alls icke omöjligt, att ni tar eld, ni med.» 
<sec/>
Kaniken trampade och gned sig öfver bröstet; det var antagligen hans sätt att visa sin vrede. Emellertid frågade han mycket saktmodigt: 
<sec/>
»Är det dyrbara saker, det där?» 
<sec/>
»Det kan ni vara säker på, mycket dyrbara. En för – en girig venezianare har bjudit oss 20,000 scudi för alltsamman. Ser ni den lilla bilden däruppe? Bredvid prins Karneval? Den föreställer venezianaren. Han skall brinna, det är vårt svar.» 
<sec/>
»Men,» vågade kaniken invända, »min käre vän, om ni kunnat få en så stor summa för de där sakerna, hvarför ha ni då icke sålt dem och delat pängarna bland de fattiga?» 
<sec/>
Alesso var tydligen beredd på frågan, ty han svarade ögonblickligen och med stor bestämdhet: 
<sec/>
»Det där är djäfvulens redskap, och därför måste de förstöras. Har ni hört talas om kung Saul, som trotsade Herrens befallning och sparade fiendens ägodelar? Hur gick det med honom? Eller har ni hört talas om kvinnan, som smorde vår Herre Jesus med dyrbar olja? Hvad sade då de fåvitska lärjungarna? Jo, de sade, att man i stället bort sälja oljan och dela pängarna bland de fattiga. Och hvad gjorde då vår Herre Jesus? Jo, han näpste dem, skulle jag tro. – Det där borde ni ha reda på, ni, som är präst.» 
<sec/>
Lyckligtvis närmade sig nu det stora tåget, och Alesso fick mycket att bestyra. Klockorna hade tystnat, sorlet hade tystnat. Barnens röster hördes: 
<sec/>
»Den, som ej älskar din son, o Maria, är utan hjärta. Den, som ej följer din kärlek, Maria, förlorar vägen. Du är hamnen, hafvets stjärna. – Den, som ej skådar ditt ljus, honom förvirra de djupa skuggor. –» 
<sec/>
Kaniken frågade mig ängsligt, om jag icke trodde, att hettan skulle fördärfva oss. Men aftonen var stilla, och vårt afstånd från bålet ganska stort. Lugnad i detta hänseende började han ett hviskande och försiktigt klander. 
<sec/>
»Ni måste dock medgifva, messer, att edra munkar äro fullständiga barbarer. Vandaler! Hur många dyrbarheter, hur många oskattbara skrifter och sällsynta böcker skola icke nu offras åt en vanvettig fromhet! Hur många sköna konstverk –» 
<sec/>
»Hvar ser ni de sköna konstverken?» afbröt jag. 
<sec/>
»Hvar jag ser dem? Där naturligtvis! Jag är något närsynt. – Men ser ni icke själf? Ser ni icke målningarna, bilderna? De äro naturligtvis sköna!» 
<sec/>
»Jag vet icke. Men jag vet, att fra Girolamo beundrar den florentinska konsten. Hvarför skulle han då låta bränna den? Jag vet att en stor mästare – nämligen ingen mindre än Sandro Botticello – tillsammans med en ung målare, Baccio, och en före detta målare, fra Benedetto, jag vet, att de uppsökt sina medbröder i Lucasgillet och bedt dem utlämna de otuktiga bilder, som de målat på kurtisaners beställningar eller till egna och vänners nöjen. De där taflorna och bilderna finnas måhända på bålet, fast jag liksom ni är alltför närsynt för att kunna upptäcka dem. Upppriktigt sagdt så ser jag ingenting annat än karnevalsdräkter och andra opassande plagg, dyrbara kanske men –» 
<sec/>
»Ja, men böckerna, ser Guido! Handskrifterna! Dessa skatter, dessa tankens rikedomar, som Medicéerna och deras vänner med outtröttlig ifver sökt och samlat, alltsedan den gudomlige Georgio Gemisto Pletone i Cosimo den stores hjärta väckte kärleken till antiken –» 
<sec/>
»Lugna er, högvördige! Förskräckelsen kan kväfva er. – Syftar ni på den mediceiska boksamlingen, så kan jag försäkra er, att ni för dess skull icke behöfver hysa några farhågor. Den har visserligen sväfvat i stor fara, varit nära att falla i barbarernas, fransmännens händer. Ty Filip de Commines begärde den som pant för en Republikens skuld. Men de fattiga San Marco-bröderna sålde då sina sista jordbesittningar, och med två tusen floriner förvärfvade de sig rätten att vårda det mediceiska arfvet. Jag tror knappast, att de skulle vilja bränna, hvad de med så stor uppoffring förvärfvat.» 
<sec/>
Kaniken skelade misstroget mellan mig och bålet. 
<sec/>
Nu bars Jesusbarnet öfver torget. De unga, hvitklädda gestalterna följde; röda kors höjdes; allmosekärlen rasslade. 
<sec/>
Barnen sjöngo: 
<sec/>
»Till dig ställa vi vårt hopp, o Maria. Till dig, som byter sorgens jämmer i glädje. Du lättar våra hjärtan, tyngda af tårar och suckar. Du önskar oss glada och leder oss till vår lycka, vår efterlängtade. Vi bedja dig, milda Moder, att du för oss, dina barn, må bedja din brudgum, din Son och Fader, att han må tända sin eld i våra hjärtan och fylla våra bröst med kärlek. Med kärlek till Honom, till Honom ensam, o helga Jungfru!» 
<sec/>
Gonfalonieren och Herrarna hälsade Jesusbarnet med knäfall. Därefter fördes den heliga bilden upp i loggian. De yngsta fylkade sig kring Jesusbarnet, hvita små varelser myllrade kring loggians pelare och öfver dess trappor. De äldre närmade sig bålet. Fra Domenico stod nära berget af grinande masker, af otuktens hyenden och syndens fiskeredskap. Jag hörde hans skälfvande, sjungande röst men icke hvad han sade. 
<sec/>
När han tystnat, gingo fyra ynglingar fram till bålet och vidrörde det med brinnande facklor. 
<sec/>
Nu skållade trumpeter, klockorna ringde. 
<sec/>
De sprakande små lågorna klättrade snabbt mot pyramidens topp, nådde prins Karneval, furst Satan, växte och blefvo rytande flammor, väldiga tungor, som talade till Firenzes folk. Till det stora folket, Djäfvulens besegrare. 
<sec/>
»Bravo, bravo!» skrek den högvördige kaniken. Han klappade händerna och i sin förtjusning stötte han hufvudet mot Judit. Elden kastade ett starkt sken öfver barnens hvita dräkter, öfver Palatsets stenar och öfver Holofernes vackra bödel. 
<chapter/>
<chaptername>Kap19</chaptername>

<chaptername>IX.</chaptername>

<sec/>
Efter Valori blef Bernado del Nero gonfaloniere för månaderna mars, april; efter honom Piero degli Alberti, en af de »Rasande». Valori, som sålunda fick sin fiende till efterträdare, är nu en af De Åtta. Han har fått i uppdrag, att göra undersökningar angående sammansvärjningen. Tommaso Tosinghi, en af De Tio, är hans medhjälpare. 
<sec/>
Omkring den tjugonde april begaf sig Piero de’ Medici till Pandolfo Petrucci i Siena. Underrättelsen härom nådde tämligen snart Firenze och väckte rätt mycken oro. Pandolfo försummar intet tillfälle att befästa sin makt såväl inom som utom Siena. Hans sekreterare, den illistige ser Antonio da Venafro, förstår att sätta fiendskap mellan stora herrar. Schakalen lik, smyger Pandolfo i de stridande lejonens fotspår. 
<sec/>
Lyckligtvis är Piero de’ Medici icke något lejon. 
<sec/>
På morgonen den tjuguåttonde april, innan portarna ännu hade öppnats, begärde en bonde att blifva insläppt och förd till vaktens höfvidsman. För honom berättade bonden, att han på väg till Firenze vid klostret San Gaggio blifvit hejdad af väpnade man, som förbjudit honom att fortsätta. Bonden, som genast förstod, med hvem han hade att göra, lyckades på omvägar föra sitt viktiga budskap till Firenze.  
<sec/>
Piero de’ Medici med stort följe vid San Gaggio! 
<sec/>
Bernardo del Nero visade stor ifver; han gaf genast befallning att portarna skulle hållas stängda och väl bevakade. Många ansågo sig likväl böra öka gonfalonierens nit. Till det ändamålet buros skråfanorna genom staden; under dem samlade sig de stridbara och höllo sig i beredskap. Strax efter soluppgången syntes fiendens trupper vid San Piero Gattolini; antalet uppskattades till ungefär 1,200 man. Några artilleripjäser fördes upp på murarna och riktades mot fienden, hvars anfall man beslöt att afvakta. 
<sec/>
En bland Herrarna, Filippo Arrigucci, som hyste föga tillit till Bernardo del Nero, sände Girolamo Benivieni till San Marco för att rådfråga priorn. När priorn såg honom inträda i cellen, hälsade han vänligt. Men knappt hade Benevieni framställt sin fråga, förrän munken med en otålig rörelse återvände till sitt arbete. Benivieni svarade han: 
<sec/>
»Modicae fidei, quare dubitasti? – Säg Herrarna, att Piero de’ Medici skall komma till porten och därefter draga sig tillbaka utan att hafva vunnit något.» 
<sec/>
Och så skedde. Efter att hafva väntat vid portarna hela dagen började han vid mörkrets inbrott ett återtåg, som nästan liknade flykt. Han sägs ha fruktat, att de florentinska trupperna vid Pisa skulle falla honom i ryggen. Dagen därefter befann han sig redan på sienesiskt område. 
<sec/>
Vid valen den trettionde april segrade Bandet, och Piero degli Alberti blef gonfalonier. 
<sec/>
Dagen före Kristihimmelsfärdsdag besökte jag Laodamia. Hon och Baccio sutto på den långa stenen utanför huset; i skymningen tog jag Baccio för fra Maureliano och hälsade honom sålunda. Men Laodamia sade: 
<sec/>
»Den lille Marco är ej längre i Firenze. Priorn har skickat honom jämte flera af de yngre bröderna ut på landet. Han gjorde det af fruktan för pesten; en af bröderna har dött. Antalet dödsfall ökas för hvarje dag. – Fra Benedetto har sagt mig, att den olyckliga kvinnan från Fiesole dött i pesten.» 
<sec/>
»Har fra Benedetto varit här?» 
<sec/>
»Han är här.» 
<sec/>
»Och Clarice?» 
<sec/>
Laodamia log på ett sätt, som smärtade mig. 
<sec/>
»Om våra fiender sett den lilla Clarice, hade de fått en ny orsak att kalla oss gråtare. När fra Benedetto visade sitt ansikte under kapuschongen, började hon jämra och skria som en barnsängskvinna. Hon hade icke kunnat förgäta hans fägring, som gått förlorad. Nu värker hennes kött. –» 
<sec/>
Hon sänkte hufvudet och alltjämt leende betraktade hon sina utmärglade, blåhvita händer. 
<sec/>
Baccio rörde sig oroligt. 
<sec/>
»Ser Guido,» sade han slutligen. »Har äfven ni hört, att Herrarna ämna drifva priorn ur Firenze?» 
<sec/>
»Förslaget gick icke igenom; Canigiani och Inghirlani lyckades förhindra en så oklok åtgärd. Jag är ju en bland dem, som Herrarna utsett att lugna folket och undersöka dess sinnesstämning. Och jag kan försäkra, att ingenting skulle för närvarande uppröra dem så –» 
<sec/>
»Fra Girolamo skall likväl snart lämna oss.» 
<sec/>
Laodamia talar ofta om munkens död, som hon tror vara nära förestående. Jag söker med all flit undvika så dystra samtalsämnen; denna gång kom Baccio till min hjälp. 
<sec/>
»Vet ni, hvad mjölet kostar, ser Guido? Fem lire för skyffeln! Det är svårt att lefva. – Jag talade i går med messer Popoleschi – jag söker så gärna utmärkta mäns sällskap – nåväl, han sade mig, att nöden skulle kunna afhjälpas, om Republiken finge rätt att taga tionde af de andliga godsen. Det vore i sanning en stor fördel för oss florentinare –» 
<sec/>
»Och till hvilket pris viljen I köpa den fördelen?» 
<sec/>
Vi vände oss mot Benedetto; Baccio sade: 
<sec/>
»Ja det vet jag icke. Det sade han icke.» 
<sec/>
Benedetto hviskade något till Laodamia, räckte henne handen och hjälpte henne in i huset. Därefter vände han sig till mig. 
<sec/>
»Ser Guido, ni kallade mig och Clarice ett mördarfölje. Jag har hatat er, därföre att ni kallade oss så. Äfven sedan ni upplyst mig om att kvinnan ej hade drunknat, kunde jag icke förglömma edra ord. I går såg jag kvinnan. Hon satt nedanför körbron med fötterna i vattnet. Jag ropade henne; då steg hon upp, klättrade uppför stranden. Hon gick rakt emot mig och utan att akta på min heliga klädnad, slog hon armarna kring min hals. Hon smekte mig och nämnde mig vid namn, som jag en gång burit bland skökor och horkarlar. Slutligen tryckte hon sina sönderfrätta läppar mot min mun. ’Jag vill icke dö ensam’, sade hon. ’Jag har pesten och nu skola vi dö tillsammans.’ Visserligen kunde jag förstå, att det icke var själfva pesten hon hade; men jag förstod också, att hon snart skulle dö. Jag lyfte upp henne och försökte bära henne till sjukhuset. Hon sjöng någon af Lorenzos sånger; hon skrattade åt människorna och ref efter de förbigående. Plötsligt tryckte hon mitt hufvud så häftigt mot sitt bröst, att min näsa sprang i blod och jag icke längre kunde andas. Då måste jag släppa ned henne på marken. Och inom några ögonblick var hon död.» 
<sec/>
Baccio gjorde korstecken; jag sade: 
<sec/>
»Är du icke rädd för pesten, Benedetto?» 
<sec/>
»Pesten griper oss icke, ty vår stund är ännu ej kommen. Först skola vi bestå i den stora striden, till hvilken han skall kalla oss.» 
<sec/>
»Hvilken strid? Hvem skall kalla?» 
<sec/>
»Guds sändeman» 
<sec/>
Laodamia och Clarice kommo i dörren. Benedetto gaf Clarice ett tecken, och hon följde honom in i staden. 
<sec/>
»Hvart gå de?» frågade jag Laodamia. 
<sec/>
»Den döda är ännu ofvan jord. Clarice skall tvätta och svepa henne. Och fra Benedetto skall gräfva grafven.» 
<sec/>
»Och hvilken är den strid, om hvilken Benedetto talar?» 
<sec/>
Laodamia stödde sig mot muren; hon slöt ögonen och sade: 
<sec/>
»Detta har fra Girolamo sagt: När Gud befaller mig, skall jag ropa med hög röst, och jag skall blifva hörd öfver hela kristenheten. Och jag skall bringa Kyrkan att darra så, som Lazari kropp darrade inför Guds rop: Lazare, veni foras!» 
<sec/>
Jag skyndade att hjälpa Laodamia, som var nära att falla. 
<sec/>
Baccio sade: 
<sec/>
»Det är dock mycket farligt att strida mot Kyrkans hufvud.» 
<sec/>
På morgonen den fjärde maj, Kristi himmelsfärdsdag, hade tjänarna i Santa Reparata ett drygt arbete med att rengöra predikstolen. Bandet hade nämligen brukat natten till ett nesligt företag. Öfver predikstolens räck hade de hängt en blodig, stinkande åsnehud; räckets öfverkant hade de besatt med spetsiga små järn, och hela predikstolen hade de bestänkt och bestrukit med en så afskyvärd orenlighet, att stanken fyllde kyrkan från golf till tak. 
<sec/>
Den tredje hade Herrarna, tagande värmen och pesten som skäl, förbjudit all predikan. Men för den heliga dagen måste likväl ett undantag göras. Detta undantag misshagade Bandet i hög grad; de morska ungdomarna förklarade, att de nog skulle hindra munken från att predika. Och höga vad för och emot ingingos. Herrarna förmåddes visserligen att upphäfva vaden och att med stränga straff hota hvar och en, som vore sinnad att störa den heliga tjänsten. Men ryktet visste berätta, att Baia, fyrverkerimästaren, skulle spränga predikstolen och munken och hela hans följe i luften. Jag frågade Valori, hvad han trodde om detta rykte. 
<sec/>
»Hela kyrkan är undersökt, och vi ha icke funnit något krut. De där fega uslingarna ha inskränkt sig till att samla sin orenlighet i predikstolen. Likväl måste vi vara vaksamma, ty priorns lif sväfvar utan tvifvel i stor fara. – Det är för öfrigt hans eget fel,» tillade han. »Som god kristen bör han förlåta sina fiender, det är sant. Men priorn hyser ett medlidande med de där gudlösa lymlarna, som är alldeles oförklarligt. Lika gärna kunde han ha medlidande för Satan eller för Alexander Borgia själf.» 
<sec/>
»Kanske har han –» 
<sec/>
»Det är svårt att i alla stycken lyda fra Girolamo. Han uppmanade mig att med stränghet föra rättvisans svärd. Men så snart det blef fråga om någon viss person, som borde straffas till lifvet, greps han af medlidande och bad om förskoning. – Priorn har stor lärdom äfven beträffande statssaker. Men han är icke någon statsman.» 
<sec/>
Utanför kyrkan samtalade Doffo Spini med Giovanni di Pier Francesco de’ Medici. Kring dem samlade sig en skara rikt klädda ynglingar. 
<sec/>
»Bandet!» hviskade Valori. Han tog en omväg; men jag gick tätt förbi Doffo och gaf honom en hälsning, som han icke tycktes märka. De unga människorna skrattade, skämtade med hvarandra och syntes icke tänka på någonting allvarligt. En stark doft af parfymer och oljor följde dem, de hade färgat sina naglar, sina läppar och ögonhår och buro alla sorters pynt. När någon af munkfolket gick förbi dem, förföljde de honom med speglosor, och de läto icke kvinnorna oantastade inträda i helgedomen. 
<sec/>
Fra Girolamo lät vänta på sig; ryktena växte. Munken hade blifvit förgifven medelst ett osynligt pulver; hertig Lodovico hade sändt honom förgiftad fisk: pesten hade gripit honom. Alesso, som var i min närhet, bemötte denna sista förmodan med mycken bestämdhet. 
<sec/>
»Nej, godt folk,» sade han. »Pesten har ingenting med priorn att göra. För lite sedan greps fra Silvestro af en sådan rädsla för pesten, att han släpade fra Domenico inför priorn och bad honom, att de båda skulle få lämna Firenze. Nå, fra Domenico ville naturligtvis icke, men det är ju icke godt att motsäga fra Maruffi, det vet man. Då sade emellertid priorn – han såg dem in i ögonen och sade: Hvarför viljen I fly? Veten I icke, hvilken död är oss beskärd? – Ja,» slutade Alesso hastigt. »Så sade han.» 
<sec/>
Nu kom bud, att priorn lämnat konventet, följd och skyddad af några tappra vänner. Nya människoskaror trängde in genom portarna, bland dem Bandets medlemmar, skrattande, skämtande. Man ville tysta dem, men de bekymrade sig föga om tillropen. Dörrarna stängdes. Någon ropade: 
<sec/>
»Är munken här?» 
<sec/>
Det blef plötsligt tyst; fra Girolamo steg långsamt upp i predikstolen. 
<sec/>
»Dominus, Deus meus, in te speravi: salvum me fac – –  
<sec/>
Jag trodde, att jag denna morgon skulle uppstiga till himlen med Kristus; men min förhoppning har slagit fel. – – » 
<sec/>
Jag frös; en hastig svindel öfverföll mig. Jag grep Alesso i armen; han ställde mig upp mot pelaren och satte sin fot framför mina, på det att jag icke skulle glida. Hans ansikte badade i svett, jag såg att äfven de närstående svårligen plågades af hettan. Likväl lyssnade de ifrigt och andades genom öppna munnar. 
<sec/>
Munken sade: 
<sec/>
»Domine, Deus meus, si feci istud. – De säga, o Herre, att jag är en förförare, att jag bedrager folket. Men du vet, att jag icke begått denna synd. Det var Du, som kallade mig till Firenze, sägande: Exi de teiraterra tua et de domo patris tui, et veni in terram quam monstravero tibi. Genom din ingifvelse och icke af egen vilja kom jag till Firenze. Och jag är glad att den ärorika Jungfrun Maria värdigas vara mitt vittne härpå. Och med henne alla de saliga andar, patriarkerna, profeterna, apostlarna, matyrerna, bekännarna, jungfrurna, hela det himmelska hofvet! Alla dessa må vittna mot mig, om jag icke säger sanningen! Hvad jag har sagt om Italiens plågor, om Kyrkans förnyelse, om löften gifna åt Firenze, allt hvad jag sagt i Ditt namn, det sade jag på Din befallning och efter Din ingifvelse; som icke gifvits mig i drömmen utan under min vaka och med stor klarhet och tydlighet – 
<sec/>
– Si est iniquitas in manibus meis. – De säga att jag samlat pengar, att jag har tusentals dukater, och att vi i San Marco lefva i yppighet. Jungfru Maria och de saliga andarna vittne mot mig, ifall jag samlat pengar, ifall vi icke i San Marco lefva tarfligt och under sträng tuktan – 
<sec/>
– Si reddidi retribuentibus mihi mala. – Herre, du är mitt vittne. Och jag kallar ännu en gång ditt himmelska hof till vittne på, att ehuru man slungat otaliga beskyllningar mot mig och utsatt mig för allehanda förföljelse, så har jag likväl aldrig gäldat ondt med ondt eller sökt att göra det eller tänkt att göra det. Jag har gäldat ondt med godt och bedit för mina fiender, så som Du och Din heliga lag befaller. – – –  Herre, jag har talat sålunda, därför att om det vore sanning, hvad mina fiender säga, så skulle jag förtjäna de största olyckor och svåraste straff. Men jag vet, att det icke är sanning; och därför talar jag med sådan förtröstan. 
<sec/>
– Exurge, Domine, in ira tua – Jag söker icke hämnd, tänker ej därpå. Men du ser, Herre, hvilken massa djäflar sluppit lösa ur Helvetet och nu vandra bland de onda, eggande dem att släcka ditt ljus. Därför, Herre, stå upp och vänd din vrede mot demonerna, som äro mina fiender, mot hela Helvetet, hvars gränser äro de onda i denna världen. 
<sec/>
– Stå upp, o Herre, och vänd dig till de benådades hjärtan, visande dem din kärleksrika befallning: Detta är mitt bud, att I skolen älska hvarandra inbördes.» 
<sec/>
Jag kände någonting snudda vid min mantel, och när jag vred på hufvudet, såg jag Doffo Spini, som med sin tjocka kropp tryckt mot pelaren steg för steg och med mycken försiktighet närmade sig predikstolen. Det föll mig före att något farligt vore å färde. Men jag var mycket trött, och den svettande, smygande Doffo tycktes mig lustig. 
<sec/>
Munken sade: 
<sec/>
»Otacksamme, hören mina ord! I fören icke strid mot bröderna utan mot Kristus, som är Gud, en rättfärdig och stark domare. Jag står eder icke emot för att göra eder något ondt. Men jag är tvungen att låta mitt lif till Kristi ära och själarnas frälsning. Om jag tilläte, att denna stad förstördes andligen och lekamligen, skulle jag begå en svår synd. Och icke blott jag utan hvarje trogen kristen är tvungen att komma till hjälp och låta sitt lif, om det skulle behöfvas. Jag uppmanar eder att sluta fred er emellan. Men du säger: Munk, du är orsak till vår fejd. – Och jag svarar: att ditt onda lefverne är fejdens upphof. Kristus kom icke för att sluta fred mellan onda och goda, utan för att mana de goda till kamp, för att skilja far från son och mor från dotter, broder från broder, anförvant från anförvant. Men väl kom han för att gifva fred åt de goda. Lef redligen och du –» 
<sec/>
Jag tänkte: Nu står Doffo midt framför predikstolen, och det är till honom munken talar. 
<sec/>
Munken sade: 
<sec/>
»Du vill hindra mig från att predika, på det att du må få lefva som du vill. Gör icke det, ty det kan gå dig illa. Du säger: Munk, du borde icke predika denna morgon. – Oh! Hvarför? Nej, därför att du kan väcka förargelse. Och jag svarar dig, att min predikan har ännu aldrig väckt förargelse; och jag förtröstar på Gud, att den icke skall göra det. Tro mig: Såge jag, att det vore bättre att icke predika, så skulle jag ej heller göra det. Men jag vet, att det hade varit sämre att icke predika denna morgon; och därför var jag tvungen att göra det. – Oh! Du har befallning från Herrarna att icke predika. – För det första vill jag säga dig, att det icke är sant. Och vore det än sant, så läte jag mig likväl icke hindras af människors bud. – Jag säger dig: när jag märker, att jag väcker förargelse – då skall jag ock sluta –» 
<sec/>
Ett dån och förskräckliga skri! Kyrkan faller, kyrkan faller, ropade de närmaste och rusade mot portarna. 
<sec/>
»De onda vilja icke höra mina ord. Vänta! Hafven tålamod! Om I visten hvad jag vet, skullen I gråta. – Och I andra, frukten icke, ty Gud är för oss. Tusende änglar –» 
<sec/>
Men bullret växte. Man trodde, att hela kyrkan skulle sprängas i luften. Det första dånet hade i själfva verket uppstått däraf, att Francesco Cei låtit allmosekistan falla till marken. Nu skreko han och hans kamrater ursinnigt. Jag såg den store Troilo i spetsen för en skara sällar tränga fram mot predikstolen. 
<sec/>
Fra Girolamo talade; men ingen hörde honom, hans trogna flydde genom portarna som öppnats. Fra Girolamo lyfte krucifixet och ropade: 
<sec/>
»Förtrösten –» 
<sec/>
Fra Girolamo såg sina vänner fly. Med stora allvarliga ögon såg han ned på de kämpande. Han kysste den Korsfäste, föll på knä och stödde sin panna mot räcket. I bön eller i förbidan. 
<sec/>
Den lilla skaran tappra Gråtare lyckades rädda sin munk. De buro honom till San Marco. Vännerna, som flytt, återvände med vapen i händerna. Lefve Kristus! ropade de och slöto sig till tåget, som slutligen liknade en triumfators. 
<sec/>
Mot slutet af månaden blef hettan alltför svår, antalet dödsfall ökades dagligen. Jag lyckades förmå Laodamia och Clarice att följa mig upp till villan. Det var dock icke rädsla för döden, som kom min öfvertalningskonst till hjälp, utan snarare rädsla för det lif, som nu fördes i Firenze. Firenze tycktes åter vilja täfla med Rom, med Sodom och Gomorra. Bandet styrde. Dräkter, som gömts och räddats från barnens stora karnevals eld, togos fram och buros midt på ljusa dagen. Husen vid och utanför stadsportarna blefvo tillhåll för glada sällskaper, som dyrkade Fallos mellan Bacchus och Döden. Prästinnorna voro emellertid alltför få, Roms och Venedigs kurtisaner vågade icke besöka staden. Och Bandet tvingades därför att med våld eller list söka eröfra de inhemska kvinnor, hvilkas ungdom och fägring kunde tjäna Dionysos i den åter vaknande kampen mot Kristus. 
<sec/>
Giannabella ledde ett nattligt anfall mot Clarice. Huset omringades af satyrer och bacchanter, dörren bröts upp. Gianna gick i mörkret att söka sin väninna, men föll i armarna på Baccio och hade icke mod att afstå från ett sådant famntag. Tyvärr missförstodo de hvarandra. Och Baccio, som vanligen är from och sedesam, råkade i ursinne. Han föste Gianna ut genom dörren, och då han i mörkret skymtade underliga gestalter, ropade han på hjälp och väckte vakten vid San Piero. Så slutade Giannabellas eröfringståg ganska snöpligt. Men Laodamia och Clarice hade hon skrämt. Och jag behöfde icke längre bedja dem lämna Firenze. 
<sec/>
Fra Maureliano, som vistades i Fiesole, besökte oss ofta. Han var angelägen att få höra nyheter från staden och klostret. Man väntade bannlysningsbullan, på hvars snara ankomst vårt sändebud i Rom förberedt Herrarna. Den tjuguandra maj afsände priorn ett bref till påfven, ett bref, som började: Hvarför vredgas du, Herre, på din tjänare? – Han försäkrade, att han i sina predikningar icke syftat på någon enskild person allra minst på Kristi Vicarie. Vidare beklagade han sig öfver fra Marianos beskyllningar och smädenamn. Fra Mariano kallar honom ’Djäfvulens redskap’. Detta bref, skref messer Braccio, rörde Hans Helighet till den grad, att om bullan icke redan hade afsändts, skulle fra Girolamo varit räddad. 
<sec/>
Någon af de sista dagarna i maj, anlände det påfliga Brefvet, som är ställdt till bröderna i S. Annunziata, Badia, S. Maria Novella, S. Croce, och S. Spirito. Jag skaffade Fra Maureliano en afskrift och Laodamia en öfversättning. 
<sec/>
Alexander PP VI. 
<sec/>
Till mina älskade söner, hälsning och apostolisk välsignelse. Af flera lärda och trovärdiga personer, andlige såväl som lekmän, hafva vi försport, hurusom en viss broder Girolamo Savonarola, för närvarande efter hvad man säger oss, vikarie i San Marco i Firenze, skall hafva utbredt fördärfbringande läror till förargelse, fördärf och fara för enfaldiga själar, återlösta genom Kristi blod. – Hvilket vi naturligtvis icke utan största bedröfvelse kunnat höra. – Vi befallde honom i den heliga lydnadens namn, att han skulle upphöra med sina predikningar och komma till oss för att urskulda sig. Men han ville icke lyda, utan framförde i dess ställe åtskilliga ursäkter, som vi med alltför stor välvilja togo för goda i förhoppning, att denna vår mildhet skulle omvända honom. Men han ville alltjämt framhärda i sin olydnad, hvarför vi i ett andra bref af den 7 november i vårt Pontificats femte år befallde honom med hot om bannlysning, att han skulle förena klostret San Marco med den af oss nyligen skapade Tosco- Romanska congregationen. Äfven då framhärdade han i sin fräckhet, föraktade den kyrkliga censuren, sålunda öfverlämnande sig själf åt densamma. Därför befalla vi – beflitande oss om de själars väl, som under vårt beskydd äro ställda – med hot om bannlysning, att I i edra kyrkor helgdagarna inför allt folket skolen förklara denne broder Girolamo bannlyst; och som sådan bör han anses af hvar och en, därför att han icke lydt våra apostoliska uppmaningar och befallningar. Och vare det med hot om samma straff hvar och en förbjudet att åhöra, besöka, samtala med, hjälpa, berömma vare sig med ord eller gärning denne Girolamo Savonarola, som är bannlyst och misstänkt för kätteri. 
<sec/>
Gifvet i Rom hos S. Peter under fiskarringen den trettonde maj 1497 i vårt Pontificats femte år. 
<sec/>
B. Floridus. 
<sec/>
Den stackars Marco läste Brefvet under många suckar och stor bedröfvelse. 
<sec/>
»Hvad skall mor Elena tänka!» utropade han. »Detta kommer att gå henne djupt till sinnes. Ack hårdt! Ack mycket hårdt i sanning!» 
<sec/>
»Vi borde hafva förstått, att det skulle komma. Fra Mariano har ju gjort allt för att uppreta Alexander Borgia. Kardinal Ascanio och kardinal Giovanni likaså. Ja, äfven kardinalen af Neapel, som förut var vår vän, tycks ha öfvergifvit oss. Dessa män äro stora syndare. De kunna icke tåla en man, hvars lefverne är rent, och hvars ord bränna af rättfärdighet.» 
<sec/>
»Därtill kommer,» sade fra Malatesta, »därtill kommer, sora Laudoma, att såväl påfven som hertig Lodovico vilja skilja Firenze från Frankrike. Och det är ju allom bekant, att priorn alltjämt håller fast vid kung Carl såsom varande ett Guds –» 
<sec/>
»Det är också allom bekant,» afbröt jag honom, »att florentinarna för sin handels skull behöfva fred och förbund med Frankrike. Och i statssaker väga pänningpungar tyngre än profetior.» 
<sec/>
Fra Malatesta rodnade ända upp till hårfästet. Han talade häftigt, nästan kväfd af rörelse. 
<sec/>
»Ni tror då – ni tror, att om Hans Helighet bjöd Firenzes borgare en pänningfördel –? – Omöjligt, ser Guido! Omöjligt! För öfrigt, påfven har ju redan lofvat dem hjälp i pisanska fejden. Men de ha icke låtit sig bestickas.» 
<sec/>
»Därför att ingen människa tror på Alexander Borgias hjälp.» 
<sec/>
»Omöjligt, likväl, ser Guido! För pänningar säljer icke det ädla florentinska folket sin mästare!» 
<sec/>
Vi betraktade det ädla florentinska folkets vackra stad, som aftonsolen belyste. Laodamia sade: 
<sec/>
»Gud skall straffa hans fiender.» 
<sec/>
De, som förliden Kristi himmelsfärdsdag stodo efter hans lif och tillställde det skamliga uppträdet i Santa Reparata, blefvo emellertid icke straffade. Åtminstone ej af den mänskliga rättvisan. Deras fräckhet blef för hvarje dag allt större. Icke nog med att de själfva återföllo i all sköns lastbarhet och vällefnad, och att de därtill lockade och tvingade andra. De började äfven utsprida skändliga rykten om munken, om San Marco, om Gråtarna. Bannlysningen hade betagit munkvännerna såväl inom som utom Firenze modet. Ercole d’Este, om hvilken man med säkerhet vet, att han icke blott flitigt brefväxlat med Fra Girolamo utan äfven personligen besökt honom, förklarade nu inför påfvens och Milanohertigens utskickade, att han aldrig haft någon gemenskap med den bannlyste. Franciskaner och augustiner, som väl alltid med afund betraktat San Marcos blomstring, visade sig nu öppet som dess fiender. Och San Giovanni-dagen tvingade man dominikanerna att hålla sig borta från festtåget till skyddspatronens ära. Natten därpå angreps klostret med stenkastning; och munkarnas midnattssång i koret öfverröstades af liderliga visor och skrän. 
<sec/>
Fra Maureliano, som icke fick deltaga i San Giovannifesten, var häröfver mycket bedröfvad. Dagen därpå besökte han Laodamia och sökte trösta sig själf och kvinnorna genom att läsa priorns båda försvarsbref. När de kommo till den punkt i brefvet, där det talas om kyrkomöte, gaf Laodamia ifrån sig en djup, ängslig suck. Och Marco blef själf så förskräckt, att han upphörde med läsningen. Kyrkomöte är för Alexander Borgia det styggaste bland ord; den, som först nämner det ordet, skall han aldrig förlåta. 
<sec/>
Några dagar därefter fingo vi underrättelse om någonting, som tycktes skola helt och hållet förändra Hans Helighets sinnelag och följaktligen också Firenzes och fra Girolamos ställning. 
<sec/>
Den fjortonde juni hade hertigen af Gandia, påfvens äldste son, ätit kvällsvard tillsamman med brodern, don Cesare, hos deras mor Vanozza. Följande dag såg man hertigens häst springa på gatorna med tom sadel; ridknekten anträffades svårt sårad, han kunde icke lämna några upplysningar om sin herre. När detta berättades för den helige fadern, smålog han och förmenade, att hertigen hölle sig dold hos någon vacker dam. I sinom tid skulle han nog komma fram. 
<sec/>
Men plötsligt spred sig ett rykte, att hertigen blifvit mördad af sin bror. En kolhandlare, som natten till den femtonde uppehållit sig på floden, hade sett en ryttare med ett lik öfver sadelknappen komma ned till floden; här mötte honom tvänne män till fots, som togo liket och sänkte det i vattnet. Kolhandlaren hade icke fäst någon uppmärksamhet vid tilldragelsen, ty sådant händer ju hvarje natt. 
<sec/>
Romerska folket visste väl också, att sådant händer hvarje natt vid Tibern. Men man satte likväl denna tilldragelse i sammanband med hertigens försvinnande. Man visste, att den tjugufyraårige hertigen, som förr varit god vän med sin bror, på sistone täflat med denne om systern donna Lucrezias gunst. Och don Cesare hade ständigt visat sig mycket ofördragsam mot medtäflare. Ett stort antal sjömän började dragga i floden, och snart funno de hertigens lik med sammanbundna händer, med nio sår i hufvud och på kroppen och med trettio dukater i fickan. Ett säkert tecken att han ej fallit offer för rånmördare. 
<sec/>
Hans Helighet lät med stor högtidlighet begrafva sin son i S. Maria del Popolo. Själf höll han sig innestängd i borgen S. Angelo. Under flera dygn tog han icke föda, och när han någon gång gick ut på terrassen, hördes hans skri öfver hela Rom. Han råmade som en sårad tjur. Tre dagar därefter hade han ett enskildt samtal med donna Lucrezia och följande dag höll han ett konsistorium, i hvilket han till kardinalernas stora förskräckelse bekände alla sina synder. »Hade jag än sju påfvedömen,» utropade han, »skulle jag gifva dem alla för att återköpa hertigens lif!» Nu ville han emellertid icke tänka på annat än Kyrkans reformation och till det ändamålet utnämnde han sex kardinaler-reformatorer. Hvilket måhända väckte kardinalernas än större förskräckelse. 
<sec/>
Den lille Marco tröttade mig med frågor. 
<sec/>
»Ni tror då, ser Guido, att den helige Faderns sinne förmildrats? När han nu själf börjar tala om reformer, bör det väl icke förarga honom, att äfven andra göra det? Och han har ju högtidligt förklarat, att Piero de’ Medicis planer äro honom främmande. Således bör han icke längre vara vår fiende för deras skull?» 
<sec/>
»Af medicéerna ha vi föga att frukta,» försäkrade Sacromoro. »De stöta från sig sina vänner och hålla sina fiender vakna. För litet sedan yttrade kardinalen i Bolsena, att om han och brodern återvände till Firenze, skulle de kräfva en hämnd, mot hvilken blodbadet på Pazzierna skulle te sig som en barnlek. – Af så oförsiktiga människor hafva vi föga att frukta. I stället för att forska efter mediceiska stämplingar borde Francesco Valori söka och straffa de fräcka, som den heliga dagen hotade priorns lif och hopade så mycken smälek öfver vår Herre Jesus.» 
<sec/>
Benedetto och Clarice vandrade i trädgården. Jag förde Laodamia till fönstret, att hon skulle se dem. 
<sec/>
»Ja, ja!» hviskade hon leende. »Sår läkas, sår läkas. – Den, som misströstar, är brottslig mot sig själf. Denna lilla Clarice trodde sig ha förlorat all fröjd och hjärtats lycka, därför att hennes älskling rakat sitt hufvud och tagit den fromma dräkten, därför att han icke ville kyssa hennes läppar, förtära hennes skönhet och ungdom så, som man förtär en ljuflig drufva. Dock – hvarje jordisk sorg är dårskap. Ty det finnes icke en jordisk glädje, som ej kan ersättas tusenfaldt, mångtusenfaldt – » 
<sec/>
Eftersommarens förbrända gräs knastrade under deras fötter. Clarice närmade sig fönstret, hon sträckte sig på tå och gaf Laodamia en blomma. 
<sec/>
»Hvar finner du blommor, Clarice?» 
<sec/>
»I örtagården.» 
<sec/>
»Vandrar du allena i örtagården, Clarice?» 
<sec/>
»Nej, Laodamia, jag vandrar i örtagården med min vän.» 
<sec/>
Jag sade: 
<sec/>
»Nu lider dagen mot sitt slut. Snart skola San Domenicos klockor ringa. Och du, Benedetto, skall öfvergifva din Clarice.» 
<sec/>
Benedetto svarade: 
<sec/>
»När aftonklockorna kalla, träder jag inför den heliga Jungfrun. Jag beder henne, att hon måtte gifva Clarice vackra tankar och ett ödmjukt hjärta.» 
<sec/>
Clarice sade: 
<sec/>
»Jag håller den heliga Guds Moder så innerligen kär. Hon har lofvat mig att vaka öfver Benedetto.» 
<sec/>
»Böj icke ditt hufvud, Laodamia, inför denna ångest! Jag har glada budskap att gifva dig, de skola fördrifva ensamhetens ångest. 
<sec/>
Hör då, hvad jag erfor i staden: 
<sec/>
Pesten är ej längre en så farlig fiende. Luften tyckes rensad från de leda sjukdomsandarna. Döden har ledsnat vid sin stora, vilda jakt. Och de tillfrisknade le mot solen.» 
<sec/>
»Människorna äro dock alltjämt lika onda?» 
<sec/>
»Nej, Laodamia, du skall icke tro, att människorna alltjämt förblifva i ondska. Att de undsluppit en så förskräcklig fara, har rört deras hjärtan. Nu prisa de Gud och söka i godo hans redlige tjänare. De män, som julivalen gjort till Firenzes Herrar, äro alla priorns vänner.» 
<sec/>
»Om än hvarje man och kvinna i Firenze, i hela Toscana vore hans vän, hvad skulle det hjälpa honom, när Kyrkans Förste är hans fiende.» 
<sec/>
»Kyrkans Förste är slagen af sorg. Guds vrede har krossat hans öfvermod. Fra Girolamos vänner gifva sig heller ingen ro, förrän de bevekt Alexanders hjärta. Vårt sändebud i Rom har lyckats förmå flera af kardinalerna att gå öfver på vår sida. Munkarna i San Marco hafva skrifvit till påfven. Nära fyrahundra af Firenzes yppersta borgare hafva tecknat sina namn under en skrifvelse, i hvilken priorns dygder prisas. Kardinalen af Siena har erbjudit sig att befria den rättfärdige från bannstrålen, mot det att kardinalens fordringsägare erhålla femtusen –» 
<sec/>
Laodamia skrattade, hon skrattade så häftigt, att all luft tycktes pressad ur hennes bröst. Hon andades djupt och slöt ögonen, 
<sec/>
»Hvarför skrattar du?» frågade jag. »Tror du icke att jag har talat sanning? Du trodde Salvestro, då han spådde fred. Men när jag berättar dig, att freden är här, är oss nära, då tror du mig icke. Icke mig!» 
<sec/>
Hon räckte mig sina händer. 
<sec/>
»Min stackars Guido! Min stackars Guido! Jag misstror dig icke!» 
<sec/>
»Hvarför skrattar du?» 
<sec/>
»Jag har vandrat på många olika vägar. Jag har älskat människorna. Jag gaf mig åt den, jag älskade. Sedan många, många gånger af nöd. Sedan därför att jag icke kunde annat. Jag har också hatat människorna; jag hatade dem, som förgjorde mitt barn. O, jag har vandrat på många vägar. – Till sist begaf jag mig till Firenze, till Girolomos stad. Ty jag ville befria mig från syndabördan och uppstiga till vår herre Jesus Kristus och hans heliga Moder. Omé! Guido. Där är godt att vara. Jag vill lägga mitt hufvud i Jungfruns knä och hvila. Och glömma de många vägarna och glömma människorna. Och kanske glömma min lille son –» 
<sec/>
»Hvarför skrattar du?» 
<sec/>
»Nej, nej, nu tar du fel. Nu skrattar jag icke. – Fra Domenico lofvade mig, att jag i himmelen skulle glömma allt, glömma allt. Det var mig en stor tröst. När jag hörde Girolamo banna, när jag såg vreden kring honom, döden, som hotade honom, när jag gick bland de pestsjuka och hörde deras skri – då kände jag Guds förunderliga nåd och barmhärtighet. Och jag sade till mig själf: Nu börjar jag glömma. 
<sec/>
– Men här har varit så stilla; kanske är det därför ångesten gripit mig på nytt. De sista dagarna har jag verkligen varit ganska ängslig. Djäfvulen har hviskat i mitt öra de onda människors ord, som säga, att det icke finnes någon Gud, och att vårt lif är en kort lek, som styres af slumpen allena. Omè, Guido, en förskräcklig tanke! Girolamo skulle ha tagit fel, jämmerligen, jämmerligen. Och Guds löfte till den fattiga sora Laudoma skulle vara af intet värde! Omè, omé! 
<sec/>
– Det gifves dock tecken, min Guido! Herren är barmhärtig mot de svaga och gifver dem tecken. Därför lättades mitt hjärta, när jag hörde dig tala om kardinalens pängar. Det förde mig i minnet profetens ord – – att han skall säljas –» 
<sec/>
»Hvarför skrattar du?» 
<sec/>
»Nej, nej, det är ju icke skratt, Guido. – Det är – Ehuruväl jag är mycket glad, ty nu är jag viss – viss – – » 
<sec/>
Hon tryckte händerna mot munnen; när hon åter ville tala, voro hennes läppar blodiga. 
<sec/>
»Du är sjuk!» 
<sec/>
»Ja, ja, min Guido. Sjuk.» 
<chapter/>
<chaptername>Kap20</chaptername>

<chaptername>X.</chaptername>

<sec/>
Blod, tårar, förskräckelse återgaf munkfolket makten i Firenze. Fra Girolamo själf har visserligen icke tagit stor del i denna återeröfring. Men munkens kämpe, den hetsige Francesco Valori är för närvarande herre i staden. Tyrannen Francesco i stället för tyrannen Piero! 
<sec/>
Sin skamliga, olyckliga vana trogen har Piero de’ Medici åter förrådt sina vänner och hjälpt sina fiender. Tvänne trogna tjänare, som lidit mycket för hans skull, anklagade han falskligen och fängslade. Slutligen ville han helt och hållet göra sig af med dem och begärde härtill hjälp af Petruccio i Siena. Men Petruccio fann gärningen neslig och lösgaf de båda fångarna, som flydde till Firenze. 
<sec/>
Ack, att de hade sökt sig annat skydd, annan hvilostad! 
<sec/>
Francesco Valori fångade dem, använde rep, sträckbänk, tumskruf och framtvingade sålunda de för medicé-vännerna så ödesdigra bekännelser, som återförde staden i munkfolkets våld. Den fjärde augusti började processen mot Bernardo del Nero, Lorenzo Tornabuoni m. fl., anklagade för stämplingar mot Republikens frihet. Natten mellan den tjuguförsta och tjuguandra föllo fem hufvuden för bilan. 
<sec/>
Under denna tid har jag icke en enda gång haft tillfälle att besöka Laodamia, ty dels höll Valori stadsportarna stängda, dels måste jag försvara min stackars vän, Lorenzo Tornabuoni. 
<sec/>
Jag försvarade de lifdömda och hade utan tvifvel rätten på min sida. Ty det var orätt att till samma straff döma män, som voro skyldiga i så olika grad och på så olika sätt, det var också lagstridigt att vägra dem rätten att vädja till Stora Rådet. Men jag vann hvarken framgång eller berömmelse. Valori, som fruktade uppskof, påskyndade domen med alla medel. Han lät folket skrika på Torget och förklarade, att Stora Rådet hade talat! Han dundrade med sina kraftiga näfvar på Herrarnas bord, han hotade dem med folkets vrede och sade att statens väl fordrade skyndsamhet. – 
<sec/>
»Skipa rättvisa! Skipa rättvisa!» skreko hans vänner i Palatset och på Torget. Medicé-skräcken gjorde dem galna. 
<sec/>
Fru Justitia dolde sitt anlete. 
<sec/>
Jag ville göra ett sista försök att rädda Lorenzo Tornabuoni och begaf mig till San Marco. 
<sec/>
Henrik, den unge tysken, sade: 
<sec/>
»Ni kan icke få tala med priorn, ser Guido. Men i samtalsrummet träffar ni fra Maruffi.» 
<sec/>
Jag bad att åtminstone få tala vid fra Domenico. Nej. Endast med fra Maruffi! Då förstod jag, att jag ingenting hade att vinna i San Marco, och återvände till Palatset. En massa människor trängdes fortfarande på Torget, mellan trappan och Bargello hölls vägen fri af talrika beväpnade vakter. Människorna rörde sig af och an men voro likväl ganska tysta. Jag sökte förgäfves bryta mig igenom vaktkedjan; när jag vände mig om, såg jag Popoleschi på något afstånd. Och jag ropade hans namn. Han närmade sig men gjorde samtidigt många miner och tecken, att jag borde förhålla mig tyst och stilla. 
<sec/>
»Hvad skall då ske?» frågade jag hviskande. 
<sec/>
Han sade att domen nu skulle gå i fullbordan, de dömda vid mörkrets inbrott föras till Bargello för att afrättas. 
<sec/>
»Vill ni åse detta, messer Guido, så bör ni förstå att väl behärska edert ansikte. Ty dessa präktiga människor skola säkert blifva mycket farliga för dem, som visa förrädarna medlidande.» 
<sec/>
Jag ville icke stanna, och Popoleschi följde mig till Santa-Mariaporten. 
<sec/>
»Äfven för mig,» sade han, »skulle det vara alltför plågsamt att se Lorenzo Tornabuonis vandring till stupstocken. Han har visserligen aldrig varit min vän – men jag försäkrar er, ser Guido, att jag skulle vilja hämnas hans död. Jag har sett honom vid fester, vid ridderliga spel, han ensam bland unga florentinare minner mig om Lorenzo den oförliknelige. 
<sec/>
– Jag tror likväl, ser Guido, att dessa dödsdomar – hur beklagliga de än i och för sig äro – skola gagna vår sak. Eller tror ni icke? Messer Bonsi skrifver från Rom, att dödsdomen kommer att upptagas mycket illa både i mediceiska och påfliga kretsar. Edert försvarstal har blifvit högligen berömdt, hans helighet har själf tagit kännedom därom och – uttalat sitt synnerliga gillande. De, som förut hållit er för att vara munkvän – ja, det har man verkligen –» 
<sec/>
»Jag älskar rättvisa –» 
<sec/>
»Naturligtvis. – 
<sec/>
– Ni misstänkes emellertid för att vara munkvän, nu inser man, att misstankarna voro ogrundade. Jag lyckönskar er till denna insikt.» 
<sec/>
Popoleschi stirrade på mina ryckande skuldror och smålog, ett obehagligt leende. 
<sec/>
»Fra Girolamo lär för närvarande vara sysselsatt med en afhandling om Firenzes styrelse – beställd af Herrarna, som ni vet. Men jag tror för – för min del, att munkstyrelsen här i staden trots de sista framgångarna snart kommer att få sitt slut. Helt enkelt därför att det icke kan fortgå på detta sätt. Pisanska fejden har skaffat Republiken stora skulder och förstört dess kredit. Kristus har ännu icke kunnat eller velat återeröfra Pisa åt sin trogna stad Firenze. Ej heller tyckes Fra Girolamo kunna gräfva upp floriner ur konventets trädgård. För Republikeu återstår således endast att söka hjälp på annat håll – nämligen hos hans helighet. 
<sec/>
– Våra unga, begåfvade florentinare skrifva elaka och ganska kvicka sonetter om den helige fadern och den sköna donna Lucrezia. Det är illa. Man bör hvarken vara elak eller kvick i – i onödan. Om påfven ger oss rätt att beskatta de andliga godsen, om han förmår hertig Lodovico att icke understödja det upproriska Pisa, så böra vi naturligtvis visa vår tacksamhet i – i förväg. –» 
<sec/>
»Genom att icke skrifva sonetter?» 
<sec/>
»Åja, äfven därigenom. –» 
<sec/>
När de stora höstregnen voro öfver, återvände Laodamia till staden. Hon tillbringar de soliga höstdagarna i en liten trädgård vid stranden, gräset är där grönt som om våren, och fåglarna söka denna lilla trädgård, ty där är så tyst. 
<sec/>
Barnen besöka icke längre Laodamia, törhända hafva de glömt henne. Hon saknar dem icke, nej, hon vill icke se dem. Hon säger, att den långa pinande sommaren måste ha förändrat barnen. 
<sec/>
Clarice sitter vid Laodamias fötter och lär af henne. De äro båda mycket lugna och lyckliga. Benedetto besöker dem någon gång och likaså fra Maureliano. Men fra Maureliano den lille Marco! är icke längre så fridsam. Fra Salvestro behärskar honom, fyller hans sinne med berättelser om underbara syner och drömmar, gör honom galen med profetior. Den stackars lille Marco, som gärna höll Sora Laodoma i handen och följde henne som ett barn – nu skriker han med sin svaga stämma mot antikrist Alexander! Han blinkar som inför ett bländande ljus och säger, att fra Girolamo skall störta antikrist. 
<sec/>
Girolamo från Ferrara håller sig tyst. Hans vänner – och främst bland dem Giovan Francesco Pico – förklara lärdt och mångordigt, att den påfliga bannlysningsbullan icke äger kraft. – 
<sec/>
Men själf håller han sig tyst – som väl är. 
<sec/>
Fra Domenico har besökt Laodamia tvänne gånger. Han är fåordig, han talar möjligen om priorns stora arbete, Korsets triumf. Men om kyrkomöte, om påfveafsättning, schism, om fransmännens återkomst talar han icke. Jag kan ganska väl lyda den tyste mannen, likväl undviker jag honom. Hans läppar äro hvita och hårdt slutna, ögonen brinna. 
<sec/>
Jag såg en barnskara samlad framför lejonburarna. 
<sec/>
Jag vill gifva Laodamia rätt: barnen äro förändrade. De behagfulla varelser, som följde Lorenzos och Giulianos bacchanter, som stormade mäster Sandros bod, som lekte lättfärdigt, fräckt, tanklöst, dåraktigt – jag finner dem icke mer. Det svarta molnet från Ferrara har kastat en djup skugga, ett kallt mörker öfver unga hjärtans dårskap. Med unga hjärtans frikostighet gåfvo de sig åt ovädret, öppnade sig för den förtärande blixten! Hvilken underbar lek: att älska den törnekrönte, korsfäste! Att gifva sin ungdom, gifva, gifva! Att träda in i elden, hvitklädd, sjungande – 
<sec/>
Brännoffer! Ack, att gifva sin ungdom åt den heliga kärleken, som stiger mot himlen lik en klar låga! Att rädda sig från lifvets fattigdom genom att gifva, gifva – 
<sec/>
Min vän Biagio säger mig, att en snar bättring i förhållandet mellan påfven och Republiken är nödvändig. När en ung man varit i Paris, tror han sig kunna rädda en spetälsk eller en pestsjuk. När en ung man varit i Bologna, tror han sig kunna rädda hvilken stat som helst. Han känner de ofelbara medlen! Och nu är försoning med påfven ett osvikligt medel. 
<sec/>
Jag invände: 
<sec/>
»Påfven kan blidkas endast därigenom, att vi fängsla, döda eller utlämna fra Girolamo. Men för att vi skola kunna göra detta, måste han hafva brutit mot våra lagar. –» 
<sec/>
»O nej, ser Guido, det är ingalunda nödvändigt! Vi kunna fängsla honom, därför att han väcker oro i staden, och vi kunna utlämna honom, emedan han trotsat den påfliga censuren. Det sägs, att han tänker förrätta mässan på juldagen. En bannlyst munk! För hans skull borde vi kanske afstå från kyrkogods-skatten, som vi så väl behöfva? För hans skull böra vi afstå från Pisa och gifva nytt byte åt den rofgirige, trolöse Milanesaren? Tack! Nej, det menar ni icke, ser Guido. Skall man verkligen tillåta, att en uppstudsig munk vänder upp och ned på hela kristenheten, väcker en ny stor schism och kanske ger oss kardinalen af San Piero till påfve? Ahimè! Alexander Borgia är redan svår nog, men Giuliano della Rovere skulle helt säkert blifva än värre. Alexanders nöjen äro tämligen dyrbara, ja. Men kardinalen har någonting, som skulle komma att stå hans vänner och ovänner mycket dyrare: ärelystnad. Se där! Och hvem skulle kunna skaffa Giuliano tiara och nycklar? Carl af Frankrike! Jag vill fråga er: Hvilket är minst skamligt, minst skymfligt, att till hans Helighet Alexander VI utlämna en upprorisk munk eller att åter böja knä inför den där tokige barbarkungen?» 
<sec/>
»Det där är Doffo Spinis lärdom?» 
<sec/>
»Hans och många andras. Medicé-vännerna Bernardo del Nero, Lorenzo Tornabuoni hafva fallit i kampen mot munkväldet. Nu är det de ’Rasandes’ tur att gripa in. Och vi skola lyckas. Jesus från Nazaret och hans kommissarier Girolamo från Ferrara, Domenico från Pescia, Salvestro Maruffi, Francesco Valori och hvad de allt heta hafva styrt så länge här i staden, att vi äro grundligt trötta. –» 
<sec/>
Det är således de »Rasande», som skola rädda Firenze. Popoleschi, Spini. – 
<sec/>
»Din Girolamo,» sade jag till Laodamia, »skaffar sig alltför många och för mäktiga fiender. Är du icke rädd, att det skall gå honom illa?» 
<sec/>
»Käre, hvad ondt skulle väl kunna hända honom? Han skall vinna den blodröda krona, efter hvilken han längtar. Ack, han längtar icke efter något annat. Tror du icke, att om han velat lefva med de ogudaktiga, så skulle han hafva vunnit mycken utmärkelse, rikedomar, stor makt? Men efter martyrkronan har han längtat. 
<sec/>
– Så stor är den heliga Jungfruns makt, att äfven de onda må tjäna henne, tjäna hennes tjänare. När jag var mycket ung oahoch lekte med Girolamo på Ferraras ängar, då trodde jag, att de vackra blommorna voro mina leksaker och att den mörke gossen var sänd att roa mig, att tjäna mig. Men mitt dåraktiga, lättfärdiga sinne var den blomma med vacker kalk och bitter frukt, som skulle gifva gossen hälsa. –» 
<sec/>
»Ännu är jag icke tvungen att begära underverk, men när den stunden kommer, skall Gud stå mig bi. Trots så mycken fiendskap utbreder sig den sanna läran – är icke detta det största af alla underverk? – Medborgare, kvinnor! Vi måste dö för sanningen. 
<sec/>
– Jag vänder mig till dig, herre, du, som dog för sanningen. Och jag ber dig, att du måtte låta mig få dö, i det att jag försvarar dig. Att min död måtte blifva dessa dina utvalda och detta folk till gagn! –» 
<sec/>
Sedan munken åter upptagit sina predikningar, är skandalen uppenbar, brytningen mellan honom och curian ohjälplig. Och Republiken måste bestämma sig för endera parten, munken eller påfven. Valet borde icke vara svårt, och utan tvifvel hade det redan utfallit till påfvens förmån, om hans Helighet mäktat dämpa sin vrede en smula och icke användt så starka och utmanande ord i bref till det fria, stolta florentiska folket. 
<sec/>
Francesco Valori har alltför länge spelat tyrann i Firenze. Vid det stora karnevalsbålet uppträdde hans legoknektar för sista gången, nu äro Torg och Palats obevakade. 
<sec/>
Piero Popoleschi är gonfalonier för mars- april. 
<sec/>
Och den gamle, sluge hunden Pagelantonio Soderini låter sonen Tommaso rasa tillsammans med Doffo Spini och »Bandet», allt under det att han själf sliter San Marcos trappor. 
<sec/>
»De Tio» äro alltjämt munkens vänner och sträfva efter att åstadkomma en försoning mellan honom, påfven och hertig Lodovico. Bland Herrarna ha däremot fra Girolamos finderfiender öfvervikt. Gonfalonieren är hans dödsfiende och är dessutom en mycket klok man, som vet att välja tid och medel. – 
<sec/>
Det ädla florentiska folket i gemen tyckes vilja följa Soderinis exempel, axla kappan allteftersom vinden blåser. Påfven hotar staden med interdikt. Än värre! Han vill sända befallning till alla kristna furstar, att de hvar och en i sitt land skola konfiskera florentinarnas ägodelar. Denna hotelse skrämmer många. Andra finna det skamlöst, gudlöst, att en bannlyst munk tillåtes förrätta den heliga tjänsten, tillåtes tala från predikstolen. Andra åter förmena, att Alexander är en orättfärdig påfve, som icke har rätt att bannlysa eller belägga med interdikt. Och de tro mer på fra Girolamos inflytande hos de kristna furstarna än på påfvens. Slutligen finns det många – kanske de flesta – som ena dagen tro på påfven och andra dagen på munken och tredje dagen på påfven igen. Härigenom bereda de sig själfva och sina medmänniskor en viss omväxling. Och det florentiska folket älskar omväxling. 
<sec/>
Talrikare än någonsin är den åhörareskara, som samlar sig kring fra Girolamo. Man vill höra nya profetior, nya utfall mot Alexander Borgia och hans kreatur, nya utpekningar af florentinska män, som sägas vara Gud förhatliga. Ärkebiskopens vikarie förbjöd munken att predika i Santa Reparata, men den dåvarande gonfalonieren, Giuliano Salviati, visste undanrödja detta hinder. Under de nya Herrarna måste han dock låta sig nöja med San Lorenzos och till sistone med San Marcos predikstol. I San Niccolò predikar fra Domenico för kvinnorna. 
<sec/>
»För fyra lire!» ropar fra Girolamo, »för fyra lire kan du få hvem du vill bannlyst. Allt säljes i Rom: syndernas förlåtelse, ja, Herrens heliga Lekamen! 
<sec/>
– Du är galen, du, som säger, att påfven icke kan fela! En påfve kan fela, dels emedan han är missledd, dels emedan han är Guds och de rättfärdigas fiende. – En brusten klinga är Alexander!» 
<sec/>
Dylika yttranden upprepar man inför hans Helighet; den stackars gamle mannen lär stundom vara mycket nära att kväfvas af ilska. Hade han icke messer Bracci och messer Bonsi, öfver hvilka han kan utösa sin vrede, skulle läkare och hofmän ja till och med de vackra kurtisanerna sannolikt stå rådlösa. Messer Bonsi blef nyligen öfverfallen i sitt eget hus och kunde endast med svårighet rädda lifvet. För hvarje dag sänder han »De Tio» förtviflade bref, ber dem, bönfaller, att de måtte sätta en gräns för munkens fräckhet. 
<sec/>
Sista dagen i karnevalen förrättade fra Girolamo mässan i San Marco och utdelade hostian. Han besteg därefter predikstolen, som är uppförd öfver kyrkans dörr. Munkarna sjöngo psalmer, priorn låg försänkt i bön. Han reste sig, tog sacramentet i hand, välsignade folket och sade med låg men tydlig röst: 
<sec/>
»O Herre, om jag icke handlar med uppriktigt sinne, om mina ord icke komma från dig, bränn mig då i detta ögonblick med din eld.» 
<sec/>
Herren brände honom icke med sin eld. Och hade priorn verkligen hyst någon tvekan beträffande sina gärningars goda halt, blef han nu lugnad, förvissad. – 
<sec/>
Samma dags afton tändes Fåfängans bål. Barnen hade ånyo samlat en massa ogudliga ting, lättfärdiga prydnader och dylikt. Bålet var ofantligt stort. Jag såg mäster Sandro bära tvänne målningar till elden. Jag ville icke fråga, om det var eget arbete han brände. Hans ansikte var förvridet, han sjöng med full hals, men jag kunde icke höra, huruvida han sjöng psalmer eller en visa från fordom. 
<sec/>
Bland dem, som byggde och vaktade bålet, såg jag åtskilliga ynglingar, hvilkas ansikten jag kände igen från »Bandets» nattliga, fackelbelysta, rusiga fester. 
<sec/>
Tolf hvitklädda gossar tände. 
<sec/>
De hvita dräkterna tycktes mig solkiga. Ett helt år hade ju också förflutit, sedan de för första gången användes. 
<sec/>
För ett par veckor sedan mötte jag fra Sacromoro Malatesta utanför Santa Croce. Man lär ha tilldelat fra Sacromoro Judas’ roll i det stora passionsspel, som florentinska Republiken och romerska curian inom kort tänker låta uppföra. Men vid den tiden visste jag intet om Sacromoros roll, visste knappt, att det stora passionsspelet redan var planlagdt. 
<sec/>
Fra Sacromoro frågade: 
<sec/>
»Ämnar ni besöka konventet, messer Guidantonio?» 
<sec/>
Jag svarade tämligen kort, att jag icke hade något ärende till San Marco. 
<sec/>
»San Marco! Jag menar Santa Croce. Vet ni då icke, hvem som gästar Santa Croce?» 
<sec/>
Jag visste icke, och detta tycktes förvåna, nästan förskräcka honom. Han berättade, att augustiner-generalen, fra Mariano, hemligen anländt till staden och i Santa Croce gaf sina vänner och meningsfränder möte. Hade ser Guido icke reda på detta? 
<sec/>
För att lugna honom svarade jag: 
<sec/>
»Jag visste, att fra Mariano var väntad men icke, att han redan hade anländt. Det var ju icke länge sedan han höll den ryktbara predikan i Rom.» 
<sec/>
»Ahimè,» suckade han och tycktes ganska förlägen. »Den där predikan var egentligen en olycka. Fra Mariano lät hänföra sig af en – visserligen rättmätig – vrede. Han begagnade alltför starka uttryck om San Marcos prior och bröder. Åtskilliga kardinaler och andra framstående personer kände sig sårade. Framför allt togo naturligtvis dominikanerna illa upp, att en augustin inför en så lysande församling skulle få nedsvärta en af vår orden. Det kan man ju icke förtänka dem? 
<sec/>
– Men det där lilla missgreppet skall nu snart vara glömdt. Fra Mariano, som icke kan sofva för grämelse, och som – oss emellan sagdt – tycks hafva blifvit något – något förvirrad, är nu hitkommen för att i all hemlighet leda arbetet mot den vördige priorn. Ja, han har verkligen uttänkt en plan. –» 
<sec/>
Jag tog ett fast tag i hans kåpa och sade: 
<sec/>
»Säg mig nu sanningen beträffande brefven. Sanningen, hör du, munk!» 
<sec/>
»Hvilka bref?» gjorde han sig okunnig. 
<sec/>
»Det vet du mycket väl, brefven till furstarna.» 
<sec/>
»Jag har ju redan berättat för gonfalonieren allt, hvad jag vet. –» 
<sec/>
»Äro brefven afsända?» 
<sec/>
»Nej, men väl har priorn förberedt sina vänner i Spanien, Frankrike och England –» 
<sec/>
»Det är således till konung Ferdinand och till franske kungen och till engelske kungen de där brefven äro ställda?» 
<sec/>
»Och till kejsar Maximilian och till konungen i Ungern.» 
<sec/>
»Innehållet?» 
<sec/>
»Men därom har jag ju redan berättat för – » 
<sec/>
»Icke för mig. – Gäller det kyrkomötet?» 
<sec/>
»Ja, att ett kyrkomöte bör sammankallas.» 
<sec/>
»Och påfvens afsättning? 
<sec/>
»Ja,» hviskade fra Malatesta. Jag fortsatte: 
<sec/>
»Det var endast sekreteraren och ett fåtal trogna vänner inom och utom San Marco, som kände dessa bref. Likväl har hemligheten sluppit ut. Och inom San Marco misstänker man en eller två munkar för att hafva förrådt sin herre. Hvarför dessa munkar göra klokast i att söka vänner på annat håll. – Är det icke så?» 
<sec/>
»Är ni icke gonfalonierens vän, ser Guido?» 
<sec/>
»Jag är Republikens. – 
<sec/>
– Det berättas emellertid, att hertig Lodovicos spioner lyckats uppsnappa och fängsla den budbärare, som skulle förbereda vårt sändebud i Frankrike på ankomsten af fra Girolamos bref. Hertig Lodovico var icke sen att öfverlämna sitt rara fynd åt brodern, kardinal Ascanio, hvilken i sin tur skyndade att frambära det till påfven.» 
<sec/>
»Är det verkligen sant?» 
<sec/>
»Det är sant. – Republiken har härigenom kommit i en mycket ofördelaktig dager och bör vara beredd på hans Helighets misshag. Så länge det endast gällde munkens predikningar, behöfde Republiken icke taga någon hänsyn till de påfliga hotelserna. 
<sec/>
– Man vet, att kardinalen af San Piero öppet förnekar giltigheten af Alexander VI:s val till påfve, beskyller honom för simoni. Och man vet, att Carl af Frankrike mer eller mindre öppet understöder kardinalen. Skulle nu florentinska Republiken genom fra Girolamos skrifvelser och uppträdande få sken af att taga parti mot hans Helighet, af att vilja gynna en schism inom Kyrkan, så vore detta utan tvifvel någonting mycket allvarligt och mycket beklagligt. Därför anser jag, att det är florentiska Republikens och hvarje dess medborgares plikt att med alla medel söka fritaga oss från en sådan misstanke, dock under den förutsättning, att hans Helighet –» 
<sec/>
Jag såg tydligt, att mina långa och högtidliga meningar gjorde ett starkt intryck på fra Malatesta, det gladde mig. 
<sec/>
»– icke redan vidtagit eller oåterkalleligen beslutat vidtaga så utprägladt fientliga mått och steg gentemot Republiken, att Republiken ser sig nödsakad att omedelbart föranstalta kraftiga försvarsåtgärder, därvid sökande hjälp såväl hos vår nådige skyddspatron, San Giovanni, som ock hos de värdsliga furstar, hvilka äro hans Helighets fiender, erkannerligen hans allra kristligaste majestät konung Carl VIII af Frankrike.» 
<sec/>
Fra Malatesta blinkade dumt; jag sade: 
<sec/>
»Med andra ord: Hvad har Alexander Borgia i sinnet beträffande Republiken?» 
<sec/>
»Hur skall jag kunna veta?» 
<sec/>
»Man har uppmanat mig att tala inför Rådet, när frågan om vårt förhållande till påfven och till fra Girolamo skall behandlas. Därför är det nödvändigt att jag något känner hans Helighets planer. Och därför och endast därför har jag inledt och tåligt fortsatt detta längalånga samtal med min vördade fra Sacromoro Malatesta. –» 
<sec/>
»Men hur skall jag kunna veta –» 
<sec/>
»Genom fra Mariano.» 
<sec/>
»O nej, han känner icke den helige Faderns planer.» 
<sec/>
»Hvarför har han då kommit hit?» 
<sec/>
Fra Malatesta sänkte ögonlocken. 
<sec/>
»För att kämpa med andliga vapen,» sade han. 
<sec/>
»Så! Nå?» 
<sec/>
»Ni vet, messer Guido, att fra Girolamo och några af hans mest förvillade lärjungar ganska ofta bruka säga, att Gud i sinom tid skall utsträcka sin hand öfver dem och genom ett underverk visa, att den lära, de förkunna, är den sanna. Särskildt har fra Maruffi ordat vidt och bredt om olika slags under. Och jag tror verkligen, att det till stor del är han, som satt dylika griller i priorns i öfrigt ganska rediga hufvud. 
<sec/>
– Nåväl, häraf tänker fra Mariano begagna sig. Han tänker söka förmå priorn själf eller åtminstone någon bland hans närmaste, fra Domenico till exempel, att gå i elden för sin sak. –» 
<sec/>
»En gudsdom! – Och hvem skall gå i elden för påfven? Fra Mariano?» 
<sec/>
»O nej, han vågar icke uppträda offentligt i Firenze. Men han har vidtalat en franciskan, en viss Francesco från Puglia, som redan förut varit i delo med fra Domenico. –» 
<sec/>
»Och om han blir bränd, er franciskan?» 
<sec/>
»Ånej, det blir han nog icke. Och dessutom skulle det icke betyda så särdeles mycket. Det är af San Marco och ej af franciskanerna folket väntar under. Jag är icke någon vän af franciskaner, för min del finge de gärna brinna båda. Hvad priorns och fra Domenicos eldprof beträffar, skola vi nog tillse, att de icke förfuskas.» 
<sec/>
»Ni är säker på, att detta är fra Marianos enda ärende i Firenze? Att han icke är hitkommen för att bereda väg för Piero de’ Medici eller för don Cesare eller någon annan påflig tyrann?» 
<sec/>
»Alldeles säker! Fra Mariano har kommit hit uteslutande för priorns skull. Hans Helighet har endast en önskan: att visa det arma, förvillade florentinska folket, hvilken bedragare, hvilken varg i fårakläder han är, denne herde, denne profet, denne –» 
<sec/>
»Godt. 
<sec/>
– Men om Gud står honom bi, profeten från Ferrara, om han låter honom gå oskadd genom elden?» 
<sec/>
Fra Malatesta stirrade på mig. 
<sec/>
»Det menar ni icke!» sade han häftigt. 
<sec/>
»Hvarför icke? – Fra Girolamo kan ju visligen ha felat i många stycken och särskildt i sitt förhållande till hans Helighet. Men ni vill väl ej förneka, att priorn är en utomordentligt gudfruktig man? Att han kämpat mot de dåliga sederna hos detta folk och därigenom verkat ganska stora ting? Ni kan heller icke förneka, att han är en god människa, full af barmhärtighet och kärlek till nästan. – Kan man då icke tänka sig, att Gud vill bortse från små fel och belöna stora förtjänster? Att Han vill komma denne trogne tjänare till hjälp? När han profeterade, kom Gud honom icke på skam, utan lät så ske, som den fromme mannen förutsade. Hvarför skulle Han nu öfvergifva honom? –» 
<sec/>
Fra Sacromoro Malatesta gapade, han såg så förskrämd, så olycklig, så förvirrad ut, att jag måste skratta med full hals och sålunda öfvertyga honom om att jag skämtat. 
<sec/>
Laodamia har – möjligen genom Benedetto – fått veta, att man i Palatset rådgjorde, huruvida munken skulle få fortsätta med sina predikningar eller ej. 
<sec/>
Jag sade henne, att det både för munken och för Firenze vore det bäst, att dessa upphetsande predikningar fingo ett slut. Men hon log och skakade på hufvudet en smula otåligt. 
<sec/>
»Nej, nej, käre! Skulle det vara lycka att gifva efter för de oredliga? Att vara så feg? – Ack, Guido, du minner mig om mor Elena. Hon var också en god människa och älskade dygden. Men hennes hjärta var försagdt. Och den rättfärdige måste äga ett oförskräckt sinne. Stackars mor Elena! Hon skulle väl vilja gifva sina fattiga ägodelar och sitt lif och än mer, om hon därigenom kunde föra den bittra kalken från sonens läppar. 
<sec/>
– Men det är Gud, som räcker den bittra kalken.» 
<sec/>
Hon kallade till sig Benedetto och bad honom läsa för oss fra Girolamos bref till Alexander. Benedetto villfor hennes begäran, men jag kunde tydligt se, hur det plågade honom att behöfva gifva af dessa heliga ord åt den otrogne, falske messer Guidantonio. Äfven Clarice tycktes mig nedslagen och förvirrad, hon vände sig bort, undvek min blick. Antagligen hade Benedetto för henne men ej för Laodamia upprepat det yttrande, jag fällt i Palatset. 
<sec/>
»Helige Fader, jag har städse trott det vara en kristens plikt att försvara tron och förbättra sederna. Men i denna min verksamhet har jag icke pröfvat annat än ångest och förföljelse, och ingen har velat hjälpa mig. Jag ställde mitt hopp till Ers Helighet, men Ni har velat förena Er med mina fiender och har gifvit de grymma vargarna makt att förfölja mig med mycken hårdhet. Jag vill därför förtrösta på Honom allena. Han skall hjälpa mig att bevisa rättfärdigheten af det verk, för hvilket jag nu lider. Jag är beredd att bevisa den sanning, för hvars skull Ni låter mig lida så mycket, att bevisa den, säger jag, emot Er och alla fienders vilja med naturliga och öfvernaturliga skäl, med gudomlig hjälp. – – Jag ber Eder, dröj icke att tänka på Eder andliga välfärd. – Hvad mig beträffar, eftersträfvar jag icke jordisk ära, jag längtar efter döden. –» 
<sec/>
Laodamia sade: 
<sec/>
»Är det lycka för elden att slockna? – Han är en brännande eld, som skall förtära sig själf, men som människorna icke skola släcka.» 
<sec/>
Jag såg ådronaådrorna på Benedettos panna svälla. Han har ett mycket häftigt och oberäkneligt lynne. Jag fruktade, att han skulle förråda något, af hvad jag hade sagt i PalataetPalatset. 
<sec/>
Därför skyndade jag mig att säga till Laodamia: 
<sec/>
»Om dina krafter icke äro alltför nedsatta, skall jag i morgon föra dig till San Marco.» 
<sec/>
Hon vände sig leende mot Clarice och gjorde en barnslig skälmaktig min. 
<sec/>
»Käre,» sade hon till mig, »blif nu icke vred! Jag har besökt San Marco i dag. Af Benedetto fick jag veta, att fra Girolamo skulle tala för kvinnorna. Då blef längtan mig öfvermäktig, utan din vetskap skaffade jag mig en bärstol. Clarice följde mig. – 
<sec/>
– Ånej, blif icke vred, Guido! Mina krafter aftaga ju med hvarje dag, och jag vet icke, om jag i morgon eller någonsin mer skall kunna besöka San Marco. 
<sec/>
– Blif icke vred, min Guido! Du ser ju, att jag icke tagit någon skada. – Vet du, jag är så lycklig, ty Girolamo talade mycket vackert. Jag vet ju, hur bitter denna ständiga kamp mot påfve och illasinnade människor gör honom. Och jag var därför rädd, att han skulle fara ut i hårda ord. Ack, den, som är så nära döden, vill icke höra hårda ord. 
<sec/>
– Vet du, Guido – Nej, räck mig handen! Eller låt mig lägga mina händer på ditt hufvud, så känner jag, att du icke är vred.» 
<sec/>
Ahimè, min Laodamia, att dina kinder kunna rodna! Jag minns hur vackert du rodnade, när du var ung. Du sänkte ditt hufvud, jag böjde mig ned för att se dina tårar, dina sorgsna, sorgsna ögon. Dina händer letade efter mina. O, hur de sökte, hur de bönföllo! 
<sec/>
Och i mitt hjärta skrek svartsjukan. Och jag hatade, hatade till dess jag kände kyla, tomhet. Då grep jag i ångest, grep efter dig. 
<sec/>
»Hans ord voro så milda. Han sade, att Guds kärlek är mäktigare än allt annat. Starkare än synden, starkare än döden.» 
<sec/>
Ahimè, min Laodamia, att dina kinder kunna rodna! Ännu en gång böjer jag mig ned för att se dina tårar, dina sorgsna, sorgsna ögon. 
<sec/>
Den fjortonde mars samlades Republikens förnämsta ämbetsmän och utvalda borgare, tjugufem för hvarje kvarter, i Palatset. Till denna församling framförde Herrarna påfvens fordran, att fra Girolamo ofördröjligen måtte förbjudas predika i vår stad. 
<sec/>
Giovanni Canacci talade å de tolf Gode Männens vägnar mot munken. Paolantonio Soderini talade för munken å de »Tios» vägnar. Äfven Lorenzo Lenzi talade för munken. 
<sec/>
Messer Guidantonio Vespucci sade: 
<sec/>
»Detta är en mycket allvarlig sak, och vi måste noga öfverväga pro et contra, hvad som kan vara nyttigt och hvad, som kan vara skadligt för vår stad. Det är ju visserligen mycket sorgligt att vi skola behöfva afstå från dessa uppbyggelsestunder under fastan, men jag tror likväl, att vi göra klokast i att lyda påfven. Vi vilja ha skatt på de kyrkliga godsen, vi vilja återfå Pisa, vi vilja utverka förlåtelse för munken. Men att begära denna nåd, allt under det vi förolämpa honom, synes mig vara ett bra upp och nedvändt tillvägagångssätt. Vare sig fra Girolamo har rätt eller orätt, så lyckas ni i alla fall icke utverka något af påfven, om ni icke först göra honom till viljes. Och om staden belägges med interdikt, blir eder handel platt fördärfvad. – Men om man vice versa tänker på den andliga skada, som kan förorsakas vår stad, därigenom att vi förbjuda munken att predika, så må vi väl betänka, att vi på intet sätt försynda oss, då ju befallningen kommer från munkens lagliga öfverhet. Den, som underkastar sig den kyrkliga censuren – äfven när den är orättvis – utför en Gudi behaglig gärning. Man säger, att det här är en småsak. Men för mig är det någonting stort. Ty censuren är i våra tider Kyrkans enda vapen, som hon måste göra gällande för att icke förlora all makt öfver människorna. Man säger, att man, måste tänka på Guds ära. Detta tyckes mig vara ett tvetydigt tal. Det är ju nämligen ovedersägligt, att påfven har sin makt af Gud, under det att det må anses tvifvelaktigt, att fra Girolamo är sänd af honom. 
<sec/>
– Därför anser jag, att vi böra ställa oss påfvens befallning till efterrättelse på det sätt, som Herrarna pröfva vara tjänligast.» 
<sec/>
Sedermera förde messer Enea della Stufa, Valori, Canigiani och Bernardo Nasi munkens talan men lyckades icke tillintetgöra verkan af mina ord. 
<sec/>
Några dagar därefter anlände ett nytt, hotande Bref från påfven. Och den sjuttonde mars – samma dag fra Girolamo talade till kvinnorna i San Marco – beslöto Herrarna förbjuda dessa predikningar af en bannlyst munk. 
<sec/>
Skälen, hvarför jag tillrådde ett dylikt beslut, har jag redan framlagt i mitt ofvan nedskrifna anförande. 
<sec/>
Det kan synas, som skulle jag i denna sak visat mig fientligare än själfve gonfalonieren, Popoleschi, gentemot fra Girolamo från Ferrara. Men när Popoleschi dröjde med att förbjuda munkens predikningar, när han sände för munken fördelaktiga skrifvelser till romerska curian, så gjorde han det endast för att ytterligare uppreta Alexander Borgia och för att sålunda drifva saken till sin spets. 
<sec/>
Under det att min afsikt var, att så mycket som möjligt söka blidka hans Helighet och sålunda gagna såväl Republiken som fra Girolamo Savonarola. 
<sec/>
Den adertonde mars höll fra Girolamo sin sista predikan – efter att hafva talat i Firenze under åtta år. 
<sec/>
Han slutade sin predikan med att anbefalla de goda åt Guds barmhärtighet. Ty, sade han, människornas svaghet är stor. 
<sec/>
»Benefac, Domine, bonis et rectis corde – 
<sec/>
Herre jag ber dig, att du snart måtte infria ditt löfte.» 
<sec/>
Jag anser mig icke hafva handlat svekfullt mot dem, jag kallar eller kallat mina vänner. 
<sec/>
Och jag har icke velat bedröfva Laodamia. 
<chapter/>
<chaptername>Kap21</chaptername>

<chaptername>XI.</chaptername>

<sec/>
Dessa äro de sex punkter i fra Girolamos lära, hvilkas sanning Domenico från Pescia vill bevisa medelst eldprof: 
<sec/>
Kyrkan skall gisslas, renas, förnyas. 
<sec/>
Firenze skall likaledes genomgå svåra lidanden och därefter förnyas och blomstra. 
<sec/>
De otrogna skola sig omvända till Jesum Christum. 
<sec/>
Allt detta skall ske i vår tid. 
<sec/>
Vår vördnadsvärde faders, fra Girolamo Savonarolas bannlysning är utan kraft och verkan. 
<sec/>
Hvarför det ej heller är synd, att icke rätta sig efter densamma. 
<sec/>
Det är Doffo Spini, som förmått Herrarna att åtaga sig detta ganska egendomliga värf: att befordra och öfvervaka en vidskeplig »dom» mellan tvistande munkar. Republikens notarie har nedskrifvit de omtvistade punkterna, och båda sidornas kämpar äga att anmäla sig hos honom i Palatset. 
<sec/>
Det bevisar, att »Bandet» icke vårdar sig så mycket om statens värdighet, som Popoleschi vill låta påskina. 
<sec/>
Hittills har endast fra Domenico anmält sig. Motståndaren, franciskanen, som vet, att fra Girolamo i hög grad ogillar detta uppträde, har sändt Herrarna en skrifvelse, i hvilken han säger: att han visserligen icke kan mäta sig med fra Girolamo hvarken i lärdom eller godhet, men att han likväl skulle ha gått i elden med honom. Med fra Domenico går han däremot icke i elden. 
<sec/>
Nu göra sig Doffo Spini och Bandet stor möda med att ingifva franciskanerna mod. Vördade bröder, det är ju icke fråga om att brinna, det är fråga om att bränna! 
<sec/>
Jag har varit i San Marco. 
<sec/>
Man behöfver sannerligen icke frukta att blifva bemärkt, så många lekmän besöka klostret, ströfva af och an på dess gårdar, ställa sig på lur, rycka till sig bröderna, som gå förbi, sticka sina hufvuden in under kapuschonger och hviska nyfiket: Är det sant? Har priorn verkligen gifvit sitt samtycke? Skall eldprofvet ske? 
<sec/>
Ja, priorn lär ha samtyckt. 
<sec/>
Pico, som jag träffade i biblioteket, sade: 
<sec/>
»Hvad vill ni väl, att fra Girolamo skall göra? Han har i det längsta sökt förhindra denna galenskap. Men när statens styrelse godkänner, ja själf vädjar till en öfvernaturlig domstol, så kan ju San Marcos munkar icke längre hålla sig borta. Det skulle tydas som erkännande af brottslighet eller som misströstan. Fra Girolamo har icke velat begära tecken och under, men man har tvingat honom.» 
<sec/>
Pico kallade mig bort till fönstret. Jag såg Henrik, tysken, ställa en låg stol under den stora rosenbusken, priorns älsklingsträd. Kommer priorn? 
<sec/>
»Troligen,» svarade Pico. »Han sitter gärna under rosenbusken. Kan ni se, hur dess knoppar svälla? Snart skall jungfru Marias träd blifva mycket praktfullt, det kommer att glädja priorn. 
<sec/>
– Ja, nu kommer våren. Har ni sett, hur solen kämpar med molnen, längtande att få gifva oss af sitt ljus, sin värme? När jag ser fra Girolamo sträcka sina dödmanshänder efter solskenet, har jag svårt att icke gråta.» 
<sec/>
Munkar och lekmän kommo från den yttre klostergården. De trampade och stampade och hviskade. För att icke skada blomstersängarna trängde de sig samman i gångarna och gåfvo hvarandra rätt omilda knuffar. 
<sec/>
Fra Salvestro Maruffi kom utrusande. Han gjorde stora rörelser och påbjöd tystnad. Munkarna bildade en ring kring rosenbusken. 
<sec/>
»Se, se,» hviskade Pico. 
<sec/>
Henrik och en ung munk buro priorn emellan sig, hans fötter vidrörde ej marken. Hufvudet låg tillbakalutadt mot tyskens axel. En döende människas hufvud! Han tycktes likväl andas djupt och lugnt. Och när han såg bröderna, smålog han och lyfte handen. 
<sec/>
Jag följde Pico ned i trädgården, höfligt gaf man plats för Pico, och vi kommo priorn ganska nära. 
<sec/>
Han låg utsträckt bredvid stolen, orörlig, insvept i sin kåpa, med hufvudet under rosenbuskens nedhängande grenar. Pico nämnde honom sakta vid namn, men han hörde icke. Och en ganska lång stund förflöt, innan han började tala. 
<sec/>
Af hvad jag anade, af hvad jag hörde och såg i San Marcos trädgård, sammansatte jag och nedskref en berättelse, som jag gifvit Laodamia. Nu sitter Clarice vid hennes bädd och läser min berättelse. 
<sec/>
FRA GIROLAMO knäppte händerna och lade dem öfver sina ögon. Han orkade icke längre. De blå och de grå, de mörka skyarna fingo fara, bäst de ville. De smulto samman och skildes och sände sin afkomma i öster och väster och bredde sig i söder och norr. Hvart helst solen riktade sitt anfall, där reste de en svart sköld och fångade ljuset. Striden blef för långvarig, den tröttade. Alla drag och motdrag, all list, allt gäckeri, alla den svarta sköldens segrar, han orkade icke följa dem längre. 
<sec/>
Han knäppte sina händer och lade dem öfver ögonen. 
<sec/>
Till en början såg han i mörkret tvenne röda stjärnor, som svängde oaflåtligt. Deras sken och snabba rörelser smärtade honom. Men han väntade. Och så småningom saktades de röda stjärnornas hastiga fart, de bleknade till ett svagt ljus. Och han såg Ferraras popplar, Ferraras slätt med de höga popplarna. 
<sec/>
Han smålog af förnöjelse. Nu visste han, att han skulle få frid, frid för gnagande tankar, oro. Ferraras popplar voro hans fridstecken. 
<sec/>
Han skulle binda fast lådan på ryggen och leta fram den lilla hackan. Mössan hade han redan på hufvudet, och nu skulle han ut på ängarna bland blommorna. Mor Elena lade en flaska vattenblandadt vin i hans låda och två stora bröd. Två stora, mjuka, hvita bröd! 
<sec/>
»Du skall akta dig för ormar,» sade hon-hon. »Och kommer dimman, måste du genast vända om hem. Du är minsann icke något starkt barn, Girolamo.» 
<sec/>
Hon kysste honom på pannan, och då han skrattade, nöp hon honom i örat. Så gaf han sig i väg. Vinden spelade i gathörnen och kastade sand och småsten efter honom. Men han skrattade åt vinden. Han tog vinflaskan ur lådan, tryckte in den under armen och sprang. Sprang ända till San Domenico. På trappsteget stannade han och tog af sig mössan. Prästen kom ut till honom, han kysste den gulblå, skrynkliga handen. Så satte de sig på trappan, stödde sig mot väggen. Girolamo tog fram den ena bullen, och de åto tillsamman. 
<sec/>
Och då de hade ätit, tog prästen honom vid handen och förde honom in i kyrkan. De gingo bort till den vackra Madonnan, prästen föll på knä vid altarrunden. Girolamo såg på hans läppar, att han hälsade gudsmodern. 
<sec/>
Då föll han själf på knä, han sträckte händerna mot Madonnan och bad med hög röst: 
<sec/>
»Maria, Maria, blommornas drottning! Gif mig i dag många vackra blommor!» 
<sec/>
Fra Girolamo lyfte sina händer. 
<sec/>
Rosenbusken öfver hans hufvud sänkte sina knoppar. Genom bladverket såg han åter den mörka himlen. 
<sec/>
Den svarta skölden hade segrat. 
<sec/>
Åter slöt han ögonen men såg icke mer Ferraras slätt med de höga popplarna. Glädjen blef ej lång, tänkte han. Många gånger fick jag icke skratta. Många vackra blommor fann jag icke. Och då jag skurit sönder deras blad och lagt dem under farfars förstoringsglas, voro de ej längre så vackra. Glädjen blef ej lång. 
<sec/>
Plötsligt kände han en svår smärta, han kved och grep med båda händer kring hufvudet. 
<sec/>
»Miserere!» ropade han. »Miserere, miserere, miserere mei Deus!» 
<sec/>
Och från alla sidor svarade halfhöga röster: 
<sec/>
»Secundum magnam misericordiam tuam.» 
<sec/>
Fra Girolamo förskräcktes. Han hade glömt, att lärjungarna voro hos honom, väntade. Nu hade de sett honom i hans plåga, de hade hört ångesten i hans röst. Det var det svar, han gifvit dem. 
<sec/>
Han frös, han drog i kåpan för att svepa den bättre ikring sig. Utan att öppna ögonen satte han sig upp, stödjande sig på armbågen. 
<sec/>
»Barn,» sade han, »jag längtar efter solen, efter vårsolen. Jag vet, att detta blir min sista vår. Just därför längtar jag efter solen.» 
<sec/>
Fra Domenico lutade sig ned öfver honom och hviskade: 
<sec/>
»Fader, se! Den du kallar, kommer.» 
<sec/>
Långsamt, med svårighet slog priorn upp sina ögon. 
<sec/>
Han såg, hur den svarta skölden rämnade. Ljuset fyllde rymd och jord. Ljuset strömmade in bland rosenbuskens blad och glänste från knopparnas hvita spetsar. Och den största af knopparna svällde och sprängde sitt hylle och bredde ut de första hvita bladen i solens ljus. 
<sec/>
Då sprang fra Girolamo upp. 
<sec/>
»Ecce!» ropade han. »Ecce advenit Dominator Dominus! Et regnum in manu ejus, et potestas, et imperium!» 
<sec/>
Och lärjungarna betogos af sin mästares glädje och ropade: 
<sec/>
»Gif herradömet åt konungen! Gif makt att döma åt konungens son!» 
<sec/>
Som en Lazarus, utstigen ur grafven, stod fra Girolamo, svept, snärjd i sin kåpa, lyftande ansikte och händer mot ljuset. 
<sec/>
Men den kloke Henrik lade armen kring hans lif, att han icke skulle falla. Och till hälften mot hans vilja, satte han honom på den låga stolen. Priorn suckade och log mot den hjälpsamme. 
<sec/>
Från yttre klostergården kommo alltjämt nya besökande lekmän och munkar. De trängde på, knuffade, trampade i blomstersängarna och förbannade dem, som vållade olyckan. 
<sec/>
Då började fra Girolamo tala. Vid hans första ord blef allt så tyst, att man endast hörde hans röst. Salvestro Maruffi sjönk på knä inför mästaren. 
<sec/>
Savonarola talade: 
<sec/>
»Är jag Guds sändeman? 
<sec/>
– Alexander Borgia i Rom frågar mig: Är du Guds sändeman? Han frågade mig, och jag svarade: Jag är en fattig broder i San Marcos hus. Då sände han mig purpurn, han ville göra mig till en Kyrkans furste. Och samtidigt frågade han mig: Är du Guds sändeman? Jag svarade: Guld är icke för mig, ej heller purpurn. Jag är en rättskaffens stridsman i den helige Domenicus’ skara. 
<sec/>
– Därmed var Alexander Borgia icke nöjd. Han lät läsa min dom i kyrkorna. Han lät släcka ljusen och dref mig ut ur min Herres hus. Och sedan han gjort detta, frågar han mig ånyo: Är du Guds sändeman? 
<sec/>
– Sägen, kära bröder, hvad skall jag svara honom? 
<sec/>
– Mina krafter äro ringa. Hvad förmår jag mot honom, som sitter på S:t Petri stol och bär nycklarna och ringen? Han befallde mig att gå, och jag gick. Han befallde mig att tiga, och jag teg. Han befallde mig att lämna Guds hus, och jag gjorde så. 
<sec/>
– Ty den makt, på hvilken Herren har byggt sin kyrka, vill jag icke trotsa. Ahimè, hvem är jag, stackars munk, att jag skulle sätta mig upp mot S:t Peter!» 
<sec/>
Han lade handen på Fra Salvestros hufvud och såg honom in i ögonen. Salvestro rörde läpparna som för att svara. Men ingen hörde. 
<sec/>
Och Savonarola återtog: 
<sec/>
»Ja, han frågar mig, Alexander Borgia, och jag vill svara honom. Med en fråga. 
<sec/>
– Kan Herren Gud bedraga? Sanningens Gud, vill han bedraga sin fattige tjänare? 
<sec/>
– O! Hur mycket underligt, förunderligt har jag ej skådat! En del kännen I, mina bröder, en del icke. Men jag säger eder: Förunderliga ting har jag skådat, förunderliga röster har jag hört. 
<sec/>
– Och Herren Gud kan icke bedraga!» 
<sec/>
Salvestro grep handen, som hvilade på hans hufvud, de stora ögonen rullade bakåt och dolde sig under ögonlocken, och den rödsprängda hvitan kom fram. Han ropade: 
<sec/>
»Förunderlig är Herran Zebaot! Han vill icke bedraga!» 
<sec/>
Med ett häftigt ryck lösgjorde priorn sin hand. Han grep kring stolens armstöd och lutade sig fram. Blodet sköt upp i ansiktet, pressades upp ända till de blåsvarta ränderna under ögonen. På pannan svällde svettdroppar och runno ned utför kinderna. 
<sec/>
»O Firenze! O min stad! O I barn af Firenze! Bryten stenarna ur edra gator, tagen och stenen mig! Ty jag har öfvergifvit fader och moder, jag har försakat det lugna lif, som var mig så kärt, för att lefva bland eder, för att lära eder och edra barn Guds fruktan. Den första vinter, jag bodde i San Marco, var mycket kall och snörik. Jag såg barnen leka i den hvita snön, däraf görande bilder. Jag gick ut till dem för att glädja mig åt deras lekar. Och jag frågade: Hvad betyder denna bild? – De svarade: Ser du icke, munk, att det är en kvinna, som ligger och väntar på älskarn! – Detta sade de och ännu mer, som det är en alltför stor skam att upprepa. 
<sec/>
– Och edra kvinnor? Sprungo de icke på gator och torg beteende sig som hyndor i löptiden! Och I själfva, I skamliga män, som öfvade alla laster? Har jag icke måst plocka synden ur edra kroppar bit för bit? Slån mig därför, I söner af Sodom och Gomorra!» 
<sec/>
Han grep Salvestro i skuldrorna. 
<sec/>
»Säg mig. Har jag icke bedt, har jag icke vakat, har jag icke lyssnat till den gudomliga rösten? När såg du mig hvila som andra? Har icke Guds eld bränt i min själ? När lyssnade jag till människors röster? När följde jag de världsklokes råd? Till Herrens röst har jag lyssnat. Hans befallningar har jag åtlydt. 
<sec/>
– Sannerligen: Har jag gått vilse, så är det Du, min Gud, som bedragit mig. Jesus Kristus har bedragit mig! Jungfru Maria har bedragit mig! Guds änglars röster, Guds heliga mäns ord hafva fört mig vill! 
<sec/>
– –  
<sec/>
– Men så är det icke. Sanningens Gud kan ej bedraga.» 
<sec/>
Han kastade sig tillbaka i stolen, och hufvudet föll åt sidan. Salvestro sprang upp och lutade sig fram öfver honom. Bröderna trängde på, hviskande, oroliga. 
<sec/>
Men priorn reste sig åter. 
<sec/>
»Kära vänner, jag är i sanning mycket dum, mycket föraktlig, mycket förkastlig. Vet jag icke, att Gud har utstakat min väg? Vet jag icke, att Han redan bestämt min befrielses timme? Nå, hvarför tvekar jag, hvarför klagar jag? Tänk på den stackars Jeremias! Voro icke hans olyckor mycket svårare än mina? 
<sec/>
– Ja, jag vet, hvad ni nu tänka. – Hör du, munk, du tror väl icke, att du redan undsluppit förföljelsen? – Ånej, kära barn, det tror jag ingalunda. Jag vet, att mina fiender skola triumfera. Jag vet, att denna stackars kropp skall lida mycket. 
<sec/>
– Se nu på den här eländiga kroppen. Den är icke värd en half skyffel mjöl, o nej, ingenting alls. Den har varit ett verktyg, är nu förbrukad, förstörd. Och många gånger har jag sagt mig: Nu håller den icke längre, nu längtar den efter jorden. 
<sec/>
– Men bara solen kommer fram ett ögonblick.» 
<sec/>
Han drog ned hufvudet mellan axlarna, som om han skämdes. Kapuschongen föll fram och täckte ögonen och den stora buktiga näsan. 
<sec/>
»Kära bröder,» sade han, »ni veta, att jag snart skall begifva mig hem. Icke sant? Det har jag ju ofta sagt eder under den sista tiden. Då bör det ej heller förundra er, att jag så ofta tänker på hemmet.» 
<sec/>
Sacromoro Malatesta, som satt på brunnens sockel, började vagga af och an och jämrade: 
<sec/>
»Omè! Omè! Att du icke måtte lämna oss, fader! O, att du måtte stanna hos de dina! Hvad skall det blifva af oss?» 
<sec/>
Men Salvestro Maruffi vände sig mot honom, snabb som en katt, och hans uppspärrade ögon kröpo ihop till springor. 
<sec/>
»Malatesta,» sade han, »vet du, hvem det var, som jämrade mest, då vår Herre Frälsaren förkunnade sin snara död? Vet du icke? Icke! Det var Judas, Malatesta, Judas Iskariot. 
<sec/>
– Nu vet du det.» 
<sec/>
Savonarola hörde dem icke, han drog åter ned kapuschongen. 
<sec/>
»Ja, ja,» suckade han. »Du skall öfvergifva fader och moder, allt det, du håller kärt. Och följa Mig. 
<sec/>
– Hören, mina bröder, hören, hvad som hände mig. 
<sec/>
– Till Ferrara kom en främling, en landsflyktig adelsman från Firenze, utdrifven af Piero de’ Medici, Piero den giktbrutne. Det var väl ej första gången, jag hörde den mäktiga släktens namn. Men första gången, det trängde djupt in i mitt sinne, första gången jag – jag harmades öfver den stolta släktens gärningar. 
<sec/>
– Han bodde i granngården, den landsflyktige florentinaren. Det var en barsk herre af den stora släkten Strozzi. Han ingaf vördnad och fruktan, och min moder talade om honom med stor aktning, nästan med försagdhet. 
<sec/>
– Det var ljuflig vår i Ferrara. 
<sec/>
– Laodamia var florentinarens dotter, vi lekte. O, det var ljuflig vår i Ferrara, och vi lekte med de vackra blommorna! Jag fäste dem i Laodamias hår. De sirade hennes panna, de skära vårblommorna. I sitt svarta hår bar hon en gul, lysande ros. Och jag tänkte: Så skön är Guds Moder, så ljuflig är Jungfrun, blommornas drottning. 
<sec/>
– Ja, jag förstod icke bättre! Jag skrattade och slog ihop mina händer och var mycket glad. Ty jag var fåfäng i mitt hjärta och lysten efter det, som är vackert. Och ung.» 
<sec/>
Lärjungarna kunde icke riktigt urskilja fra Girolamos min, ty kapuschongen dolde. Men, då de sågo, att Salvestro log, förstodo de, att mästaren gjorde sammaledes. Och det tycktes förvåna dem. 
<sec/>
Savonarola fortsatte: 
<sec/>
»De skära blommorna hafva kort fägring, och då sommaren kommer, finnas de icke mer. 
<sec/>
– Då sommaren kom, slutade våra lekar. Laodamia följde sin far till Bologna. Ack, sommaren var så lång och het. Och jag längtade. Dock – kvällarna voro goda, de voro så svala. Då gick jag bort till fönstret, där mor Elena satt. Jag tog hennes hand och stod tyst bredvid henne. Någon gång grät jag också. Ja, jag grät. Men mor Elena frågade mig aldrig hvarför. Hon smekte mig. 
<sec/>
– Kära barn, icke äro tårestunder de bittraste. 
<sec/>
– Laodamia vände tillbaka från Bologna. Och jag stod bakom dörren till vårt hus och väntade henne. Men, då hon gick förbi, vågade jag icke stiga fram. 
<sec/>
– Jag gjorde rätt. Snart nog märkte jag, att Laodamia icke ville kännas vid mig. Hon bad mig gå. 
<sec/>
– Nu grät jag ej, mina bröder. Ej heller gick jag till moder. Jag ströfvade omkring på gatorna, jag såg de lättsinniga människornas färd, jag hyste onda tankar. 
<sec/>
– Men en dag sökte jag åter Laodamia. Den dagen var så vacker och lofvade mig all lycka. Jag bad Laodamia, att hon skulle följa mig ut till ängarna, där vi hade lekt. Vi sade icke många ord till hvarandra, men då vi åter kommit hem och stodo vid porten, frågade jag henne, om hon ville blifva min hustru. Hon vände sig mot mig och sade: 
<sec/>
– Jag är Laodamia di Roberto degli Strozzi. Jag är icke för dig. 
<sec/>
– Detta var dock icke sant. Väl var hennes far en Strozzi, men hennes mor var en glädjeflicka. Och äfven om hon varit en Strozzi, hade jag kunnat mäta mig med henne. Min mor var Elena Bonaccossi från Mantova, och såväl i Padova som Ferrara har familjen Savonarola ett mycket godt rykte. Nej, det var icke sant, det hon sade. Jag förstod, att hon sade så endast för att blifva mig kvitt. Och hon hade valt det rätta sättet. 
<sec/>
– Det enda, jag svarade henne, var detta: Sora Laudoma, hur allt kan förändras! 
<sec/>
– Och syster kallade jag henne, emedan hon bar en hvit kjol och en svart kappa. Och emedan hennes ansikte var så blekt och sorgset. Och emedan jag förstod, att hon led.» 
<sec/>
Han lyfte händerna. Salvestro flämtade, stirrade på honom, förstod icke hans önskan. Men Domenico böjde en gren af rosenträdet, så att fra Girolamo med fingerspetsarna kunde vidröra den nyutspruckna rosen. 
<sec/>
Händerna sjönko sakta. 
<sec/>
»Från att vara barn skall du risas att blifva man. Huden skall förgrofvas, hårdna. Men när mannen blifvit slagen till blods, då vakar Guds barmhärtighet. Du blifver åter som ett barn. Du ler, klagar, gråter. Detta är nådens ordning! Ånyo längtar du efter kärlek. Ånyo kan du med ödmjukt och barnsligt sinne mottaga den barmhärtiga, milda kärlek– » 
<sec/>
Plötsligt, som för att öfverraska, slog han tillbaka kapuschongen och såg på sina lärjungar med en viss skälmaktighet. 
<sec/>
»Bröder, hur tydligt jag läser edra tankar! Han är nog så lärd och from, vår gode fader Girolamo. Men icke kan det förundra oss, att den vackra florentinskan hade ett annat tycke. Ja, så tänka ni, unga bröder! 
<sec/>
– Och ni, gamla bröder och fäder, hvad tänka ni? Är det dåraktigt af fader priorn att stöka så bland gamla minnen? Borde han icke behållit för sig och gömt åt confessorn sitt fåfänga hjärtas begärelse? Ack! 
<sec/>
– Ack, mina bröder, dömen icke! Ty underliga äro Herrens vägar, underliga Hans tecken, underliga Hans råd, underliga Hans sändebud. – Denna Laodamia var en dröm om våren, hon var en blomma vid Jungfruns fötter. 
<sec/>
– Men sådan är Herren Gud – och läggen det väl på edra sinnen! Sådan är Han, barmhärtighets och sannings Gud, att då Han såg mig stå som ett fåfängt, dåraktigt barn med framsträckta, ifriga händer och med läppar, som bådo så bevekande, då slog Han mig i synen med sin knutna näfve. Att jag skulle kyssa Hans hand! 
<sec/>
– Och jag kysste Hans hand.» 
<sec/>
Då fra Girolamo hade talat sålunda, förmörkades himlen och den svarta skölden utestängde nästan allt ljus. På klostergården var det mycket tyst, ty munkar och lekmän tänkte med vördnad på mästarens ord. Och en viss rädsla hade desslikes gripit dem. Det tunga mörkret var förskräckande. 
<sec/>
Fra Girolamo vände ansiktet mot himlen, den sträckta strupen skalf. Man såg att han svalde med svårighet, och att käkarna tuggade luft. 
<sec/>
Salvestro kröp ihop vid mästarens fötter. Han kved och famlade med händerna efter kanten af priorns kåpa. 
<sec/>
Och de, som stodo omkring dem, sänkte sina hufvuden. 
<chapter/>
<chaptername>Kap22</chaptername>

<chaptername>XII.</chaptername>

<sec/>
Bland dominikanerna och deras vänner hoppas man mycket af eldprofvet. Ändtligen skola de gudlösas tungor förstummas, Gud skall själf vederlägga deras onda tal, fra Girolamos oskuld och helighet skall framstå oemotsäglig! Priorn själf tycks vara den minst ifrige bland dominikanerna. Han förstår kanske, att fienderna vilja fresta – icke Gud men folket! Man vill bedraga folket på ett vackert under, som man utlofvat i fra Girolamos namn. 
<sec/>
Emellertid har han gifvit sitt samtycke och lofvat att uppställa en dominikan för hvarje franciskan, som vill gå i elden. Att hålla det löftet bör icke bli honom svårt: trehundra dominikaner lära kämpa om äran att få brinna eller icke brinna för fra Girolamo. Franciskanerna däremot äro mycket nödbedda. Munken från Puglia, den egentlige utmanaren, vill på inga villkor gå i elden, det förbjuder honom hans hälsa – eller hvad skäl han kan finna för godt att anföra. En viss fra Rondinelli har nu till hälften tvingats att intaga hans plats. Tvingats med åtskilliga floriner, antar jag. 
<sec/>
På förteckningen öfver de munkar, som vilja kämpa för San Marco, står fra Malatestas namn omedelbart efter Domenicos och Salvestros! Häraf sluter jag, att en, på sin höjd två komma att utses i hvardera lägret. 
<sec/>
Hans Helighet Alexander VI har i en offentlig skrifvelse till de »Tio» förbjudit eldprofvet. Men den helige Faderns önskan beträffande Savonarola är alltför väl känd, för att detta Bref skulle kunna framkalla någon tvekan. Och skulle någon verkligen tveka, behöfver han endast uppsöka ärkebiskopens vikarie, som med några hviskade ord förstår tillfredsställa ömtåliga samveten. 
<sec/>
I Palatset har man talat och talar fortfarande mycket om eldprofvet. Några förmena, att det är Republiken ovärdigt att beskydda och befordra ett dylikt gyckelspel. Vilja munkarna gräla och ställa till skandalösa uppträden, så må de göra det inom klostrens murar och icke på Torget, hånande den florentinska rättvisan. Och vill Bandet och Herrarna ändtligen blifva kvitt den besvärlige San Marcopriorn, så sker det lättast genom att utlämna honom till den påfliga inkvisitionen. Andra åter äro nyfikna. De vilja se, om Gud verkligen tänker blanda sig i den här saken. Kristus har ju en gång utropats till det florentinska folkets konung, och det skulle ju vara ärofullt nog, om han äfven täcktes styra sitt folk. 
<sec/>
Bandet vill ingalunda afstå från eldprofvet. Ett så lustigt upptåg har man icke skådat i Firenze på många år, påstår Doffo Spini. Han vill icke låta beröfva sig ett så utsökt nöje, som att se lefvande munkar brinna. 
<sec/>
I själfva verket har nog Bandet allvarligare synpunkter än denna. Den folkliga styrelseform, som munken, Valori och Soderini gifvit Firenze, är dem icke behaglig. Därför vilja de samla slödder och vettvillingar, de vilja göra dem rasande på munken, de skola skrika i deras öron och knuffa dem i ryggarna och beröfva dem den smula förstånd, de till äfventyrs äga. Och sedan de sålunda fått ett upplopp till stånd, skola de bemäktiga sig Palats och borg, och med vapen i hand och med ädel hållning skola de träda fram på estraden och låta sig utropas till fäderneslandets räddare och herrar. 
<sec/>
Så eller ungefär så brukar man rädda fäderneslandet här i staden. Så gjorde Michele di Lando, ungefär så betedde sig Cosimo, Pater Patrias. 
<sec/>
Jag mötte Doffo Spini, röd, varm, flåsande, nästan uppgifven af trötthet. 
<sec/>
»Kommer du från bollspelet?» frågade jag. 
<sec/>
»Puh, jag kommer från Canigianis vingård, där vi ha öfvat oss i fäktning. Det är tröttsamt men ganska angenämt och mycket nyttigt. Du borde deltaga i våra öfningar, Guidantonio!» 
<sec/>
»Jag sköter min dolk tillräckligt väl för att hålla gattjufvar ifrån mig. Större färdighet behöfver jag icke.» 
<sec/>
Han lade sina tunga händer på mina skuldror och flåsade mig i örat: 
<sec/>
»Har du hört, att munkarna föra vapen till San Marco? Jo det är sant, Sacromoro har berättat! Fra Maruffi för in vapen, Valori, Davanzati och den där fördömde skomakaren äro honom behjälpliga. Det sägs, att priorn inte känner till det där. Åjo! Fördömde gamle räf! Han känner nog i luften, när det blir tid att försvara sig med tänderna. – Han lär ha skickat ett nytt bref till Carl af Frankrike, hvari han hotat hans allra kristligaste majestät med många olyckor och en snar och skymflig död, ifall han icke genast kommer San Marco till hjälp. Men från det hållet hafva vi ingenting att frukta. Carl af Frankrike är – som munken brukar säga om påfven – en brusten klinga.» 
<sec/>
»Han har andra vänner bland furstarna.» 
<sec/>
»Icke! Hvad är väl det för slags vänskap? – Likväl tror jag, Popoleschi skulle göra klokt i att i tid underrätta en del italienska furstar om, hvad som här skall ske. Han borde sända sluga, haltungade personer – till exempel dig, min Guido.» 
<sec/>
Jag tackade honom för hans artighet och förklarade, att jag möjligen om någon tid skulle vilja åtaga mig en dylik beskickning. Firenze är mig för närvarande rätt oangenämt. 
<sec/>
»Och Laodamia?» afbröt han mig. »Hur mår sora Laudoma?» 
<sec/>
»Sora Laudoma är död.» 
<sec/>
»Ho, ho, ho, min fege vän,» skrattade han, »det ljuger du. Jag vet genom Gianna – du minns Giannabella, som icke längre gör skäl för sitt namn, tyvärr! – jag vet att sora Laudoma väl är sjuk, men att hon lefver tillsammans med den lilla Clarice i en trädgård. Oho, jag kunde nog säga dig, hvilken trädgård! – Men var du alldeles lugn, svartsjuke gubbe! Jag älskar icke döende, och dessutom har jag aldrig tyckt om den där flickan. Hon ser ut, som om hon tappat sin själ och vore på jakt efter en annans. Jag försökte en gång att bruka henne till att skandalisera munken, men därtill var hon icke bestämd. Försöket misslyckades. Ja, det var väl också den där fördömde lille Baccios fel. Har du sett honom nyligen? Han börjar draga sig tillbaka från munkarna – men sluter sig icke till de våra. O, så försiktiga de äro, nutidens ungdomar, o, så kloka! Nej, vi kunna icke tycka om dem, min Guido. Vi, som sett en hel annan ungdom! Djärfva, glada gossar och flickor, spelande, sjungande, vilda af glädje! Minns du dem? När de rusade in i Sandros bod? Men han har ju också blifvit galen, gubben. Ahimè! Och alltsamman är munkrackarns fel!» 
<sec/>
»Tidens fel, min kära Doffo. Vi hafva åldrats –» 
<sec/>
»Åldrats? Nej! Du har icke åldrats, du har alltid varit en gubbe. Jag har icke åldrats, jag är icke gammal. Men mina vänner. Och – ahimè, ahimè, det krossar mitt hjärta – mina älskarinnor! Hvilken af dessa många skökor från Rom eller Venedig kan mäta sig med, hvad den lilla Clarice var? Ja äfven Giannabella – fast hon nu har blifvit en smula tung och grälsjuk – öfverträffade genom sitt glada lynne och sina många lustigheter dessa penningsnikna, tröga varelser, dessa vackra men dumma utländskor. 
<sec/>
– Nej, jag har nu ganska länge längtat efter att få göra den där munken något ondt. Han skall utrotas som ett ogräs, han skall brännas! Han kom som en hagelby i den vackraste skördetid. Så sköna drufvor få vi aldrig mer. Men det är ljufligt att hämnas.» 
<sec/>
»Och sedan, Doffo Spini? Väntar du bättre skörd?» 
<sec/>
Han spände upp sina stora kinder och gjorde en oblyg men på samma gång mycket missmodig gest. 
<sec/>
»Pah,» blåste han ut. »Nej, min käre, jag väntar mig ingenting. Jag vill göra rent hus och sedan gå min väg.» 
<sec/>
Det förefaller mig, som skulle äfven Doffo Spini vara en smula förändrad. 
<sec/>
Jag gick öfver saluplatsen, som var nästan folktom. Några barn lekte bland skulorna, de kastade ruttna frukter på hvarandra. 
<sec/>
»Kan ni leka med stenar, barn?» frågade jag. 
<sec/>
Några af dem räckte ut tungan och stampade i smutsen, så att min kappa bestänktes. Men den äldste var ganska höflig, han närmade sig mig och sade: 
<sec/>
»Jag såg nog förr, hur stora gossar lekte med stenar. Ja, jag såg en, som blef ihjälslagen. Han låg just därborta i hörnet, och han var död som en rutten åsna. Det är en mycket syndig lek, att leka med stenar.» 
<sec/>
»Hvem har lärt dig, att det är en syndig lek?» 
<sec/>
»Det har den gode fra Girolamo gjort.» 
<sec/>
»Är det bättre att kasta skämd frukt?» 
<sec/>
»Ja,» sade han och torkade händerna på de nakna benen, »det är det, för det gör mindre ondt. Och det har han icke förbjudit oss.» 
<sec/>
»Du tror således allt, hvad han säger dig?» 
<sec/>
»Ja.» 
<sec/>
»Och du håller mycket af honom, fra Girolamo?» 
<sec/>
»Hvad menar ni med det?» frågade han och gjorde en ful grimas. Jag frågade, om han hölle fra Girolamo för att vara en mycket from, en mycket god man. 
<sec/>
»O ja!» ropade han, och hans ögon lyste vackert. »Han är också mycket mäktig, han kan förvandla en människa till ett djur, till en råtta eller en åsna. Franske kungen har han förvandlat till ett svin. Och snart skall han förvandla påfven också.» 
<sec/>
»Du tror således, att han är en trollkarl?» 
<sec/>
»O du gamle Vespucci, dig skulle han förvandla till en räf, om du icke redan vore det! Gå du hem och lägg dig, du smutsige –» 
<sec/>
Han hoppade rundt ikring mig och öfveröste mig med en massa fula ord. Sannolikt skulle jag äfven ha blifvit öfveröst med orenlighet, om icke Alesso kommit mig till hjälp. Han skingrade snart mina plågoandar, tog mig under armen och förde mig därifrån. 
<sec/>
»Hur skulle ni bära er åt utan mig?» sade han. »Det blefve allt att sitta vackert stilla hela dagen, det!» 
<sec/>
Alesso, min forne tjänare, som öfvergaf mig för att träda i munkarnas och stadens tjänst, har nu återvändt till sin förste husbonde. Alltsedan mordet på Lorenzo Tornabuoni och Bernardo del Nero har han haft onda aningar, och när påfven började hota med interdikt, fick han ögonen öppnade för det orätta och farliga i att tjäna en bannlyst munk. Det hindrar honom icke från att allt fortfarande tro på fra Girolamos helighet. Och han väntar sig mycket af eldprofvet. Men han anser, att man bör vara försiktig. En fattig människa bör vara mycket försiktig, säger han. 
<sec/>
»Har du varit i Palatset, Alesso?» 
<sec/>
»Ja, och nu vet jag något! Eldprofvet skall äga rum den sjätte april. Ser ni nu, att det blir af!» 
<sec/>
»Det ser jag icke ännu. – Hvem har sagt dig, att dagen är bestämd?» 
<sec/>
»En skrifvare, som jag känner. Å, jag har nog vänner äfven i Palatset, skall ni se! Ni kommer icke att ångra, att ni tagit mig tillbaka i er tjänst, ni kan ha nytta af mig. 
<sec/>
Jag vet också, hvar Bandet skall hålla till under eldprofvet. De ska hålla sig någonstans midtemot Palatset, kanske i Pisanska huset. Och där komma de naturligtvis att ställa till någon oreda. Desto lättare kunna de göra det, som det är en af deras kamrater, som skall öfvervaka ordningen på Torget. Men Salviati skall ställa tre hundra man, beväpnade, framför Loggian. Och Salviati är en hederlig karl.» 
<sec/>
»Munken tillgifven menar du?» 
<sec/>
»Ja. Alla soldaterna äro munken tillgifna, så att faran är icke stor. Dessutom får nog fra Girolamo hjälp af den, som är mäktigare än alla Republikens och alla påfvens och alla Italiens soldater. – Ja, ja, ni hör icke till dem som tro, jag vet nog det. Men vi få väl se! Vänta bara! 
<sec/>
Men hvad som är skamligt, det är de villkor, Herrarna fastställt för domen. Tycker ni inte? Om dominikanen brinner, så ha dominikanerna förlorat, om franciskanen brinner, så ha franciskanerna förlorat. Godt. Men om båda brinna, så anses det att dominikanerna förlorat! Är det icke orättvist?» 
<sec/>
»Häri kan ju tyckas ligga en viss orättvisa, ja. Men för den, som är öfvertygad, om fra Girolamos helighet –» 
<sec/>
»Hvarför skall man vara orättvis mot de heliga?» 
<sec/>
»Har du nyligen varit i San Marco?» afbröt jag. 
<sec/>
»O nej, där slipper ingen in. Porten är stängd. Munkarna bedja hela dagen. Fra Girolamo har skrifvit en liten bok nu igen. Däri förklarar han, hvarför han icke själf vill gå i elden. Hade det gällt att bevisa den kristna lärans sanning, så skulle han icke ha töfvat. Men nu gäller det ju endast att bevisa, att bannlysningen är ogiltig. Och det kan fra Domenico, som ju också är en helig man, göra lika bra. Jag tycker att priorn har fullkomligt rätt. Det längsta spjutet skall man spara för fargalten själf och sticka hans ungar med småspjut?» 
<sec/>
»Du säger, Alesso, att San Marcos port hålles stängd. Likväl hörde jag nyss någon påstå, att den öppnas ibland om nätterna för att släppa in män, som bära tunga –» 
<sec/>
»Har ni hört, att frun till Sinigaglia börjat profetera?» 
<sec/>
»Tyst nu, Alesso, med dina profeter och profetissor! – Jag frågar dig, om du vet, att man för vapen till San Marco?» 
<sec/>
»Hvarför skulle munkarna icke få försvara sig, ifall de blifva anfallna?» 
<sec/>
»Gärna för mig! Men jag vill icke, att min tjänare skall deltaga i lagstridiga handlingar – särskildt icke i handlingar af denna art. Blir du öfverbevisad om någonting dylikt, tar jag min hand ifrån dig.» 
<sec/>
Dessa ord, uttalade med värdig, allvarsam ton, gjorde starkt intryck på Alesso. Han kysste min mantel och försäkrade, att han ingalunda deltagit i vapeninsmugglingen. 
<sec/>
Laodamia vet endast föga af hvad som sker. Hon vet ju, att eldprofvet skall äga rum, och tanken härpå fyller hennes dag. Men hon har ingen kunskap om de krafter, som sätta maskineriet i rörelse. Hon står som ett litet barn inför San Giovannifestens dockteatrar, förtjust öfver dessa små helgons ryckiga rörelser, utan aning om trådar, skrufvar, kugghjul, smutsiga, men skickliga fingrar! 
<sec/>
Laodamia söker mycket ifrigt efter likheter mellan fra Girolamo och vår Herre Frälsaren. Till mig talar hon icke om dessa jämförelser – kanske har hon någon gång sett och skrämts af ett ofrivilligt småleende. Den lilla bleka Clarice är hennes förtrogna. Å, hon gör så stora ögon, Laodamias skarpsinne öfverväldigar, bländar henne, hon knäpper sina händer. Och då Benedetto kommer, får han sätta sig vid hennes sida under cypressen, och hon upprepar för honom sora Laudomas ord. 
<sec/>
Ja, han finner också denna likhet underbar och tröstande. Han tror dock icke, att munkens fiender skola triumfera. Gud skall förhindra deras onda anslag. 
<sec/>
»Sora Laudoma, skall då Gud verkligen tilllåta, att Firenzes folk återvänder till synd och skamligt lefverne? Tänk då på barnen, sora Laudoma! Skola de återvända till sina fördärfliga lekar?» 
<sec/>
Laodamia brukar svara: Hans värf är fullbordadt. Men när han säger detta om barnen, blir hon orolig och sträcker sina händer bedjande emot honom. 
<sec/>
»Å, vi skola försvara honom, vi skola försvara den fromme priorn!» Och därvid ser han på mig, som om det vore mot mig, han ville kämpa. Ja, han vet ju, att jag åter närmat mig Bandet. 
<sec/>
Och jag vet, att han bär vapen under kåpan! Vi äro sålunda i hvarandras våld, min käre Benedetto. Jag kan öfverlämna dig åt stadsvakten. Och du kan förråda mig för sora Laudoma och beröfva mig dessa dagar – 
<sec/>
Natten har jag tillbragt i mäster Sandros bod. Doffo Spini släpade mig dit, och jag fick icke gå därifrån förrän denna afskyvärda sammankomst upplösts. Ahimè! Om jag åtminstone fått sitta för mig själf i ett hörn och halfsofva. Men nej, jag skulle sitta främst vid bordet, vördad, uppmärksammad af dessa obehagliga ungdomar. Bandet! 
<sec/>
Jag sade: 
<sec/>
»Mina vänner, jag är för gammal att deltaga i edra upptåg. Om ni sända mig till något af Italiens hof, kan jag bäst tjäna vår sak. Sänd mig till Ferrara.» 
<sec/>
Till Ferrara ville de af någon anledning icke sända mig. Doffo Spini föreslog Milano, och det blef beslutadt, att jag så snart som möjligt skall begifva mig till hertig Lodovicos hof. 
<sec/>
»Först vill jag dock se hur eldprofvet utfaller.» 
<sec/>
»Å, messer Guido, det kunna vi säga er på förhand. Vi kunna beskrifva, hvad som skall ske, lika noggrant och sant, som hade det redan skett. Vi äro profeter, vi också!» 
<sec/>
Mäster Sandro själf satt hopkrupen bakom trappan, han hade en rykande lampa bredvid sig och ett vinkrus. 
<sec/>
»Hvad gör ni, Sandro?» frågade jag. 
<sec/>
Han plirade med ögonen och småmyste. 
<sec/>
»Jaså, det är ni, Guidantonio. – Ser ni då icke, hvad jag gör? Teckningar till Helvetet! Dantes, ni förstår.» 
<sec/>
»Och hvar finner ni nu för tiden modeller?» 
<sec/>
»Finner? Komma de icke frivilligt till min bod? Se bara på dessa präktiga män! Behöfver jag gå ut på gatan för att söka syndare?» 
<sec/>
»Och mig, mäster Sandro, i hvilken krets af Helvetet vill ni sätta mig?» 
<sec/>
Han betraktade mig uppmärksamt, skakade på hufvudet. 
<sec/>
»Jag vet icke. Bland skrymtarna kanske, med en förgylld blykappa öfver edra ryckande axlar. Vore det icke vackert?» 
<sec/>
»Ni anser mig då vara en skrymtare, Sandro?» 
<sec/>
Han såg på mig med bekymrad min, plötsligt klarnade han upp, han slog armarna kring min hals och hviskade: 
<sec/>
»Guido, för gammal vänskaps skull skall du få välja –» 
<sec/>
Bry dig icke om honom!» skrek Doffo. »Han är galen, munkrackarn har vridit hans hufvud ur led. Han sänder folk till helvetet lika behändigt som munken själf.» 
<sec/>
»Galen,» brummade Sandro, drack och ritade. »Än du då? Är du inte galen? Munkarna också, eftersom de ändtligen vilja in i elden. Hvarför skulle inte jag få vara en smula galen? Till på köpet har jag gikt i alla lemmar.» 
<sec/>
Jag hade lofvat Clarice att strax efter midnatt efterhöra Laodamias tillstånd för att, om så behöfdes, tillkalla läkaren. Men Doffo lät mig icke undslippa. 
<sec/>
»Hvart skall du gå? Ånej, lämna nu sora Laudoma i fred. Hon är ju sjuk och tål icke nattliga besök. Drick, skrymtare, så blir du glad och glömmer kärlekssorger.» 
<sec/>
Jag vågade icke gå, ty jag fruktade, att de skulle misstänka förräderi och kanske bringa mig om lifvet. Hela natten måste jag stanna vid detta bord, till hvilket jag en gång förde Laodamia. 
<sec/>
När jag om morgonen återvände till mitt hus, möttes jag af Alesso. Jag frågade honom, om han var rädd: hans tänder klapprade. 
<sec/>
»Det är ju så kallt, och jag har stått länge i porten och väntat på er. – Men kan ni tänka er, att om Domenico brinner, så skall fra Girolamo ha lämnat Firenze inom tre timmar! Franciskanerna däremot få intet straff, ifall Rondinelli brinner. Är det icke orättvist?» 
<sec/>
»Jag tror, du börjar tvifla på fra Girolamo?» 
<sec/>
Han blef så utom sig, att han stack sin stora, förvuxna knytnäfve upp under sin herres näsa. 
<sec/>
»Det gör jag visst icke! Å, ni ska få se, ni otrogna, gudlösa människor! Herren Gud låter sig icke ostraffadt smädas. Ni ska få se. Men då är det för sent att söka räddning, ni laglärde, fariséer!» 
<sec/>
»Gör dig icke löjlig! Du tvingar mig att ångra, att jag tog dig till nåder. – Har du varit hos sora Laudoma?» 
<sec/>
Han jakade buttert. 
<sec/>
»Sora Laudoma är för öfrigt en bra from kvinna,» sade han. »I går ville hon ändtligen sjunga psalmer. Clarice erbjöd sig att sjunga i hennes ställe, men det ville hon icke höra talas om. Efter solnedgången sökte Clarice förmå henne att gå till sängs, hon var rädd, att nattluften skulle skada henne. Och det var verkligen bra kallt och fuktigt. Men sora Laudoma påstod, att hon icke kunde andas inomhus. Hon gick ned i trädgården och satte sig under cypressen. Där satt hon ända till efter midnatt och sjöng nästan hela tiden. O, jag har aldrig hört något dylik. Jag låg mellan vinstockarna och grät. Det styrkte mitt hjärta, men jag blef ganska frusen. Slutligen började hon hosta och blödde förskräckligt. Clarice ville att jag skulle springa efter er. Det kunde jag icke, jag visste ju inte, hvar ni höll hus. Och till läkaren fick jag heller icke gå. Sora Laudoma förbjöd mig, hon sade, att hon skulle dö nu. Jag fick endast lof att bära in henne. O, den heliga människan! Hon är lätt som en liten fågelunge.» 
<sec/>
Jag skickade honom till läkaren. Sedan jag sköljt öfver min kropp med kallt vatten, ville jag begifva mig till Laodamia. Men just när jag skulle smyga mig ut genom porten, kom jag rakt i famnen på en stadstjänare, som bragte mig Herrarnas befallning, att jag ofördröjligen skulle infinna mig i Palatset. 
<sec/>
Gonfalonieren mottog mig mycket förekommande. 
<sec/>
»Som ni vet, messer Guidantonio, hade vi beslutat, att eldprofvet skulle äga rum i dag. Emellertid vänta vi förgäfves på Hans Helighets samtycke och äro ganska oroliga. Vi begära edert råd. Vi hafva redan beslutat uppskjuta saken till i morgon. Men om Brefvet icke anländer under dagens eller morgondagens lopp, hur anser ni, att vi då böra bete oss? Folket blir allt oroligare, man har svårt att hålla dem borta såväl från konventet som äfven från Palatset. Ja, ni såg själf, hur de trängas och väsnas på gatorna. Och munkens vänner äro sannerligen icke de minst pockande. De fordra, att eldprofvet ofördröjligen skall äga rum. Hvad råder ni oss till? Kaptenen ansvarar icke för ordningens upprätthållande, ifall ett nytt uppskof skulle beslutas.» 
<sec/>
Jag förstår din afsikt mycket väl, min käre Popoleschi, din och dina vänners. Messer Vespucci har vaktat sin tunga, icke sagt ett ord för eller emot detta fördömda eldprof. Att fra Girolamo måste bort, däri äro vi ense, mina vänner. Men att fordra, att messer Guidantonio Vespucci skall uttala sig för en Gudsdom – och en sådan Gudsdom! 
<sec/>
Jag sade: 
<sec/>
»Sedan mina Herrar fattat det beslut, att i den tvist, som tyvärr uppstått mellan florentinska medborgare, andliga män af den helige Dominicus’ och den helige Franciscus’ ordnar, vädjan bör riktas till Gud, den allsmäktige och allvise, såsom varande den ende, som i en så helig och för det mänskliga förnuftet förborgad sak dom kan fälla, så anser jag och vill på anmodan ödmjukligen tillråda, att mina Herrar, följande gammal sed och häfd, måtte, utan att låta sig påverkas af utomstående furstars och potentaters möjliga invändingar, fasthålla vid det beslut, som mina Herrar efter noggrant öfvervägande och – därom är jag fullt öfvertygad – med tankarna fästade på statens välfärd och anseende redan fattat. 
<sec/>
Jag ber, att härtill få lägga, att jag, mina Herrars ödmjuke tjänare messer Guidantonio Vespucci, före ofvannnämnda besluts fattande icke blifvit i denna sak vare sig offentligt eller enskildt tillspord eller rådfrågad, en fråga, som nu, sedan beslutet en gång fattats, måste anses fullständigt obefogad.» 
<sec/>
Popoleschi tackade mig tämligen kort men mycket höfligt, däremot tyckte jag mig på de öfriga hedersmännens ansikten kunna läsa både missräkning och förargelse. Hvilket gladde mig. 
<sec/>
I trappan mötte jag en svartkåpa, jag gick förbi utan att hälsa. Men svattkåpansvartkåpan grep mig i skuldran. 
<sec/>
»Känner du icke din frände?» 
<sec/>
Ahimè, det var den vördige kaniken Giorgio! Jag kysste hans händer och bad honom förlåta en ansträngd och tankspridd man. 
<sec/>
Han trodde mig genast, den gode gamle och blef blid. 
<sec/>
»Käre, kan du säga mig, hur det går?» 
<sec/>
»Profvet skall äga rum.» 
<sec/>
»I morgon?» 
<sec/>
»I morgon eller någon annan dag.» 
<sec/>
»Ack,» suckade han, »ju förr desto hellre! Du kan icke tro, hvilka förskräckliga dygn vi haft i San Marco. Priorn är så svag, och likväl vill han följa fra Domenico till Torget. Hur skall det gå? Och hans många fiender! Tänk, om de slå ihjäl honom under vägen!» 
<sec/>
»Ja, hvarför gaf han sitt samtycke!» 
<sec/>
»Ja, hvarför? – Vet du –» han drog mig intill sig. »Vet du, jag tror, att fra Maruffi tvingat honom, öfvertalat honom. Själf anser han det vara att fresta Gud. Men då skrek fra Maruffi, att han hade en svag tro, och att djäfvulen snart skulle bosätta sig i hans kropp. O, så han skrek, fra Maruffi! Det är en förskräcklig människa.» 
<sec/>
»Har fra Maruffi då en sådan makt öfver priorn?» 
<sec/>
»Han är ju priorns confessor. Och dessutom –» 
<sec/>
Don Giorgio gnuggade sitt ansikte med händerna. 
<sec/>
»Ser du, min käre Guido,» hviskade han, »fra Girolamo har ju så många, så stora, så mäktiga fiender. Icke blott de ogudaktiga i denna stad – och i detta Palats! – Påfve, kardinaler furstar, alla äro de hans fiender! Därför måste han vara förvissad, alldeles viss, att Gud står på hans sida. Annars skulle han ju icke härda ut. Och ser du, fra Maruffi tröttnar aldrig att bedyra, att fra Girolamo är Guds sändeman. Han låter icke priorn sofva om nätterna, då skall han ligga vaken för att lyssna till Guds röst. Själf har fra Maruffi också de underbaraste syner. Härom natten vaknade hela konventet af de förskräckligaste skri. Vi skyndade ut i gången och funno Salvestro på golfvet, han vred sig i kramp och fradgan stod honom om munnen. Det blef en förskräckelse! Priorn skakade i hela kroppen och vi fruktade att han också skulle få ett anfall. Men innan vi visste ordet af, var fra Maruffi på benen och stod och hviskade i priorns öra. De gräto glädjetårar och smekte hvarandra som små barn. Till oss sade fra Maruffi: Hvarför rädens I? Jag har haft en så vacker dröm! Jag såg Girolamos och Domenicos änglar. De buro segerpalmer. De krönte sina skyddslingar med lysande kronor.» 
<sec/>
»Nå, men hvad tror då priorn om eldprofvet?» 
<sec/>
»Hvad han tror? – Ack, han sade senast i dag, att han icke vet, huruvida Gud vill tillstädja detta prof. Men kommer det verkligen därhän, så är han viss, att Gud skall bistå de sina.» 
<sec/>
»Det vill säga dominikanerna?» 
<sec/>
Clarice berättade, att Laodamia insomnat en stund före soluppgången och sofvit lugnt ända till middagstid. Då hade en skara människor dragit förbi huset, ropande: Död åt munkarna! På bålet med munkrackarn! Däraf hade Laodamia väckts, hon hade hört ropen och i ganska lugn ton bedt Clarice taga reda på anledningen till dessa rop. Clarice återvände med det besked, att fra Girolamo sades hafva motsatt sig eldprofvet, och att folket för den skull vore uppretadt mot priorn. 
<sec/>
När jag kom in till henne, reste hon sig upp i sängen och vinkade mig till sig. Hennes röst var mycket svag. 
<sec/>
»Är det sant,» frågade hon, »att eldprofvet ej skall försiggå?» 
<sec/>
»Det har blifvit uppskjutet en dag till i öfvermorgon.» 
<sec/>
Jag såg, att hon bytte blickar med Clarice, och om en stund tog Clarice mig afsides och gjorde samma fråga. Jag jakade, och Clarice vände sig mot Laodamia och nickade bekräftande. 
<sec/>
Jag hjälpte Clarice att iordningställa en flyttbar bädd, på hvilken vi skulle kunna föra ned den sjuka i trädgården. Men ett häftigt regn hindrade oss härifrån. Laodamia måste stanna i rummet, vi ställde upp luckan för att hon skulle kunna andas lättare. 
<sec/>
Hon lät mig sitta vid sin hufvudgärd, jag måste dock akta väl, att jag icke skymde den öppnade luckan. 
<sec/>
»Du vet, att jag varit mycket sjuk i natt? Jag kände själf ej så stor smärta, men jag såg på den stackars Clarice, att jag var mycket sjuk. 
<sec/>
– Vill du taga min hand? – Kommer du verkligen att frysa mycket, min stackars Guido, när jag är död?» 
<sec/>
Jag kysste hennes hand. 
<sec/>
»Ja,» sade hon och smålog, »tag värme af mina händer, de äro så brännande.» 
<sec/>
Om en stund sade hon: 
<sec/>
»Mina läppar bränna. Jag väntar min Brudgum.» 
<sec/>
Uttröttad och försvagad som jag blifvit genom nattens vaka, mäktade jag icke tillbakahålla mina tårar utan brast i häftig gråt. 
<sec/>
Hon försökte att smeka mig, men jag såg att handen var motsträfvig. Hon sade: 
<sec/>
»Det är smärtsamt, att vi skola skiljas, äfven jag känner det så. – Ack, käre, du sökte mig under flera år? Du höll således af mig de där vackra dagarna i Bologna? Ja, det är nu länge sedan – verkligen mycket – mycket länge sedan. 
<sec/>
– Guido, har jag berättat dig min dröm? O, som jag brukar drömma så ofta! Att jag ser den heliga Jungfrun med Barnet. Jag ligger på knä framför dem. Barnet böjer sig ned och sträcker armarna mot mig. Då tycker jag, att det är min gosse. Jag ber Jungfrun, att hon skall gifva –» 
<sec/>
Clarice säger sakta: 
<sec/>
»Sora Laudoma, berätta icke om detta!» 
<sec/>
Hon upprepar: 
<sec/>
»Du skall icke berätta, du skall icke, du skall icke –» 
<sec/>
Men Laodamia vänder sig ånyo till oss och säger: 
<sec/>
»Å, du vet icke, hvad jag drömde i natt! Jag drömde, att Hon gaf mig barnet. Jag höll det så här.» 
<sec/>
Och hon tyckertrycker armarna mot sitt bröst. 
<sec/>
Jag vakade öfver Laodamia, under det att hon sof. Hennes sömn har varit orolig. Andhämtningen är kort och ojämn och hon jämrar sig. När solen gått ned, vaknade hon. 
<sec/>
»Är det mörkt ute?» frågade hon. 
<sec/>
Jag vågade knappast svara. Jag var rädd, hon skulle misstycka, att jag stannat så länge. 
<sec/>
Men hon var mycket god emot mig och räckte mig ånyo sin hand. 
<sec/>
»Käre, har jag varit grym mot dig? Ack, det är så svårt – 
<sec/>
– Vi skola skiljas, min Guido. Var icke vred på mig! Jag har icke kunnat gifva dig något. Jag är säker – jag är viss om, att du icke skall sakna mig – mycket. 
<sec/>
– Du skall läsa Requiem, säg? Jag har också bedt Benedetto och Clarice. Och den lille Marco. 
<sec/>
– Du skall icke vara vred, Guido! Känn här! Känner du, att jag bär ditt silfverband? O, hur länge har jag icke burit! Men det är nödvändigt att tänka på själens hälsa. 
<sec/>
Säg, Guido, hvar återfann du silfverbandet?» 
<sec/>
Jag berättade, att jag funnit det hos en guldsmed i närheten af Santa-Mariaporten. När hon hör ordet Maria, småler hon. Men, fortsätter jag, guldsmeden visste icke, hvarifrån bandet kommit, om från Rom eller Neapel eller Venedig. 
<sec/>
Laodamia säger: 
<sec/>
»Ja, ja, jag har varit mångenstädes. Jag har vandrat många vägar, många, många.» 
<sec/>
Hon ber mig, att jag skall berätta något om den tid, då vi lefde i Bologna. Jag berättar, och jag ser hennes ögonlock sluta sig. Då tystnar jag för att icke störa henne. Jag tror att hon sofver. 
<sec/>
Men plötsligt gör hon en hastig, tyst rörelse, sätter sig upp i sängen. Hon vidrör min panna med heta fingrar och säger: 
<sec/>
»Guido, när jag nu kommer till Paradiset och träder inför den Heligas tron, skall jag berätta om den fromme mannen, hvars syster och lekkamrat jag var. Jag skall förtälja om hans trohet mot Gud, och de svåra lidanden, han därför måste utstå. Då skall det blifva stor glädje, den heliga Jungfrun skall fröjda sig mycket öfver denne hennes Sons trogne tjänare. Mig, fattiga budbärerska, skall hon visa mildhet. Hon skall taga mig vid handen. Och hon skall gifva mig mitt barn, så som jag såg i drömmen –» 
<sec/>
Jag har af Herrarna mottagit en hemlig beskickning till hertig Lodovico af Milano. Tidpunkten för min afresa är dock ännu icke bestämd. 
<sec/>
Människorna äro galna i dag. De trängas kring San Marco och kring Torget och Palatset. De skrika att eldprofvet skall äga rum. Ja, visst skall det! Om icke, skulle dessa gynnare vara i stånd till att nedrifva både Palats och kloster. 
<sec/>
Alla gator, som leda till Torget, äro afstängda och strängt bevakade. Mellan Palatset och Pisanska huset har man kastat upp en vall, fyratio famnar lång och fem famnar bred. På denna skall uppstaplas ved och brännbara saker, begjutna med olja. Priorn vill, att bålet skall antändas i ena ändan, och munkarna uppstiga på den motsatta, hvarefter man skall sticka eld äfven bakom dem. 
<sec/>
Barnen vålla stadsvakterna de största bekymren. De tränga sig in öfver allt och åstadkomma oreda. En stor skara har samlat sig framför San Marco, de skrika och kasta sten på klostret. Andra förfölja Bandets medlemmar med stenkastning. Sandros bod lär de ha stormat och därvid förstört en massa saker. Om den stackars Sandros helvetesteckning gått förlorad, vet jag icke. 
<sec/>
Laodamia har sofvit nästan hela dagen. När hon någon gång vaknat till medvetande, har hon kallat på Clarice. 
<sec/>
Efter mig har hon icke frågat. 
<sec/>
Jag skulle vilja veta, om Sandro verkligen afbildat mig, klädd i en skrymtares tunga, förgyllda blykappa? 
<sec/>
Ja, man måste skrymta mycket – för att vinna litet. 
<sec/>
Alesso besvor mig, att jag icke skulle lämna mitt hus. Han kallade mig sin far och sitt enda stöd – hvad skulle det blifva af honom ifall något inträffade! Det vet jag icke och bekymrar mig föga därom. 
<sec/>
Jag gick till Palatset. 
<sec/>
Jag tog plats vid ett fönster, från hvilket jag hade fri utsikt öfver Torget. Människor sprungo af och an i gången. En och annan klappade mig i ryggen och sade: 
<sec/>
»Är ni också här, messer Vespucci. Det var rätt. Nu skall ni få se! –» 
<sec/>
Doffo Spini kom ut i gången och skrek: 
<sec/>
»Släpp in honom!» 
<sec/>
Tvänne vakter ledde en franciskan uppför trapporna. Jag förstod att det var fra Rondinelli. Han kunde icke gå för sig själf, han var askgrå i ansiktet, och svetten strömmade ned från hans hårfäste. 
<sec/>
Doffo sprang på honom, grep i byltet och skakade. 
<sec/>
»Hvad är det nu, du fördömde!» 
<sec/>
»Jag vill inte brinna, jag vill inte brinna!» kved han. 
<sec/>
Doffo knöste ned honom på bänken och sökte förklara, att han icke skulle brinna. Det vore bara frågan om ett gyckelspel, som skulle göra folket ursinnigt. Fra Domenico skulle brinna och till sist äfven fra Girolamo. Sist och främst fra Girolamo! 
<sec/>
»O den gudsmannen!» tjöt franciskanen. »Han kommer att förgöra mig, han kommer att låta mig brinna!» 
<sec/>
Då började Doffo Spini slå byltet, och jag måste flytta mig till ett annat fönster. 
<sec/>
Framför loggian höll Salviati vakt med tre hundra soldater; framför Palatset och i gatöppningarna stodo flera hundra af Herrarnas soldater, deras befälhafvare var Giovacchino della Vecchia. 
<sec/>
I loggians ena hälft samlade sig så småningom några franciskaner. Men hvarken Rondinelli eller munken från Puglia visade sig, ej heller stego Herrarna ned på estraden. 
<sec/>
På båda sidor om bålet gick en bred mur af människor. 
<sec/>
Jag hörde en klocka ringa. 
<sec/>
»Det är i San Marco, det ringer,» sade någon. »Nu är mässan slut. Nu komma de.» 
<sec/>
Men ännu dröjde det nära en timme, innan de första svartkåporna visade sig. De gingo i en mycket lång procession, två i hvarje led, mer än hundra led. 
<sec/>
»Exurgat Deus et dissipentur inimici eius,» sjöngo munkarna. 
<sec/>
Det blef tyst och stilla bland folkmassan. De många hufvudena vredos mot tåget; de många ögonen stirrade nyfiket, begärligt på munken i den brandröda dräkten med ett stort kors i hand. 
<sec/>
Men när fra Girolamo, som bar monstransen, kom till synes, sjönko alla hufvuden, och öfver de böjda ryggarna såg jag det utmärglade, hvita, leende ansiktet. 
<sec/>
Som ett tordön lät det, när de tusende och åter tusende struparna togo upp munkarnas sång. 
<sec/>
»Exurgat Deus et dissipentur inimici eius!» 
<sec/>
De bedja: Förgör hans fiender! De bedja, dessa människor, som vilja älska eller hata. 
<sec/>
Vid priorns sida gick fra Sacromoro Malatesta. 
<sec/>
Dominikanerna togo plats i sin del af loggian. Fra Girolamo ställde monstransen på altaret. 
<sec/>
Och den långa väntan tog sin början. 
<sec/>
Franciskanerna begärde, att fra Domenico skulle taga af sig den röda kappan, som kunde vara förtrollad. Fra Domenico svarade, att han icke trodde på förtrollning, men att han gärna ville taga af sig kappan, för att profvet ändtligen skulle kunna försiggå. 
<sec/>
Franciskanerna trodde, att Domenicos dräkt möjligen kunde vara förtrollad. Domenico gick in i Palatset och klädde om sig från topp till tå. 
<sec/>
Franciskanerna trodde, att fra Girolamo möjligen kunde förtrolla Domenico, ifall han stode i hans närhet. Därför borde fra Domenico uppehålla sig bland franciskanerna. Fra Domenico ville icke uppehålla sig bland franciskanerna, han ville gå i elden. 
<sec/>
Franciskanerna måste dock först hafva ett nytt hemligt samtal med Herrarna. – 
<sec/>
Tjut på Torget, tjut från alla fönster, från taken, där hundratals barn klättrade, hängde, lutade sig ned öfver djupet, spottade. 
<sec/>
Clarice stod midt i rummet, stel, blek. Det sved till i mitt hjärta, när jag såg henne. Jag föll på knä framför bädden. 
<sec/>
Laodamia stirrade på mig med vidöppna ögon. 
<sec/>
Jag sade: 
<sec/>
»Jag kommer från Palatset.» 
<sec/>
»Har –» 
<sec/>
»Icke ännu. – Alesso skall gifva mig underrättelse –» 
<sec/>
Hennes ögon voro vidt uppspärrade, giriga, lystna efter ljus. 
<sec/>
»Det är nästan mörkt ute,» sade hon. 
<sec/>
Himlen hade mörknat, ett tungt, svart moln gick öfver den sjunkande solen. 
<sec/>
»Ja, det lider mot aftonen.» 
<sec/>
»Ja,» upprepade hon sakta. 
<sec/>
Kanske led hon af, att jag höll hennes händer i mina? Men jag kunde icke släppa dem. Den sista glöden, den sista rörelsen. – Jag kunde icke släppa hennes händer. 
<sec/>
Jag visste, att hennes tankar voro hos Gud den allsmäktige och alltkräfvande. Jag visste, att hon drömde om denne Guds tjänare, hvars verk nu föll i spillror. Jag visste, att hennes vidöppna ögon sågo någonting mycket vackert och mycket overkligt. Ty aldrig kan en man med blod och möda, med hela sitt lifs sträfvan förverkliga något så vackert som en döendes dröm. 
<sec/>
Alesso slet i min kappa, knuffade mig, slog mig. Jag stod under bar himmel och regnet strömmade ned öfver mitt hufvud. 
<sec/>
»De mörda honom! De mörda honom!» skrek Alesso. »De slå ihjäl honom, de rifva sönder honom i bitar, i bitar! Å, det är rätt åt honom! Slå ihjäl alla förbannade munkar, som bedraga hederligt folk! Å, den djäfla trollkarlen, det svinet! Han trollade med sin förbannade hostia, så att vattnet började ösa ned! Ser ni då inte själf, gamle tjuf, gamle horkarl! Men nu ska vi bränna honom, nu ska vi slå honom, nu ska vi krossa den där falska skallen! Å, att lura folk på det viset! Kom, kom, kom, du gamla svin, du gamla puckelrygg, du son af en puckelrygg, kom och rif trollnästets murar! Horhuset! Åja, du skenhelige, nu slipper du mig icke!» 
<sec/>
Jag drog min dolk, siktade mot hans hjärta. Men jag var alltför upprörd, felade, träffade honom endast i armen. Det återgaf honom dock besinningen. Han föll på knä och bad mig förlåta. Jag befallde honom säga, hvad som händt. Men han var alltför förvirrad för att kunna gifva en noggrann berättelse. Jag förstod dock, att eldprofvet blifvit inställt, och att folket nu ville hämnas på fra Girolamo, som dock beskyddades af Marco Salviatis soldater. 
<sec/>
Clarice tände ljusen. 
<sec/>
Strax före midnatt slog Laodamia upp sina ögon. Hon kände igen mig och smålog. Hon rörde vid mitt hufvud. 
<sec/>
»Du är våt, min stackars Guido,» sade hon. »Har du varit ute i regnet?» 
<sec/>
Jag smög min hand till hennes hjärta. Hon märkte denna rörelse och sade: 
<sec/>
»Ja, ja, nu saktar det.» 
<sec/>
Hon satt en stund stilla med hufvudet framåtböjdt, så att hennes panna snuddade mot min. 
<sec/>
Plötsligt ryckte hon till, öfverkroppen vred sig i smärta. Jag tog henne om lifvet för att hålla henne upprätt. Clarice kom mig till hjälp. Laodamia lade sina händer på mina skuldror. 
<sec/>
Hon sade med klar röst: 
<sec/>
»Guido, det gläder mig dock allra mest, att Girolamo fört de små barnen till Jesus Kristus, vår Frälsare.» 
<sec/>
Blodet kväfde henne. 
<sec/>
Jag kände den sista heta andedräkten mot min kind. 
<sec/>
Jag hviskade den heliga hälsningen. Och jag såg att hon log, lycklig. 
<sec/>
Ave Maria, gratia plena, Dominus tecum – 
<chaptername>TREDJE BOKEN</chaptername>

<chapter/>
<chaptername>Kap23</chaptername>

<chaptername>I.</chaptername>

<sec/>
Fyra dagar, kalla, afskyvärdt kalla, måste jag tillbringa i Bologna. Att vara ensam blef mig en plåga, jag uppsökte min pratsamme vän, kaniken vid San Petronio. 
<sec/>
»Vet ni af att Carl af Frankrike har slutat sina dagar?» 
<sec/>
»Hvad säger ni nu? Omè! Hvad säger ni!» 
<sec/>
»Carl den VIII afled den sjunde april i Amboise. Han träffades af ett slaganfall, under det att han var ute och gick. Han bars in på ett afträde och här i stank och orenlighet utandades det lifvet. En ynklig död och ungefär sådan, som en viss profet i min fädernestad hade förutsagt.» 
<sec/>
»Å, hvilket hårdt slag för den fromme San Marco-priorn!» 
<sec/>
»Konungens död? Hvarför? Hans profetia har gått i uppfyllelse, det bör vara honom kärt. Ifall han någonsin får veta –» 
<sec/>
»Ni tror således –?» 
<sec/>
»Jag tror ingenting, högvördige. Jag vet endast, att fra Girolamo sitter i Palatsets Lilla fängelse, och att han antagligen icke får mottaga några underrättelser från yttervärlden.» 
<sec/>
Kaniken gned sin näsa med flathanden, de runda ögonen plirade förstulet mellan fingrarna. 
<sec/>
»Hör nu, säg mig, messer Guido – anser ni, att det är rätt – hvilken är eder ställning? 
<sec/>
– Förra gången jag talade med er om den ferraresiske profeten – ni minns, när han lät bränna, hvad det nu var för slag – då tycktes ni nästan höra till hans parti, ni tog honom i förvarförsvar. På sista tiden däremot har edert uppförande – för så vidt jag känner det – varit rent – Ja, ni kan ju ha ändrat åsikt?» 
<sec/>
»Det är icke jag, som ändrat åskikt. Jag var icke och är icke fra Girolamos ovän. Men jag kan icke understödja en man och ett parti, hvars handlingar skada Republiken. Så länge fra Girolamo åtnjöt Frankrikes beskydd, hade hans ord stor vikt icke endast i Firenze utan i hela Italien. Hans inflytande öfver konung Carl var ju verkligen underbart. Och detta inflytande har varit Republikens bästa vapen i den ojämna striden mot Milano, Venedig och Rom. 
<sec/>
– Men vi väntade för mycket af den franske barbaren. Fra Girolamo hoppades, att han skulle rädda Kyrkan genom att sammankalla ett kyrkomöte. Vi hoppades att han skulle rädda Republiken genom att sända trupper och pängar. Pängar! Han drack upp och åt upp! Och hvad priorn beträffar, nöjde han sig med att låta de lärda herrarna i Sorbonne bekräfta hans fromhet och renlärighet. Som om icke hela världen – påfven och Turken inbegripna – visste, att fra Girolamo är from och renlärig! 
<sec/>
– Han höll icke sina löften, Carl af Frankrike. Därför måste vi florentinare se oss om efter nya vänner, och som dessa vänner äro fra Girolamos fiender, måste vi uppoffra fra Girolamo. Ni minns, högvördige, att Pilatus –» 
<sec/>
»Å en förskräcklig liknelse!» 
<sec/>
»Javisst, men ganska träffande. – Vi trädde i underhandling med hans Helighet, som lofvar oss vänskap och pängar. Messer Bonsi har fört dessa underhandlingar med den klokhet och besinning, som utmärker honom. Det vill säga, i besinning har han kanske brustit något. Det gällde nämligen hans eget eller munkens lif. Alexander Borgia lät honom välja.» 
<sec/>
»Men hade det då icke varit enklare att utlämna munken åt inkvisitionen? Han har ju dock förbrutit sig mot den canoniska –» 
<sec/>
»Vänta litet! Det är just mitt uppträdande i denna fråga, som väckt förvåning. Jag var verkligen af den åsikt, att man borde sända munken till Rom. Därigenom, tänkte jag, skall Republiken frias från beskyllningen att hafva dömt en rättfärdig man. Men Popoleschi lyckades snart föra mig från denna – det kan icke nekas – en smula öfverspända tanke. Han visade mig, hur nödvändigt det var för Republiken att få rätt att beskatta de andliga godsen. Nåväl, hade vi omedelbart efter fra Girolamos fasttagande sändt honom till Rom, så skulle hans Helighet säkerligen uttryckt sin tacksamhet i ord men knappast i gärning. Ty sådan är hans Helighet. – Det blef därför nödvändigt att börja en rättegång inför världslig domstol, en rättegång, som kan föras ungefär så, som hans Helighet behagar, ifall hans Helighet först vill –» 
<sec/>
Och jag gjorde en liten betecknande rörelse med fingrarna. Kaniken nickade förstående. Men plötsligt slog han ifrån sig med båda händer och pustade som en människa i själanöd. 
<sec/>
»Ahimè!» suckade han, »hvad denna världen är ond!» 
<sec/>
»För visso. – Vi ha emellertid godt hopp om att erhålla de fördelar, vi eftersträfva. Hans Helighet skall genom tvänne ombud deltaga i domslutet, och dessa ombud skola – skrifver en vän till mig – skola meddela Republiken tillåtelse att taga tionde af de andliga godsen under en tid af tre år. Denna tillåtelse skaffar oss det nödvändigaste: pängar. Och den ger munkens vänner tillfälle till en ny jämförelse mellan fra Girolamo och vår Frälsare. Tre gånger tio gör ju trettio –» 
<sec/>
Kaniken började gråta så mycket hans gamla ögon förmådde. Ett tomt tankespel gör på honom djupare intryck än en verklig smärta. När den häftiga rörelse, som framkallats genom likheten mellan Girolamo från Ferrara och Jesus af Nazaret, någorlunda lagt sig, började kaniken utfråga mig angående rättegången. Hvilken tortyr användes? Rep? 
<sec/>
»Löpande rep, hvars ändar fästes vid tummarna. Munken hissas upp, man släpper hastigt efter för att lika hastigt strama åt. Härigenom uppstår en förskräcklig slitning i alla kroppens delar.» 
<sec/>
»Ja, ja,» afbröt han mig, »men eld? Använda ni icke eld?» 
<sec/>
»Han hänger öfver glödande kol.» 
<sec/>
»Det är mycket bra. Kol gör ofta en mycket kraftig verkan, oset stiger dem åt hufvudet och gör dem förvirrade. Det finns dock betydligt starkare medel –» 
<sec/>
»Doffo Spini, som är en af rannsakningsdomarna, försäkrar mig, att man icke behöfver tillgripa starkare medel. Fra Girolamo lär vara mycket känslig för smärta. Två till tre upphissningar göra honom nästan viljelös. Man kan få honom att säga allt möjligt. Men egendomligt nog tyckes han äfven under den största förvirring äga en viss förmåga att välja sina bekännelser. Är det fråga om profetiorna, så går han in på hvad som helst: att han profeterat för att skaffa sig anseende, för att inverka på folk, för att bedraga. Men frågar man honom om hans lära, så bedyrar han under de värsta plågor, att den är af Gud. Och frågar man honom, hvarför han blandat sig i Republikens styrelse, så säger han, att Gud har sändt honom att predika frihet och goda seder bland Firenzes folk. I de punkterna har han varit orubblig. Trots en tämligen fri tolkning af hans ord, kan man hvarken i första eller andra protokollet finna något, som fäller –» 
<sec/>
»O, han är likväl en gudsman!» pustade kaniken. 
<sec/>
»Jag har emellertid på det bestämdaste afrådt Herrarna ifrån att låta offentliggöra protokollen.» 
<sec/>
»Messer Guido, hvarför leder ni icke själf rättegången?» 
<sec/>
»Min hälsa är undergräfd, jag lider, som ni vet, af en elakartad frossa. Jag är icke mäktig ett så ansträngande arbete. 
<sec/>
Dessutom har jag kunnat göra Republiken större tjänst på annat håll.» 
<sec/>
»Ja, jag vet. I Milano. – Men säg mig, min kära vän, om tvänne rättegångar visat sig fruktlösa –» 
<sec/>
»Så är det nödvändigt, att den tredje fäller. Ni har fullkomligt rätt. Det var också därför jag motsatte mig protokollens offentliggörande. Den tredje rättegången måste och skall medföra dom. Jag delar visst icke de ungdomars åsikt, som anse, att man bör begå hvilken neslig gärning som helst, blott den gagnar fäderneslandet. Men jag anser, att man bör göra det bästa möjliga af en redan begången handling. Att efter San Marcos stormning och munkens fängslande tillstädja en för staten ofördelaktig rättegång, vore bra obetänksamt.» 
<sec/>
»Och de båda andra? Skola de också dömas?» 
<sec/>
»Sannolikt. De stå munken alltför nära. Salvestro Maruffi var ju munkens confessor och rådgifvare. Han lär för öfrigt alldeles ha tappat hufvudet. Fra Domenico däremot är som en klinga af härdadt stål. Beredd till strid in i det sista, den lille munken! Det gör mig en smula ondt om honom. Men han vill dö. Å, han är mycket glad öfver att få dö, som en martyr.» 
<sec/>
Detta kristliga mod, denna glädje att dö tycktes göra den gode kaniken vemodigt stämd. Ögonen tårades, de djupa klunkarna ur kruset följdes af stönande suckar mot taket. För att hindra ett känsloutbrott, började jag förtälja de sista milanesiska skandalerna. Det vederkvickte synbarligen hans trötta sinne. Han betalade mina små historier med skandaler från Bologna och Rom. Och jag måste erkänna, att han gäldade mycket frikostigt. 
<sec/>
»Vet ni hvad, min käre Guido? Jag läser rätt flitigt i fra Girolamos skrifter, framför allt i ’Korsets Triumf’. Å, det är en ljuflig skrift. Ja, den är ju förbjuden, men det bryr jag mig icke om. Jag måtte väl vara gammal nog att kunna skilja agnarna från hvetet. Kärlek, barmhärtighet, det är dock a och o i vår sköna lära. Och ett rent, rättfärdigt lif! Å, vet ni, jag plågas ibland af ungdomsminnen. Men det är aldrig för sent att bättra sig. 
<sec/>
– Ack ja, visst är han en gudsman, den stackars Savonarola. Men han har varit alltför personlig i sina uttalanden. Det blef hans olycka. Hans Helighet är icke någon elak människa. Han håller af sina barn och tål icke, att man klandrar dem. Roderigo Lanzol Borgia-Alexander VI var och är en ganska upplyst och välvillig människa. Men han vill vara påfve, och han blir ursinnig, bara man talar om kyrkomöte eller om kardinalen af San Piero. – Tyst, tyst min mun! 
<sec/>
– Nej, han har gått alldeles för personligt och hänsynslöst till väga. På det viset utbreder man icke vår milde herre Jesus’ lära, det vet jag, som varit med om fiskafänget i öfver fyratio år. Vill man för samvetets skull någon gång sjunga ut – så bör det ske i allmänna ordalag. 
<sec/>
Fra Girolamo kom till en festgalen, en berusad stad. Och han vandrar omkring och krossar vinkrusen och rifver öfverflödet från rikemans bord och jagar små kvinnor upp ur den mjuka syndens bäddar. Han tar förste bäste i manteln och predikar Kristus ansikte mot ansikte, skoningslöst. – Det var en gång ett hedniskt helgon, som gjorde på ungefär samma sätt: förföljde sina medborgare med närgångna frågor och näsvisa råd. Ja, hur gick det väl med den gode Socrates? 
<sec/>
– Och jag är öfvertygad om, att hade vår herre Jesus Kristus icke gått så rakt på sak, icke vändt sig så oförskräckt mot dessa skenheliga präster –» 
<sec/>
Vid min återkomst till Firenze mottogs jag af Popoleschi och Doffo Spini. Numera vilja alla människor inhämta messer Vespuccis mening. Republikens välfärd beror af en rättegång! 
<sec/>
Till och med den annars så lugne Popoleschi visar sig orolig. Det är nödvändigt att få en ordentlig rättegång till stånd, säger han. Han menar en ordentligt oordentlig. Och jag håller med honom. Spini föreslår, att man skall gifva munken gift. Men förslaget vinner intet gillande. Vespucci och Popoleschi yrka på en »ordentlig rättegång». 
<sec/>
Bonsi skrifver från Rom, att påfven utsett tvänne ombud. Processen bör således kunna taga sin början ganska snart, och det är lyckligt. Ty stämningen i Firenze är för närvarande sådan, att endera skall munken dö mycket snart, eller ock skola hans fiender dö. 
<sec/>
Flertalet af San Marcos bröder hafva i en skrifvelse till påfven afsvurit fra Girolamo. 
<chapter/>
<chaptername>Kap24</chaptername>

<chaptername>II.</chaptername>

<sec/>
Baccio säger, att Benedetto flytt till Viterbo. Jag har berättat det för Clarice, men hon tyckes knappast förstå, hvad jag säger. Hon småpratar för sig själf, men till mig säger hon icke ett ord. Endast ett framhviskadt tack, när jag ger henne något. 
<sec/>
Baccio betättarberättar gärna, hvad han vet om conventets fall. Palmsöndagens händelser ha naturligtvis gjort ett mycket starkt intryck på honom. Å, dessa tappra män! 
<sec/>
»Och du själf, min lille Baccio, deltog du i striden och visade mod?» Nej, erkände han helt blygsamt. 
<sec/>
»Jag var allt bra rädd. Niccolò skomakare stack en båge i mina händer, men jag släppte den genast. Som ni vet, förbjöd priorn oss att slåss.» 
<sec/>
Jag sade honom, att jag endast föga visste om San Marcos fall. Jag bad honom berätta. 
<sec/>
»Ja, messer Guido, jag har minsann reda på alltsammans. Jag var ju med från början till slut. Redan tidigt på morgonen begaf jag mig till klostret och fann där en massa människor, Canigiani, Valoris svärfar, stod utanför priorns dörr och talade med några af de äldre. Jag hörde honom säga, att man borde gripa till vapen för att förekomma Bandet. Det förvånade mig, ty i trots af det skamliga uppträdet kvällen förut, tycktes det råda ordning och lugn i staden. 
<sec/>
Plötsligt slogs dörren till priorns cell upp, och Valori trädde ut i gången. Han var alldeles förgråten, hans ansikte var stort och svullet, han var riktigt ful. Alla människor trängdes omkring honom, frågade, bådo. Han skakade på hufvudet. Då föll någon – jag tror det var en af Albizzierna – på knåknä och tiggde och bad, att man skulle få gripa till vapen. Men Valori skrek: Nej, nej, nej! Och så slog han ikring sig och sprang storgråtande därifrån. 
<sec/>
O hvilket elände! 
<sec/>
Priorn kom ut i gången. Då blef det tyst, honom vågade de icke bedja. Han gick mycket långsamt, och ibland jämrade han, som om han gått på knifvar. Vid trappan stannade han, och det dröjde en lång stund innan han vågade sätta ned foten. Och ingen hjälpte honom! Tänk, jag såg människor, som blundade, när han gick förbi dem. 
<sec/>
I kyrkan höll han en helt kort predikan. Han sade, att han gärna ville offra sitt lif för sin Herre och för sin hjords bästa. Det var mycket vackert, och vi gräto alla. Henrik, tysken, som stod bredvid mig, skakade och huttrade som en människa i stark köld. 
<sec/>
Under dagens lopp lade jag just icke märke till någonting märkvärdigt. En myckenhet människor var ju visserligen i rörelse, men det var ju Palmsöndag. Under aftonsången var San Marcos kyrka fylld till sista plats. Allting tillgick mycket sedesamt och ordentligt. Endast att några ynglingar och flickor började en sånglek utanför på torget. Men de blefvo genast nedtystade. 
<sec/>
Ingen kunde ana, att någonting så fruktansvärdt inom kort skulle tima! 
<sec/>
Strax före aftonsångens slut såg jag, hur fra Sacromoro knuffade och trängde sig ut på torget och sprang nedför Storgatan. 
<sec/>
’Hvart ska han taga vägen?’ frågade jag min granne. 
<sec/>
’Antagligen till Santa Reparata. Vet du icke, att en af de våra skall predika där i kväll?’ 
<sec/>
Jag tänkte: Jag ska minsann följa efter Sacromoro för att se, hvarför han har så brådt. – Det fick jag emellertid icke veta. Han fortsatte förbi kyrkorna bort mot Palatset. Och jag stannade vid Santa Reparata för att höra predikan. 
<sec/>
Men det blef ingen predikan af. Omè, omè! 
<sec/>
Framför kyrkporten stod en skara af de där liderliga sällarna, Bandet. Främst bland dem alla Doffo Spini! Han samtalade mycket ifrigt med en ung man, som jag icke kände. Och denne gick därefter bort till San Martinos hus, där en hop pojkar stimmade. Jag såg, att barnen hade stenar och slungor i händerna. 
<sec/>
Då förstod jag, att Bandet ämnade ställa till med något uppträde. Jag tänkte skynda tillbaka till San Marco för att varna mina vänner. Men i detsamma gick Sacromoro förbi mig. 
<sec/>
Jag grep honom i armen. 
<sec/>
’Ser ni’ sade jag och pekade på Bandet, ’de äro beväpnade.’ 
<sec/>
Han klappade mig på axeln och sade: 
<sec/>
’Var alldeles lugn, Baccio. Jag skall underrätta priorn.’ 
<sec/>
’Hvarifrån kommer ni?’ frågade jag. 
<sec/>
’Jag har varit i Palatset och bedt Herrarna om hjälp. De ha lofvat att beskydda oss.’ 
<sec/>
Ja, just så föllo hans ord, jag minns det mycket väl. Och jag enfaldige kände mig lugnad och tänkte: Gud har rört de ogärningsmännens sinnen – 
<sec/>
Våra vänner kommo från San Marco. De voro obeväpnade och gingo fridsamt gatan framåt. I hörnet hade pojkarna fäst ett rep tvärs öfver gatan. Det där repet skulle de ha ryckt upp strax framför de kommandes fötter. Men de buro sig klumpigt åt, repet upptäcktes i tid och afskars. Då började man kasta sten från tak och fönster. De våra läto sig dock icke skrämmas utan fortsatte lugnt fram till Santa Reparatas trappa. 
<sec/>
Det blef ett tumult! Spini skrek: 
<sec/>
’Nog predikadt nu! Här blir ingen predikan af! Bort med er, ni fördömda –’ 
<sec/>
Ja, han använde sådana uttryck, som jag icke vill upprepa. Och man kan sannerligen icke förtänka de våra, att de blefvo vreda som lejon. Spini fick sig en försvarlig knuff, det såg jag. Men ack, de ogudaktiga drogo sina svärd, och vi hade inga! 
<sec/>
Vi samlades vid San Giovanni och beslöto att gå till våra hem efter vapen. Jag för min del stannade dock vid kyrkan. Ty dels ville jag se, hvad Bandet ärnade företaga, dels har jag inga vapen, messer Guido. Endast den här lilla dolken, som jag ständigt bär på mig ... 
<sec/>
Bandet drog larmande och förbannande nedåt Torget till. – Nu, tänkte jag, är det tid för Herrarna att ingripa. – Jo vackert! De fingo i stället hjälp, dessa Amaleks barn, de fingo till och med vapen från Palatset och Borgen! O, hvilken orättfärdig värld! 
<sec/>
Jag smög mig från port till port. Utanför Andrea Cambinis hus mötte jag en af de våra, en from och god man. Jag frågade honom hvart han ämnade sig, och han svarade: till Santissima Annunziata. 
<sec/>
’Akta er väl,’ sade jag. ’De ogudaktiga tänka ställa till med något förskräckligt uppträde. Hör!’ 
<sec/>
Och vi hörde rop: ’Till San Marco! Sätt eld på munknästet!’ 
<sec/>
’Jag fruktar icke, Herren är med mig,’ sade han. Och den olycklige stämde upp en psalm. Omè! Det var som att stöta i en jaktlur. Kopplet jagade honom mellan husen. Och jag hörde sedan, att de hunnit honom vid Hittebarnshuset och slagit ihjäl honom. 
<sec/>
Själf sprang jag för brinnande lifvet till San Marco. Portarna stodo på vid gafvel. Nästan alla bröderna och många lekmän befunno sig i kyrkan och på gården. Sammanlagdt fanns det väl en tre hundra man i klostret. 
<sec/>
Jag skrek: ’De komma, de komma!’ 
<sec/>
Man förstod mig genast. Inom några ögonblick voro portarna stängda med reglar och lås. – Ja, kvinnorna läto de först fly – hur det gick med dem, vet jag knappast. Men jag tror, att många blefvo illa sårade af pojkarnas stenar. 
<sec/>
Kyrkbänkarna staplades upp till mer än manshöjd framför porten. Davanzati utdelade befallningar med högan röst. Men jag var sanningen att säga så förskräckt, att jag just icke förmådde uppfatta stort, af hvad som sades. 
<sec/>
Fra Salvestro Maruffi och Benedetto och Henrik delade ut vapen. Bågar och armborst och pansar och hjälmar och bardisaner och sköldar. Kulor och krut fanns det också, men däremot kunde jag icke upptäcka några kanoner. Fast somliga påstå, att det äfven fanns sådana. 
<sec/>
Fra Salvestro ville ändtligen vara med om att utdela vapen. Men han bar sig verkligen alltför tafatt åt. Slutligen gaf Davanzati honom en knuff, så att han föll ikull. Då började han gråta och sprang sin väg och visade sig icke mer. 
<sec/>
Niccolò stack en båge i händerna på mig, han skickade mig ut på bortre gården att försvara den låga muren. Men på första gården stod fra Domenico, och han sade: 
<sec/>
’Kasta vapnen! Vi vilja icke fläcka oss med blod.’ 
<sec/>
Jag förstod genast, att det var priorns befallning, därför kastade jag båge och pilar. Jag såg nog sedan, att man icke åtlydde den där befallningen. Det kan jag dock icke finna på något sätt berömvärdt. – Dessutom var min båge ganska illa medfaren och skulle troligen icke kunnat göra mycken nytta. 
<sec/>
Om ni kunde föreställa er, hvilken förskräcklig kväll detta var! Det var ganska underligt att stå inför fra Angelicos fromma målning, allt under det att helvetets styggaste djäflar med hemska skri förkunnade vår ofärd. Det var så hemskt. Och jag tror, att jag aldrig skall kunna glömma det. 
<sec/>
Stenar och blykulor föllo mycket tätt på gården. Väldiga flammor höjde sig öfver murarna. Jag hörde någon säga, att man försökte sätta eld på porten. Då blef jag mycket förskräckt och sprang uppför trappan för att åtminstone vara i priorns närhet, ifall något dödligt skulle träffa mig. På afsatsen stötte jag samman med Henrik. 
<sec/>
’Hvar är priorn?’ frågade jag. 
<sec/>
Henrik svarade mycket lågmält. Jag kunde endast uppfatta, att priorn ville lämna klostret. 
<sec/>
’Vill han fly?’ skrek jag, och jag tror, att jag skulle ha slagit tysken, ifall han jakat. 
<sec/>
Fra Girolamo öfvergifva de sina i så stor nöd! 
<sec/>
Henrik sade: 
<sec/>
’Fra Girolamo vill låta sitt lif för de sina. Han vill gifva sig åt fienden –’ 
<sec/>
O, hvad jag grät! Jag är icke längre något barn, messer Guido, men hur skulle jag kunnat tillbakahålla mina tårar? Den helige mannen! 
<sec/>
’Låt mig gå,’ sade han, ’ty det är jag, som har dragit denna storm öfver oss.’ 
<sec/>
Han bar monstransen. När jag såg Guds heliga Lekamen, föll jag på knä. Jag kysste stenarna framför fra Girolamos fötter, gång på gång vidrörde jag stenarna med mina läppar. 
<sec/>
Jag hörde, hur de bådo honom, att han icke skulle gå ut till fienderna. De jämrade som små barn. 
<sec/>
Aldrig har jag sett fra Girolamo så stark och fri och god. Han gick mot en säker död, därom voro vi alla ganska vissa. Men aldrig har hans steg varit fastare, aldrig har jag sett de stora, svarta, sorgsna ögonen så vidöppna, lysande. 
<sec/>
’Vi vilja icke befläcka oss med våra fienders blod’, sade han. Nedsvärtade af elden, blödande, upphetsade till ursinne kommo våra krigare oss till mötes. 
<sec/>
Han höjde sitt krucifix och sade: 
<sec/>
’Detta är vårt enda vapen. Vi vilja icke befläcka oss med våra fienders blod.’ 
<sec/>
Vi följde honom in i koret. Han ställde monstransen på altaret och knäföll. Därpå reste han sig, vände sig mot oss, arma förtviflade, och lyfte händerna välsignande öfver våra hufvuden. 
<sec/>
Med stark, klar stämma sade han: 
<sec/>
’Salvum fac populum tuum, Domine –’ 
<sec/>
Å, ni vet, att hans ögon äro mycket sorgsna, äfven när läpparna le vänligt. 
<sec/>
Men icke så nu! Hans ögon lyste som af lycka. 
<sec/>
Vi sjöngo: 
<sec/>
’Herre, fräls ditt folk –’ 
<sec/>
Vi öfverröstade våra fienders hatfulla rop. Vi voro lyckliga. Vi visste, att vår Gud var hos oss.» 
<sec/>
Baccio tystnade, teg länge. Jag måste slutligen vända mig om för att se, hvad han hade för sig. Han stirrade ned i marken. Clarice satt också och stirrade ned i marken. 
<sec/>
»Nå, Baccio, hvarför fortsätter du icke?» 
<sec/>
»Ja – jag skall fortsätta,» sade han dröjande, frånvarande. 
<sec/>
»Men så gör det också! – Ni kände, att eder Gud var hos eder – där stannade du.» 
<sec/>
Han spratt till och såg på mig med ovänliga ögon. Jag nickade. Han svalde några gånger och fortsatte i tämligen trumpen ton. 
<sec/>
»Sacromoro kom springande upp i koret. Han sade, att vi voro räddade. Priorn vände sig bort, men Sacromoro började kyssa hans händer och bedyrade, att nu skulle allt blifva godt igen. Herrarna hade sändt bud! Nu kom äfven Davanzati och sade, att bud från Herrarna väntade utanför porten. Priorn bad honom mottaga deras budskap. 
<sec/>
Ja, det vet ni ju. Herrarna befallde oss, alla, som voro i San Marco, att ögonblickligen utlämna våra vapen. Och fra Girolamo skulle inom tolf timmar hafva lämnat florentinskt område. 
<sec/>
Hur skulle han kunna göra det, när fienderna höllo honom innestängd? Och hvarför skulle vi utlämna våra vapen, när motståndarna fingo behålla sina? Många sade: 
<sec/>
’Det där budet ha icke Herrarna sändt, det är omöjligt. Det är fiendens list för att förmå oss att öppna portarna.’ 
<sec/>
Några ville verkligen börja rifva ned bänkarna, som staplats upp framför stora porten. Men Davanzati förbjöd dem, och Benedetto gaf dem så hårda slag, att de läto vara. 
<sec/>
Priorn talade med fra Domenico och Francesco Valori. Jag såg, att Sacromoro, som stod bredvid dem, spetsade öronen. Själf kunde jag för det myckna bullrets skull icke höra, hvad de sade. 
<sec/>
Emellertid lär Valori ha bedt priorn att få lämna klostret för att ute i staden söka samla våra anhängare. Hans mening var nog också att begifva sig upp i Palatset. Han trodde väl, att en man, som staden lydt nästan blindt under mer än ett års tid, ännu skulle äga något inflytande. 
<sec/>
Davanzati och många andra afrådde honom. De sade, att han icke med lifvet i behåll skulle komma vare sig till Palatset eller till sitt hem. Men den stackars Valori lät sig icke afskräckas. Han klättrade öfver den bortersta trädgårdsmuren, troende att han sålunda skulle kunna undkomma sina fiender. Ridolfi och Tornabuoni mördade honom utanför San Procolo. Ni kanske gillar denna ogärning? Kanske ni äfven gillar, att man satte eld på hans hus och mördade hans lilla brorson?» 
<sec/>
»Nej, min Baccio, jag gillar ingalunda dessa ogärningar. Om icke allting vore så upp- och nedvändt i denna stad, skulle jag till och med vilja lagligen beifra –» 
<sec/>
»Ja, jag vet icke, hvad jag skall tro. Ni hånar gärna goda människor. Och det är därför mycket möjligt, att ni gillar de onda.» 
<sec/>
»Ack, Baccio, klandra mig icke! Det är icke med vett och vilja jag hånar de goda. Det beror endast på okunnighet, om hvad som verkligen är godt. – Men fortsätt nu din berättelse, jag ber dig!» 
<sec/>
»Ja, Valori hissades ner från muren. Och jag tror, att ganska många lämnade klostret på olika vägar. Jag för min del ville icke öfvergifva priorn, så länge han möjligen kunde ha behof af min hjälp. Dessutom trodde jag verkligen, att Valori skulle lyckas uträtta något till vår förmån. Och i förbidan härpå var man ju alltid tryggare inom än utom klostrets murar. 
<sec/>
Emellertid fingo vi ganska snart kunskap om Valoris död. Då förlorade vi allt hopp. Benedetto och Henrik och många andra grepo åter till vapen. Bröderna stannade i koret hos fra Girolamo. De sjöngo, men fiendernas tjut, bullret af stenar och kulor, som regnade ned öfver taket, tilltog i styrka och beröfvade åtminstone mig all lust att sjunga. 
<sec/>
Jag är icke någon krigare, och jag har aldrig påstått mig vara särdeles modig. Och för resten, hvem är modig bland demoner? Det var icke människor, som hotade oss. Helvetets djäflar gingo i strid mot San Marco. Alltför länge hade denna Guds borg och fäste varit Djäfvulen en styggelse, en förargelseklippa. 
<sec/>
Å, de kommo med eld och med grufliga pinoredskap att förgöra oss arma! 
<sec/>
En tjock rök bolmade från porten och fyllde snart hela kyrkan. Jag tog ett ljus från altaret – jag vet egentligen icke, hvarför jag gjorde det – och började springa rundt i röken. Jag ville söka reda på Benedetto, jag trodde, att han skulle kunna hjälpa mig. Men han – som jag sedan fått veta – stod på taket och vältrade ned stenar öfver de anfallande. Niccolò skomakare stack efter mig med svärdet. Jag grep honom i armen och sade: 
<sec/>
’Är du en förrädare, eftersom du sticker efter dina vänner!’ 
<sec/>
Han sade: 
<sec/>
’Här finns nog förrädare, fast jag icke är. Kom!’ 
<sec/>
Han förde mig till sakristian. Jag trodde att han ville dölja mig någonstädes eller släppa ut mig genom någon lönngång. Men hans mening var, att jag skulle strida mot dessa grufliga varelser, som med eld och svärd förföljde Herrens trogna. 
<sec/>
I sakristian rådde tumult från dörr till dörr. Jag kunde ju icke se så mycket. Men jag förstod, att fienden nu hade trängt innanför våra murar. Vi voro prisgifna åt de förskräckligas raseri! 
<sec/>
Plötsligt såg jag ett hotande, vildt, skäggigt ansikte tätt intill mitt. 
<sec/>
Heliga jungfru, tänkte jag, detta är döden. 
<sec/>
Men jag förde mitt ljus till fiendens ansikte och antände hans skägg. Därpå kastade jag ljuset och sprang tillbaka ut i kyrkan, sprang bort till koret, där röken var tunnast. Jag såg fra Girolamo och fra Domenico och många andra ligga på knä framför altaret. 
<sec/>
Jag sjönk ned bredvid altaret, flyttade mig till hälften under duken. 
<sec/>
Här vill jag sitta, tänkte jag, detta är dock en helig plats. Och har Gud bestämt, att jag skall dö i denna dag, så vill jag dö här. 
<sec/>
Denna tanke gaf mig ett underbart lugn. Ack, vi skola ju alla en gång dö! 
<sec/>
Jag tittade fram under duken och kunde urskilja rätt mycket, af hvad som tilldrog sig. Till en början låg ju bortre delen af kyrkan svept i mörker och rök. Men snart nog slogo stora lågor ut från portarna, och äfven en del af träverket inne i kyrkan fattade eld. 
<sec/>
Fra Girolamo och fra Domenico kunde jag icke se, men väl alla de, som lågo ett stycke längre bort från altaret. De bedjande tycktes knappt medvetna om larmet och striden. Man kunde tro att de åhörde en aftonsång. När den stora klockan började klämta, såg jag dock, att flera sprutto till. Ja, några reste sig till hälften, och deras ansikten förvredos plötsligt af förskräckelse. Men endast för ett ögonblick. Snart hade bönen återtagit sitt välde öfver deras själar. – 
<sec/>
Nere i kyrkan sökte tysken och några andra att släcka elden. Det lyckades dem, men snart slog lågan upp igen. Från sakristian kommo fiender, förföljda af de våra. Jag såg några af dem stupa. 
<sec/>
Sedan minns jag icke riktigt väl, hvad som skedde. Det förefaller mig – ja, man kan då knappast tro det – men det förefaller mig verkligen, som skulle jag ha sofvit en stund. Det är ju möjligt, att röken bedöfvade mig. När jag vaknade, såg jag Henrik, som klättrat upp på en hög bräder. Han sköt med båge, pil efter pil. Hans dräkt var sönderrifven, ansiktet var svärtadt, blod rann från tinningen. Men han var mycket vacker, där han stod. Och jag minns, att jag med fingern tecknade hans profil på altarduken. 
<sec/>
Jag minns också, att jag tuggade på ett torrt fikon. Men jag kan icke begripa, hvem som gifvit mig det. 
<sec/>
Jag såg också Benedetto. Han stod i predikstolen och sköt med krut och kula. Han hade pansar och en hjälm på hufvudet. Han påminde mig om den hedniske guden Mars. Och jag fick lust att teckna honom med ett kolstycke. 
<sec/>
Med stor svårighet lyckades jag resa mig. Men jag kunde icke styra mina steg, jag vacklade fram till predikstolen. Jag hörde icke några skrik och trodde därför, att jag blifvit döf. Efter en stund hörde jag dock stora klockan. Och jag hörde Benedetto ropa: 
<sec/>
’Lefve Kristus! Lefve Kristus!’ 
<sec/>
Då vaknade jag till besinning. Och jag skämdes, att jag, en kristen målare, velat förhärliga den hedniske guden. 
<sec/>
Jag vände mig mot altaret. Fra Girolamo och bröderna hade lämnat koret. Jag snubblade öfver något, jag icke såg, men som antagligen var en stupad vän eller fiende. 
<sec/>
I dörren till sakristian stod priorns bror. Han sade, att priorn och bröderna befunno sig i biblioteket. Priorn hade, som jag sedan fått veta, upprepade gånger sökt hindra de sina från att med vapen möta fiendens anfall. Men knappt hade han lämnat kyrkan, förrän striden blossade upp på nytt. 
<sec/>
Jag letade mig fram genom sofsalarna till biblioteket. Benedetto ilade förbi mig. Jag ropade honom vid namn, men han hörde mig icke eller brydde sig icke om mig. Han tänkte bara på att slåss. 
<sec/>
Jag ville emellertid icke släppa honom ur sikte utan följde honom så hastigt, som mina vacklande ben tilläto. Plötsligt stannade han framför dörren till biblioteket. Jag närmade mig och såg fra Girolamo. Fra Girolamo sade: 
<sec/>
’Fra Benedetto, lämna vapnen och tag korset. Jag vill icke, att mina bröder skola utgjuta blod.’ 
<sec/>
Å, messer Guido, ni hånar fra Girolamo och kallar honom en bedragare, en taskspelare, en falsk profet! Men hur vill ni då förklara den makt, han äger öfver människors sinnen? 
<sec/>
Var han icke som ett vilddjur, vår Benedetto? Uppfylld af blodtörst, af stridslust, af ett omättligt hat! Och det behöfdes endast dessa ord från fra Girolamos läppar, för att han skulle falla på knä som en ödmjuk kristen och gråtande bedja om tillgift. 
<sec/>
»Hur vill ni – 
<sec/>
»Och nu? Kommo Herrarnas utsända?» 
<sec/>
Baccio torkade svetten ur pannan och suckade djupt. 
<sec/>
»För tredje gången, messer Guido, för tredje gången befallde Herrarna fra Girolamo och fra Domenico, att ofördröjligen begifva sig till Palatset. 
<sec/>
Å, det var ju ingenting annat att göra! Fra Domenico begärde en skriftlig befallning från Palatset. Och Sacromoro framförde hans begäran till Gioacchino Della Vecchia, som var Herrarnas utsände. 
<sec/>
Fra Girolamo kallade bröderna till sig. Han visade dem monstransen och sade: 
<sec/>
’Inför Gud, inför Hans heliga Lekamen betygar jag sanningen af mina läror. Hvad jag har sagt eder, det har Gud ingifvit mig, och han är mitt vittne, att jag icke ljuger. 
<sec/>
– Jag visste icke, att hela denna stad så snart skulle vända sig mot mig. Men ske Herrens vilja! Den sista lärdom jag vill gifva eder, är denna: Tro, tålamod och bön må vara edra vapen. 
<sec/>
– Med ångest och smärta lämnar jag eder för att öfverlämna mig i mina fienders våld. Jag vet icke, om de skola beröfva mig lifvet. Men jag vet, att genom min död skall jag gagna er mer, än hvad jag kunnat göra i lifvet.’ 
<sec/>
Fra Domenico föll på knä och bad om hans välsignelse. Vi föllo alla på knä. En gammal man vid namn Gini, som länge önskat inträda i San Marco, bad, att priorn nu måtte gifva honom tillstånd att bära den heliga dräkten. 
<sec/>
Han sade: 
<sec/>
’Har jag icke sökt döden för min Herre Jesus’ skull?’ 
<sec/>
Fra Girolamo förmådde knappast tala. Han lade sina händer på Ginis skuldror och såg honom in i ögonen. 
<sec/>
Därefter vände han sig till oss andra och bad att blifva lämnad ensam med fra Domenico. 
<sec/>
Han ville bikta. 
<sec/>
Under det att vi nu stodo i gången utanför biblioteket, kom Sacromoro uppför trappan. Han såg mycket ängslig ut och skakade på hufvudet, som om han ville säga: Nu är måttet rågadt, nu är olyckan öfver oss! Vi frågade honom, men han ville nödvändigt tala vid priorn. Och då vi sade, att priorn biktade, och att han icke kunde få komma in i biblioteket, blef han mycket orolig. Troligen fruktade han, att fra Girolamo ämnade rymma, eller kanske redan gifvit sig af. 
<sec/>
I själfva verket började några af bröderna undra, om det icke kunde finnas någon möjlighet för priorn att undkomma. Sacromoro blef så häftig, att han nästan skrek. Det vore alldeles omöjligt. I så fall skulle vi alla gå vår undergång till mötes. Och priorn skulle förr eller senare falla i sina fienders händer. 
<sec/>
Efter en stund trädde fra Girolamo ut ur biblioteket. Han frågade efter fra Salvestro, men ingen kunde gifva någon upplysning om honom. Fra Girolamos ögon voro mycket blida, och han såg vänligt på oss alla. Men jag märkte, att när hans blick fäste sig vid Sacromoro, ryckte det krampaktigt i ögonlocken och i käkarna. 
<sec/>
Sacromoro sade: 
<sec/>
’Fader, man hotar att bränna hela klostret, ifall du icke –’ 
<sec/>
Fra Girolamo svarade icke, men vi förstodo väl, att han hade hört Sacromoros ord. Vi grepos af medlidande, af förtviflan. Vi visste ju, att fölle priorn i Bandets eller Herrarnas – vilketdera kunde just vara detsamma – fölle han i deras händer, skulle han näppeligen slippa undan med lifvet. Omè! ser Guido, kan ni säga, att vi hade orätt? 
<sec/>
Några – bland dem Benedetto – började ifrigt bedja priorn, att han måtte rädda sig genom flykt. De trodde, att man nu, då det var mörkt, skulle kunna hissa ned honom från ett af fönstren. 
<sec/>
De både honom så ifrigt och bevekande. 
<sec/>
Fra Girolamo knep ihop ögonen och knep ihop läpparna. Det är omöjligt att säga, hvad han egentligen tänkte. Jag trodde verkligen ett ögonblick, att han skulle låta sig öfvertalas. 
<sec/>
Men Sacromoro ställde sig midt framför honom och sade: 
<sec/>
’Skall icke den gode herden låta sitt lif för fåren?’ 
<sec/>
Sådana ord! Å, det föreföll mig, som hade han väntat just de orden. Han smålog. Han slog upp ögonen och såg på Sacromoro. Och denne – och denne sänkte icke sin blick. 
<sec/>
Fra Girolamo omfamnade honom och kysste honom. Han gick till var och en af oss. Men han sade ingenting. O, jag önskar, att han hade sagt mig något. Jag har hört honom tala så många gånger, och jag glömmer icke hans ord. Om han i den stunden sagt mig – – » 
<sec/>
»Och sedan?» 
<sec/>
»Knektarna grepo honom och fra Domenico. De bundo hans händer. Ännu en gång vände han sig till oss och sade: 
<sec/>
’I skolen icke förtvifla, mina bröder! Herrens verk skall fullbordas, och min död endast påskyndar –’ 
<sec/>
Jag hörde icke mer. När folkmassan såg honom fängslad, förnedrad, upphofs ett sådant skri, ett sådant djäfvulskt jubel, att mitt hjärta höll på att stanna af sorg och förskräckelse. Jag såg Benedetto skynda till priorns hjälp. Själf gömde jag mig i ett af de små rummen. 
<sec/>
Ja, jag är icke någon modig människa, det har jag redan sagt er, messer Guido. Därför gömde jag mig. Men det var i alla fall jag, som två dagar senare måste trösta och styrka samme Benedetto. Så kan det vara, ser Guido. Jag, den fege, har aldrig tviflat på fra Girolamos fromhet och helighet. Den tappre Benedetto däremot var nära att falla –» 
<sec/>
»Skyndade han till hjälp? Hur skulle han kunna hjälpa?» 
<sec/>
»Ja hur! När onda makter styra ett helt folk, är det sannerligen klokast att hålla sig undan. 
<sec/>
Men Benedetto är en fantast. Han ville lida med sin mästare. Han besvor knektarna, att de måtte fängsla äfven honom. Lyckligtvis hörde man honom icke. 
<sec/>
Gruflig, förskräcklig må den väg hafva varit, som vår gode fader den natten måste vandra. Folket, för vilket han kämpat och lidit, hotade honom med döden. De hånade honom, smädade honom, misshandlade honom. De brände honom i ansiktet med sina facklor. De små sprungo tätt intill honom och hängde sig i repet, som band hans händer, sökte bräcka hans fingrar och kastade sten. 
<sec/>
Någon slog honom i hufvudet med en käpp och ropade: 
<sec/>
’Profetera, hvem det var, som slog dig!’ 
<sec/>
En rå sälle rusade på honom, då han redan stod på Palatsets trappa, gaf honom en spark bakifrån och skrek: 
<sec/>
’Därifrån tar han sina profetior!’ 
<sec/>
Benedetto kom upp till oss, som höllo oss dolda i de små rummen. Han sade, att priorn mördats under vägen – på gatan skreks det, att han var mördad. Vi trodde, att så hade skett. Och jag säger er, ser Guido: Hade fra Girolamo den natten fallit för mördarehand, så hade stor vånda, stor smärta besparats oss. Och Republikens skam –» 
<sec/>
»Fra Salvestro då? Hur fann man honom?» 
<sec/>
»Sacromoro fann honom, jag vet icke hvar. Han utlämnade honom.» 
<sec/>
»Herden är borta, hjorden skingras. – Har Benedetto verkligen flytt?»  
<sec/>
»För så vidt jag vet: ja.» 
<sec/>
»Och skall icke återvända?» 
<sec/>
»Jag vet icke.» 
<sec/>
»Stackars lilla Clarice, det är dock svårt att ständigt vara skild från den älskade –» 
<sec/>
Clarice förändrar icke en min, säger icke ett ord, suckar icke, gråter icke, förändrar icke en min. – 
<sec/>
»Och du själf, min Baccio?» 
<sec/>
Jag är ingen märkvärdig människa. Och jag hoppas, att Gud måtte förunna mig en lugn lefnad –» 
<sec/>
Jag låter gräset kittla mina läppar, jag låter gräset smeka min panna och mina kinder. 
<sec/>
Jag säger till Baccio: 
<sec/>
»Jag är icke någon märkvärdig människa, och jag hoppades, att Gud skulle förunna mig en lugn lefnad. Jag hade icke stor ärelystnad. Jag ville göra min plikt mot Republiken, och jag hoppades, att min uppgift icke skulle blifva alltför betungande. 
<sec/>
Jag ville sitta under cypressen den lugna timmen efter solnedgången. Då trastarna sjunga, då kvinnorna börja drömma – 
<sec/>
Men en viss Girolamo från Ferrara kom till vår stad. Han var sänd af Gud och ställde till mycken oreda –» 
<chapter/>
<chaptername>Kap25</chaptername>

<chaptername>III.</chaptername>

<sec/>
Påfvens kommissarier, Francesco Romolino, juris doktor, och Gioacchino Turriano, dominikanergeneralen, hafva i dag anländt till Firenze. Deras mottagande visade, hur ifrigt efterlängtade de voro. Deras intåg genom San Piero Gattolini skall, säger Alesso, hafva varit en verklig triumf. Det är således påfven Alexander, som triumferar i Firenze. Men vi få tre års tionde. 
<sec/>
Florentinarna – antagligen äfven Alesso! – skreko: 
<sec/>
»Död åt munken!» 
<sec/>
Och den godmodige Romolino smålog och svarade: 
<sec/>
»Dö skall han – kosta hvad det vill!» 
<sec/>
Biagio påstår, att Romolino sagt till sin värd: 
<sec/>
»Vi ska laga till en präktig brasa, jag har redan domen färdig.» 
<sec/>
Våren har kommit på allvar. Gatstenarna och husens väggar hålla sig varma till långt in på natten. De unga männen börja sjunga som näktergalar, och älskog brinner under buskarna. 
<sec/>
Pesten har rört oss med sina vardrypande fingrar. Dock tycks den icke vara så glupsk som förra året. 
<sec/>
Om munken talar man numera icke särdeles mycket, man vet ju att han skall dö. Fattigt folk roar sig kanske med att slå vad, om hvilket dödssätt man skall välja. Och kanske drömmer någon »Gråtare» om ett stort under, som i sista stund skall rädda fra Girolamo. 
<sec/>
Men vi andra sysselsätta oss mera med Frankrikes och Spaniens affärer än med munkens. Det blir antagligen ganska svårt att få de tre munkarna dömda på ett något så när tillfredsställande sätt. Doffo säger, att man bör göra processen kort, och detsamma säger Biagio, som är de unga ämbetsmännens – framför allt vännen Niccolòs – språkrör. Men jag anser, att man icke bör gå alltför klumpigt och brådstörtadt till väga. Innan domen fällts, bör man emellertid tala så litet som möjligt om denna sak utanför Palatsets murar. 
<sec/>
Republikens styrelse har så länge haft sitt säte i himmelen, att den nu, återflyttad till jorden, känner sig en smula förvirrad och ängslig. Doffo anser, att vi böra söka förbund med Frankrike. Fasthåller Ludvig XII vid sina anspråk på Milano, och gör han i följd däraf ett infall i Italien, så kommer Republiken, Frankrikes enda bundsförvant, att spela en stor roll. 
<sec/>
»Vi böra således fortfarande följa fra Girolamos råd?» 
<sec/>
Å, fra Girolamo, fra Girolamo! Doffo är mycket förargad. Munken slöt förbund med den galne Carl, en helt annan sak således. Dessutom borde man följa djäfvulens råd, om de visade sig vara goda. 
<sec/>
»Jag och de mina,» säger Doffo, »ha befriat staden från den där narrens tyranni. Hade han fått råda ännu några år, så hade du blifvit en eländig, smutsig munk, min kära Guido. Och jag hade hängt mig i ett träd. Det hade jag. 
<sec/>
– Dumskallar ropa an mig på gatan och säga: Doffo Spini, ni bör veta det – hvad gör munken nu? Å, jag kunde ha lust att gifva dem några stötar. Hvad bryr jag mig om munken? Jag har fångat räfven. Jag var också villig att flå honom. Men mitt tillvägagångssätt passade icke dig och Popoleschi. Godt! Nu vill jag icke höra ett ord om honom. Det blir er sak att döma och döda honom. Men fort! –» 
<sec/>
»Vi ha ju redan tagit våra mått och steg –» 
<sec/>
»Mått och steg! Hvilka? Ni ha skaffat hit tvänne påfliga hejdukar. Är Firenze en lydstat under S:t Peter? Måste vi inkalla två påfliga kommissarier för att kunna taga lifvet af en munkrackare? Å, hvilken skam för ett fritt folk! 
<sec/>
– Se där, hur nödvändigt det är, att vi sluta förbund med Frankrike! Påfven vill vara vår herre, och den falske Lodovico vill vara vår herre, och Piero vill vara vår herre, och Venedig vill taga Pisa. 
<sec/>
Framför allt måste vi visa medicéerna, att munkens fall icke betyder huset Medicis upprättelse.» 
<sec/>
»Och hvad gör han i fängelset, fra Girolamo?» 
<sec/>
Doffo Spini gaf mig en misstänksam blick, han brummade något jag icke förstod och närmade sig porten. 
<sec/>
»Är det sant, att fra Maruffi erkänt –?» 
<sec/>
Doffo vände sig hastigt mot mig. 
<sec/>
»Maruffi!» skrek han. »Å, det vidundret erkänner och bekänner utan uppehåll. Voro de andra lika lätthandterliga! 
<sec/>
– Efter andra rättegångens slut begärde priorn att få skrifva. Jag tänkte: Nu är han vred, därför att domarena låtit hissa upp honom i taket så många gånger, och därför att de tummat en smula på hans bekännelse. Nu kommer han att skrifva något ilsket mot sina domare eller mot Republikens styrelse. Och vi kunna finna sak mot honom. 
<sec/>
– Men när man har med narrar och skrymtare att göra, bör man sannerligen icke göra sig för stora förhoppningar. Hvad tror du han skrifver? Sönderslagen och sargad sitter han där ensam med sin Gud, som hänger på ett kors på väggen. Och hvad skrifver han? Han prisar sin lycka, som om han vore en ung älskare i en ljuflig lustgård! Han prisar sin Gud, hvars godhet han fortfarande finner outtömlig och öfverväldigande! Om jag lider, skrifver han, behöfver jag endast ropa, och Guds barmhärtighet är hos mig, hugsvalande. 
<sec/>
– Han får mottaga besök af Sorgen. Godt, tänkte jag, nu komma klagovisorna och de hårda orden. – Omè, kommer icke genast Hoppet och kör Sorgen på dörren. Sorgen flyr med sådant buller och larm, att munken har svårt att hålla sig upprätt. Men Hoppet, som tycks vara en ovanligt älsklig person, stöder honom och säger: O, du Kristi riddare, hur är du till mods i denna drabbning? Har du tro? – Ja, han har tro. Och Hoppet förklarar, att han är den lyckligaste bland människor. 
<sec/>
– Det där var, som du kan förstå, icke saker att draga fram inför domstol. Vi togo ifrån honom hans papper. Nu skrifver han på baksidan af en bok lefnadsregler för fångvaktaren. 
<sec/>
– Hvilken narr! Men det är icke jag, som skall döma honom. Påfvens hejdukar äro väl förfarna i dylika ting. De må göra det. Men så snart som möjligt! Jag väntar mig icke något nöje af den där människans afrättning. När jag nalkas Palatset känner jag ett starkt obehag. Jag ser syner. Tvärs genom murarna ser jag den sönderslagna munken. Det plågar mig. Om kvällen, då jag söker Sandros bod för att få mig en glad stund, vågar jag icke gå förbi Palatset. Han förstör mitt goda lynne, han måste bort så snart som möjligt. 
<sec/>
– Han påminner mig om en gammal kurtisan, som jag kände för många år sedan – då jag ännu var tämligen ung. En underlig gumma, Guido! Hon var så slut, att hvarken kärlek eller pängar eller någonting annat i denna världen för henne ägde något värde. Så de skrämde mig, hennes ögon! 
<sec/>
– Nej, min Guido, låtom oss jorda våra döda. Sedan kunna vi dricka det ljusa glada vinet och det mörka, tunga, som gör oss så modiga.» 
<sec/>
När jag slutat min måltid, har solen knappt nått sin middagshöjd. Jag har således god tid att tänka. Har jag tänkt flera timmar i sträck, blir jag så småningom sömnig. Och om natten sofver jag utomordentligt godt. När vesperklockorna ringa, börjar jag tumma det lilla radbandet, jag köpte förlidet år. Då somna tankarna en efter annan. God natt. Snart sofver messer Guidantonio Vespucci. 
<sec/>
Om jag skulle skaffa mig en dominikanerdräkt och vandra, vandra steg för steg till Ferrara? 
<sec/>
Jag skulle söka mor Elena. Jag skulle sätta mig utanför dörren och tigga. Och mor Elena skulle komma ut till mig. Å, när hon finge se min dräkt, skulle hennes hjärta svida som ett öppet sår. 
<sec/>
»Du är icke härifrån staden, fader?» 
<sec/>
Jag skulle skaka på hufvudet, jag skulle sucka. Och plötsligt skulle jag säga: 
<sec/>
»Goda kvinna, känner du San Marcos prior, Girolamo från Ferrara?» 
<sec/>
Jag behöfde icke säga mer för att få henne i mitt våld. Hon skulle vara lydig som en mekanisk docka. Jag vet ord för ord, hvad hon skulle komma att säga. Jag kan själf berätta sagan om den lille Girolamo, men det vore hvila att höra en gammal kvinna berätta den. Slutligen skulle hon säga: 
<sec/>
»Du ser huset därborta, broder? Där bodde en landsflyktig florentinare af det stora huset Strozzi. Han hade en dotter –» 
<sec/>
Sedan hon omtalat något, som tycktes henne ganska likgiltigt, skulle hennes tankar återvända till Girolamo. En så underlig gosse! Men hur kan det vara möjligt, att denne den stillsammaste i kullen, den blidaste, den käraste, den gode, den rättfärdige, den lydige, hur kan det vara möjligt, att just han rest storm i världen, att han blifvit människornas hatade, föraktade, förtrampade? 
<sec/>
»Mor Elena, din son är en profet!» 
<sec/>
Hur skulle hon kunna förstå – profet? Att Girolamo är en profet! 
<sec/>
»Mot mig,» skulle hon säga, »mot mig har han städse varit mycket god. Ehuru själf fattig har han sökt hjälpa sin gamla mor.» 
<sec/>
Och hon skulle nu liksom så mången gång förut söka komma förbi detta: profet. Detta som hon icke kan förstå. Ja, men han har alltid varit god mot sin gamla mor. – Å, det är ju icke därom, det är frågan, mor Elena! Har man icke sagt er, att han är en profet? 
<sec/>
»Därborta i huset, du ser, broder, bodde en landsflyktig florentinare. Hans dotter lekte med Girolamo. Och jag minns att hon sade –» 
<sec/>
Jag hör sagan om Girolamo. Hvarje ord känner jag, hvarje suck känner jag. 
<sec/>
De små kulorna af rosenträd glida mellan mina fingrar. Tankarna somna en efter en. Snart sofver messer Guidantonio Vespucci. 
<sec/>
Florentie 20 maj 1498. 
<sec/>
Rättegången inför påfvens kommissarier har i dag tagit sin början. Fra Girolamo fick redogöra för sina planer beträffande ett nytt kyrkomöte. Han förklarade, att han härutinnan icke väntat någon hjälp af Italiens furstar, som alla voro hans fiender. Af Frankrikes och Englands konungar hade han väntat understöd. 
<sec/>
Hertig Ercoles ombud lär hafva sändt en kurir till Ferrara. Hertigen har troligen fruktat för sitt goda namn och rykte. Men Fra Girolamo är alltför stolt för att kalla flyende vänner till hjälp. 
<sec/>
Biagio berättar: 
<sec/>
Romolino befallde, att tortyren skulle börja på nytt. Då vände sig fra Girolamo till florentinarna och sade: 
<sec/>
»Hören mig, herrar florentinare, och varen mina vittnen! Jag har förnekat mitt ljus af fruktan för plågor. Men måste jag lida, vill jag lida för sanningen. Allt hvad jag sagt, har Gud ingifvit mig!» 
<sec/>
Tortyren verkade som vanligt kraftigt förstörande. Fra Girolamo jakade till alla frågor och beskyllningar. 
<sec/>
Endast när man frågade, om han haft för afsikt att splittra Kristi kyrka, gjorde han en utomordentlig kraftansträngning och ropade med hög röst: 
<sec/>
»Aldrig! Aldrig!» 
<sec/>
De påfliga kommissarierna lade föga vikt vid detta utrop. 
<sec/>
Baccio berättar för Clarice om den gamla gumman, hvars son fann en pung med 500 guldmynt på gatan. Och den fattiga stackars gumman förmådde sin son att lämna pänningarna åt San Marco-priorn, som återbar den till rätte ägaren. Härigenom bragtes denne, en slösande yngling, på bättre tankar. Han öfvergaf sitt forna umgänge och följde gudsmannen. Och den fattiga kvinnan behandlade han som en mor. – 
<sec/>
»O!» ropar Baccio. »När rådde tillförne sådan godhet och rättfärdighet i Firenze? Vår käre fader är så god, att ingen kan stå honom emot. Han skall omvända sina bödlar!» 
<sec/>
Clarice snyftar. 
<sec/>
Jag trodde, att hennes förstånd tagit skada. Men troligtvis är det endast med mig, hon icke vill tala. 
<sec/>
Jag har vägrat att besöka fra Girolamo. Den barmhärtige Guden har ändtligen skilt våra vägar. Och jag har icke lust att i detta fall – eller i något annat! – trotsa ödets beslut. 
<sec/>
För öfrigt är det dumt att söka bevisa fra Girolamos brottslighet gentemot Republiken. Det är bättre att anse den vara bevisad. Och dessutom hafva ju påfvens utskickade åtagit sig att döma munken. 
<sec/>
Men fort! – säger Doffo. 
<sec/>
Stackars Doffo, som kämpat så manliga för att störta munken! Han har pustat och svettat och svurit och slagit och förbannat. Han har icke skonat sig själf, än mindre andra. Och likväl tycks han njuta bra litet af sin seger. 
<sec/>
»Fra Girolamo sitter orörlig på sin pinne,» säger han. »Man kunde lika gärna döma och tortera och processa med en gammal örn. 
<sec/>
– Han är otroligt dum, jag förstår icke, hur han kunnat lefva i fyrtiofem år utan att bryta nacken af sig. Men skär nu af halsen på honom! Man kan icke få honom att förstå, hur dum han är. Han ligger på knä inför sin korsfäste både dag och natt. Hvad tjänar det till att bråka med en sådan? Skär halsen af honom! 
<sec/>
– Niccolini vill, att vi icke skola döda honom utan hålla honom i bur såsom varande ett märkvärdigt djur. Tack! För att franska kungen en vacker dag skall spränga vårt lås med sin värja. Han eller någon annan tok. Å nej! 
<sec/>
– Nu ha vi stuckit våra händer ned i dyn. Och vi ha icke gjort det för ro skull ...» 
<sec/>
Doffo förde med sig en skara ungdomar. 
<sec/>
»Är du rädd?» frågade jag. »Eller hvarför denna lifvakt.» 
<sec/>
»Några slynglar och slinkor, som skola sjunga vid begrafningen. Jag vill lära dem några oanständiga ord, som de skola ropa till munken, när han skall dö. Tänk, att jag måste lära dem! Men de säga: Fra Girolamo har icke gjort oss något ondt. Han gaf oss att äta, när vi voro hungriga, och han var icke rädd för pesten. En smula sträng var han, och han narrade våra flickor att gråta och att fly oss. Men du tjocke Doffo och dina vänner franciskanerna, ni locka våra flickor till det, som är mycket värre. Nej, må fra Girolamo dö, eftersom Herrarna så beslutat, och eftersom påfven så vill, men vi vilja icke håna honom. –» 
<sec/>
»Nå, Doffo, och du tänker? –» 
<sec/>
»Jag tänker samla dessa unga människor i din trädgård. Jag vill återgifva dem deras älskarinnor, jag vill gifva dem vin och munterhet. Natten före den stora dagen vill jag samla dem här till en stor fest. Jag skall ställa till med en sådan munterhet, att de skola förgäta alla narraktiga tankar. De skola njuta af sött vin, af glada visor, af vackra flickor. Och när de då säga till varandra: 
<sec/>
O, hvilket paradis är icke denna trädgård! Hvarför hafva vi suckat och gråtit, hvarför hafva vi icke varit glada som i denna natt? 
<sec/>
Då skall jag svara dem: 
<sec/>
Munken har bestulit eder. –» 
<sec/>
»Omé! De skola skrämma mina trastar och min lilla Clarice!» 
<sec/>
23 maj 1498. 
<sec/>
Man säger att bekännelseskriften är undertecknad med: Jag fra Jeronimo från Ferrara. 
<sec/>
Biagio, som lyckats kasta en blick i handlingarna, har likväl icke kunnat upptäcka någonting dylikt. 
<sec/>
De »Åtta» – en af dem höll sig borta – hafva i dag afkunnat domen. Sedan de apostoliska kommissarierna degraderat och till den världsliga rättvisan utlämnat fra Girolamo från Ferrara, fra Salvestro från Firenze, fra Domenico från Pescia, skola nämnda munkar offentligen hängas och brännas, på det att deras själar måtte skiljas från kropparna. – Och skall detta ske i Herrarnas och de apostoliska Kommisariernas närvaro. 
<sec/>
Påfven har befallt en af munkens varmaste anhängare, biskopen af Vasona, att förrätta degraderingen, utesluta fra Girolamo ur Kyrkans gemenskap. Biskopen af Vasona har beslutat ställa sig den påfliga befallningen till efterrättelse. 
<sec/>
Man har delgifvit fångarna domen. 
<sec/>
Salvestro Maruffi jämrade sakta som ett barn i sömn. 
<sec/>
Fra Domenico däremot mottog sin dödsdom med stor glädje och tillfredsställelse. Men han begärde att blifva bränd lefvande. 
<sec/>
Savonarola åhörde sin dom utan att gifva ifrån sig ord eller tecken. Han låg på knä inför den Korsfäste och ville icke blifva störd. Fångvaktaren ville gifva honom aftonvard. Han svarade häftigt: nej. Men tillade ödmjukt: 
<sec/>
»Käre broder, det är själen och icke kroppen jag måste stärka.» 
<sec/>
Genom Tempel-sällskapets utskickade lät han bedja Herrarna, att de måtte tillstädja ett sista samtal mellan honom och hans medfångar. 
<sec/>
Denna bön väckte stor oro. Man fruktade någon snara. Ja, jag tror, att man till och med fruktade ett underverk. – 
<sec/>
Niccolini afbröt dock dessa underliga förhandlingar genom att å Tempel-sällskapets vägnar bestämdt fordra, att den dödsdömdes sista önskan blefve uppfylld. Det tycks som om Herrarna känt sig en smula skamsna. Någon vidare invändning gjordes icke. 
<sec/>
Sedan fångarna biktat och erhållit absolution af en viss benediktinermunk, fördes de till Stora Rådets sal. 
<sec/>
Fra Domenico skyndade fram till sin mästare. Salvestro visade sig skygg och vågade icke möta priorns blick. 
<sec/>
Savonarola sade till fra Domenico: 
<sec/>
»Jag vet, att du begär att blifva bränd lefvande. Det är icke bra. Vi hafva icke rätt att välja dödssätt. Veta vi månne, om vi hafva styrka nog att ståndaktigt lida den död, till hvilken vi äro dömda? Det beror icke af oss utan af Herrens nåd.» 
<sec/>
Därefter vände han sig till Salvestro och sade: 
<sec/>
»Om dig vet jag, att du ämnar försvara din oskuld inför folket. Jag befaller dig att öfvergifva denna tanke, jag befaller dig att följa vår herre Jesus Kristus’ exempel, som icke ens från korset ville tala om sin oskuld.» 
<sec/>
Hvarken Domenico eller Salvestro svarade med ord. De föllo på knä inför fra Girolamo, som gaf dem välsignelse. 
<sec/>
Därefter fördes hvar och en till sitt fängelse. 
<sec/>
Baccio är hos mig och skall följa mig till Palatset. Han berättar följande: 
<sec/>
När fra Girolamo åter inträdt i sitt fängelse, gick han först bort till krucifixet och kysste den Korsfäste upprepade gånger, som om han velat tacka för något mycket stort och godt. 
<sec/>
Niccolini, som satt på en bänk under fönstret, sade: 
<sec/>
»Vill du icke hvila, fader? Det är sent.» 
<sec/>
Savonarola svarade: 
<sec/>
»Ja, det är sent, och jag är mycket trött.» 
<sec/>
Därpå närmade han sig Niccolini med vacklande steg. Denne ville skynda till hans hjälp, men han gaf honom ett tecken, att han skulle blifva sittande. 
<sec/>
Och fra Girolamo sjönk ned inför honom och stödde sitt hufvud mot hans knän. 
<sec/>
Fra Girolamo sof mer än en timme. Hans sömn var lugn. Ett par gånger rörde han på läpparna, men Niccolini kunde icke höra hvad han sade i drömmen. 
<sec/>
Han vaknade och tycktes förvånad öfver sin sömn. 
<sec/>
»Jag borde ha vakat,» sade han småleende. 
<sec/>
Han började tala om Firenze och om de olyckor, som skola drabba denna stad. Han bekräftade, hvad han förut har sagt och tillade: 
<sec/>
»Minns, att när detta inträffar, skall det finnas en påfve, som kallas Clemens.» – 
<sec/>
Sedan han ånyo förrättat andakt, begärde han, att han och hans medfångar måtte undfå Herrens Lekamen. 
<sec/>
De tre fångarna sammanfördes i ett angränsande rum. 
<sec/>
Fra Girolamo tog själf hostian och hållande den med båda händer, sade han: 
<sec/>
»Herre, jag vet, att du är denna odelbara Treenighet: Fader, Son och Helig Ande. Jag vet, att du är det eviga Ordet, som nedsteg i Marias sköte. Jag vet, att du på korset gjutit ditt blod för våra synder. Jag ber dig förlåta mina synder och rena mig med ditt blod. Jag ber dig förlåta den förargelse, jag väckt i denna stad, den skada, jag har gjort. Jag ber dig äfven förlåta de synder, om hvilka jag icke är medveten.» – 
<sec/>
De samlade sig utanför mitt fönster och ropade: 
<sec/>
»Skrymtare! Skrymtare!» 
<sec/>
Clarice gaf mig icke min aftondryck. 
<sec/>
Jag hörde kärlekssånger, jag hörde älskogsrop, jag hörde kvinnornas skratt, jag hörde dem skrika. 
<sec/>
Jag stängde porten med dubbla lås och sköt för luckorna. 
<sec/>
Älskade, jag finner icke glädje, icke frid. 
<sec/>
Är jag skyldig till den rättfärdiges olycka, må de rättfärdiges Gud straffa mig. 
<sec/>
Jag fruktar icke straff. Jag fruktar endast dagarnas längd och nätternas längd. 
<sec/>
Icke heller ångrar jag, hvad jag har gjort. Jag ångrar endast, att jag icke är lycklig. 
<sec/>
Jag fryser. 
<sec/>
Jag kan icke hafva dig kär, du kära, ty du är icke hos mig. Du är död, kära. Hur många gånger skall jag upprepa det? Du är död, kära. 
<sec/>
Jag fryser. 
<sec/>
Men om jag går ut på ängen och samlar blommor, och om jag gifver blommor åt din härskarinna, blommornas Drottning, kanske skall hon finna behag däri? 
<sec/>
Kanske skall hon sända dig i drömmen – 
<sec/>
Berättelse om den afrättning, som försiggick på Torget i Firenze den tjugufjärde dagen i maj månad år 1498, hvarvid bröderna af San Domenicos orden: Girolamo från Ferrara, Domenico från Pescia och Salvestro från Firenze ljöto döden. 
<sec/>
Nästan midt på Torget hade man uppfört ett bål och en galge i form af ett kors, från hvars armar nedhängde tre snaror. Mellan galgens fotställning och Palatsets estrad gick en bro, på hvilken de lifdömda skulle föras. 
<sec/>
Tätt invid det stenlejon, som uppbär Republikens vapen, hade man rest en tribun, afsedd för gonfalonieren och de »Åtta», till vänster om denna en tribun, afsedd för de apostoliska kommissarierna, till vänster om denna en tribun, afsedd för biskopen af Vasona. 
<sec/>
De många människor, som samlats på Torget för att åse dessa munkars död, uppförde sig ganska anständigt. Med undantag dock af en skara sällar och dåliga kvinnor, som trängde sig ända fram till bålet och betedde sig mycket illa. Det lyckades likväl stadsvakenstadsvakten att förhindra svåra oroligheter. 
<sec/>
Ämbetsmännen intogo sina platser. Några af de närmast stående hälsade dem med handklappningar. Detta tycktes i hög grad förskräcka biskopen af Vasona. Han blef mycket blek och sökte dölja sig för folket. 
<sec/>
Nu stego de lifdömda nedför trapporna. Men vid stora porten hejdades de af en munk från Santa Maria Novella, hvilken bjöd dem att aflägga ordensdräkten. Så skedde. 
<sec/>
Fra Girolamo kysste sin dräkt och sade: 
<sec/>
»Heliga klädnad, hur längtade jag icke efter dig! I sin nåd skänkte Gud mig denna dräkt, och intill denna stund har jag bevarat den utan fläck,. Jag öfvergifver dig icke, men man tar dig ifrån mig.» 
<sec/>
Fångarna ställdes nu inför biskopen af Vasona, som tydligen var mycket upprörd. Han befallde, att de skulle iföras sina ordensdräkter för att åter beröfvas dem. 
<sec/>
Härpå tog biskopen – alltjämt utan att se upp – fra Girolamo i armen och sade med darrande röst: 
<sec/>
»Separo te ab Ecclesia militante atque triumphante.» 
<sec/>
Hvilket betyder: 
<sec/>
»Jag skiljer dig från den stridande och från den triumferande Kyrkan.» 
<sec/>
Fra Girolamo svarade med fasthet och förtröstan: 
<sec/>
»Från den stridande men ej från den trium ferande. Ty det står icke i din förmåga.» 
<sec/>
Francesco Romolino meddelade dem därefter syndernas förlåtelse, och frågade dem, om de ville mottaga Kyrkans absolution. De svarade genom att ödmjukt böja sina hufvuden. 
<sec/>
De »Åtta» skredo till slutlig omröstning och den enhälligt fällda domen upplästes. 
<sec/>
Fångarna fördes öfver bron. De ömkliga och fördärfvade människor, som trängt sig fram ända till galgen, öfveröste dem med skällsord och fula tillmälen. Men hvarken fra Girolamo eller Domenico, som strålade af glädje, eller ens den stackars Salvestro förlorade härigenom modet. En barmhärtig människa ropade några medlidsamma ord. En människa i prästdräkt närmade sig priorn och frågade: 
<sec/>
»Hur är du till mods, martyr?» 
<sec/>
Fra Girolamo svarade: 
<sec/>
»Herren har lidit så mycket för min skull.» 
<sec/>
Bödeln gaf Salvestro ett slag i ryggen. Han skyndade uppför stegen och snaran lades kring hans hals. I samma ögonblick han störtades från stegen, ropade han: 
<sec/>
»I dina händer, Herre, befaller jag min själ!» 
<sec/>
Bödeln skyndade att binda den döende med järnkedja. 
<sec/>
Fra Domenico hade under tiden börjat sjunga: Te Deum. Men Tempeltjänaren, som åtföljde honom, bad att han måtte sänka rösten. Han svarade: 
<sec/>
»Ja, om äfven du vill sjunga med låg röst.» 
<sec/>
De sjöngo båda. När bödeln närmade sig, afbröt fra Domenico sången och sade: 
<sec/>
»Detta skall du minnas: Fra Girolamos profetior skola alla gå i uppfyllelse. Vi dö oskyldiga.» 
<sec/>
Då han klättrade uppför stegen, såg han ut som en ung gosse. Han rörde sig hastigt, ifrigt. Man kunde icke upptäcka spår af fruktan eller sorg. 
<sec/>
Nu tändes många facklor och vakterna kunde knappast försvara bålet. 
<sec/>
Snaran lades kring fra Girolamos hals. 
<sec/>
Någon ropade: 
<sec/>
»Nu, profet, är det hög tid att göra underverk!» 
<sec/>
Bödeln gjorde skändliga saker med hans kropp. Herrarna sände bud, att han genast skulle upphöra härmed. Och han skyndade att fastgöra kroppen med järnkedjan. 
<sec/>
Bålet antändes. 
<sec/>
Någon ropade:  
<sec/>
»Du ville bränna mig, men nu är det jag, som bränner dig!» 
<sec/>
En häftig vindstöt tryckte lågorna mot marken. Många trodde, att detta skedde genom under och de ropade: 
<sec/>
»Underverk! Underverk!» 
<sec/>
Lågorna stego dock åter rakt upp och började förtära liken. 
<sec/>
Fra Girolamo rörde sig af och an i lågorna. Plötsligt brast repet, som band hans händer. 
<sec/>
Han lyfte sin högra hand. 
<sec/>
Barnen började skrika och skratta. Denna tidiga vackra morgon gaf Gud dem en ny, förunderlig leksak, som skrämde och tjusade dem. 
<sec/>
De kastade sten på den döde. 
<sec/>
Alltjämt höll fra Girolamo sin högra hand lyftad. 
<sec/>
Några fromma kvinnor föllo på knä och mottogo hans välsignelse. 
