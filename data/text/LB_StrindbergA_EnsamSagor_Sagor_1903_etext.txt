<title>ENSAM</p><title>SAGOR</p>
<chaptername>SAGOR</chaptername>

<chapter/>

<chaptername>I MIDSOMMARTIDER</chaptername>

<sec/>
I midsommartider, då jorden står brud i Nordanlanden, då marken hon gläds, då källan ännu springer, då ängens blommor stå raka och fåglarne sjunga, det var då som duvan kom från skogen och satte sig utanför stugan där den nittioåriga modren låg till sängs. 
<sec/>
Den gamla hade legat i tjugo år, och hon kunde se genom fönstret allt som skedde på gården den hennes två söner brukade. Men hon såg världen och människorna på sitt särskilda sätt, ty fönsterrutorna voro anlupna i alla regnbågens färger; hon behövde bara vända litet på huvudet, så syntes allting efter vartannat i rött, gult, grönt, blått, gridelint. Var det sålunda en vinterdag, då träden stodo i rimfrost som om de buro vita silverlöv, så vände hon huvudet på kudden, och träden blevo gröna; det var sommar, åkern blev gul, himlen blev blå; även om den var grå i sig själv. På det sättet tyckte hon sig kunna trolla, och hon hade aldrig tråkigt. Men de trolska rutorna hade även en annan gåva; ty de voro buktiga, så att de visade det som var utanför, ibland förstorat, ibland förminskat. 
<sec/>
När sålunda hennes stora son kom hem och var stygg, skrikande ute på gården, så önskade modren honom liten och snäll igen; och straxt såg hon honom så liten. Eller när barnbarnen kommo tultande därute, och hon tänkte på deras framtid, så – ett, tu, tre – kommo de in i förstoringsglaset, och hon såg dem fullväxta, stora människor, jättar riktiga. 
<sec/>
Men när sommarn gick in, då lät hon öppna fönstret; ty så vackert som det då var därute kunde icke rutorna visa det. Och nu på midsommarafton då det var som aldra vackrast, låg hon och såg utåt ängen och hagen, då duvan tog upp sin sång. Hon sjöng så fagert om Jesu Krist och om himmelrikets glädje och härlighet, och hon bjöd alla välkomna som voro betungade och fått nog av detta livets vedermödor. 
<sec/>
Den gamla hörde, men hon tackade stor tack, ty jorden var i dag så skön som själva himlen, och hon önskade sig icke bättre. 
<sec/>
Då flög duvan över ängen upp i berglunden, där bonden stod och grävde brunn. Han stod djupt ner i jorden med tre alnar över huvudet, alldeles som i sin grav. 
<sec/>
Duvan satte sig i en gran och sjöng om himmelrikets glädje, viss att mannen nere i jorden som varken såg himmelen, havet eller ängen, skulle längta dit upp. 
<sec/>
– Nej, sade bonden, jag måste först gräva brunn; ty annars får icke min sommargäst vatten, och då flyttar den lilla olyckliga frun med sitt barn. 
<sec/>
Duvan flög ner i stranden, där bondens bror höll på att ta upp nät; och hon satte sig i vassen att sjunga. 
<sec/>
– Nej, sade bondens bror, jag måste skaffa mat i huset, annars skrika barnen av hunger! Senare! senare! Tids nog med himmelen! Livet först och döden sen! 
<sec/>
Duvan flög upp till storstugan där den lilla olyckliga frun bodde för sommaren. Hon satt nu på verandan och sydde på handmaskinen. Vit som en lilja var hon i ansiktet under den röda filthatten, som lik en vallmo låg på hennes svarta hår, svart som ett sorgflor. Hon skulle sy ihop ett vackert förkläde åt lillan att begagnas på midsommarafton, och barnet satt vid hennes fötter på golvet och klippte sönder tyglappar hon fått. 
<sec/>
– Varför kommer inte pappa hem? frågade lillan. 
<sec/>
Det var just den svåra frågan, som den unga modren icke själv kunde svara på, och sannolikt icke fadren heller, där han i främmande land vallade sin sorg, som var dubbelt så stor som modrens. 
<sec/>
Symaskinen gick illa, men den stack och stack; så många nålstygn som ett människohjärta kan tåla, innan det alldeles förblöder; och varje stygn band tråden ändå fastare – så underligt! 
<sec/>
– Jag vill gå till byn i dag, mamma! sade lillan, och jag vill se solen, för här är så mörkt. 
<sec/>
– Du skall få gå till solen i eftermiddag, mitt lilla barn! 
<sec/>
Där var nämligen mörkt mellan de höga klipporna på denna stranden av ön, och stugan stod mitt ibland svarta granar, som skymde utsikten, även åt havet. 
<sec/>
– Och så vill jag att du skall köpa mycket leksaker åt mig, mamma. 
<sec/>
– Barn, vi ha så litet att köpa med! svarade modren och böjde huvudet djupare mot bröstet. 
<sec/>
Och det var sanningen, ty välståndet hade förbytts i svårigheter; ingen tjänare hade de på sommaren, och modren måste göra allt själv. 
<sec/>
Men när hon nu såg barnets sorgsna min, lyfte hon upp henne i sitt knä. 
<sec/>
– Tag mamma om halsen! sade hon. 
<sec/>
Lillan gjorde så. 
<sec/>
– Giv mamma en kyss! 
<sec/>
Hon fick den av en liten halvöppen mun som en fågelunges; och när modren erhöll en blick ur dessa ögon blåa som linets blomma, då återstrålade hennes sköna ansikte av barnets harmlösa oskuld och hon såg själv ut som ett lyckligt barn i solsken. 
<sec/>
– Här sjunger jag inte om himmelrik, tänkte duvan, men kan jag tjäna dem, skall jag. 
<sec/>
Och så flög hon till Sol-byn, där hon hade förrättning. 
<sec/>
Nu blev det eftermiddag; den lilla frun tog korgen på armen och barnet i handen för att gå. Hon hade aldrig varit i byn förr; men hon visste att den låg åt solnedgången, på andra sidan ön; och bonden hade sagt att det var sex gärdsgårdar med sex grindar innan man kom fram. 
<sec/>
Och så gingo de. 
<sec/>
Först kom en gångstig med stenar och trärötter, så att lillan måste bäras, och det var tungt nog. Läkarn hade förbjudit barnet att anstränga sin vänstra fot, ty den var så vek att den lätt kunde växa krokig. 
<sec/>
Den unga modren dignade under sin kära börda, och svettdropparna pärlade ned för hennes ansikte, ty det var hett i skogen. 
<sec/>
– Jag är så törstig, mamma, klagade den lilla flickan. 
<sec/>
– Älskade barn, giv dig till tåls, så får du vatten när du kommer fram. 
<sec/>
Och hon kysste den lillas torra små läppar, och då log barnet glömmande sin törst. 
<sec/>
Men solen brände och luften stod still i skogen. 
<sec/>
– Nu får du försöka gå litet, sade modren, och satte ner barnet. 
<sec/>
Men den lilla foten vek sig, och barnet kunde icke gå. 
<sec/>
– Jag är så trött mamma! klagade barnet och satte sig ner för att gråta. 
<sec/>
Men på marken växte de vackraste små klockor av rosenrött, som doftade mandel; och barnet hade aldrig sett sådana små blommor förr; och så log hon igen så att modren blev stärkt i sitt sinne och kunde fortsätta vägen med barnet på armen. 
<sec/>
Nu voro de vid första grinden, och gingo genom den, samt lade hanken noga på. 
<sec/>
Då hördes ett skrik som ett högt gnäggande; och en lös häst rusade fram, ställde sig mitt på vägen och skrek; och vid hans skrik svarades i skogen från höger och vänster och runtom; och det dånade i marken, knakade i grenar, och smällde i stenar. Och de övergivna stodo där mitt ibland en skara lösa hästar. 
<sec/>
Barnet gömde sitt ansikte vid modrens bröst och hennes lilla hjärta pickade av ångest som ett ur. 
<sec/>
– Jag är så rädd! viskade hon. 
<sec/>
– O gud i himlen, hjälp oss! bad modren.  
<sec/>
Då hördes en solsvärta sjunga ini granarne; och se, i samma stund sprungo hästarne sin väg åt olika håll; och det blev tyst igen. 
<sec/>
Så uppnådde de den andra grinden, och lade på hanken. 
<sec/>
Där låg ett trädesgärde, och solen brände hetare än i skogen. Jordkokorna lågo gråa i långa rader; men i en sluttning sågo de plötsligen kokorna röra sig, och det var ryggarne av en fårahjord. 
<sec/>
Får äro ju snälla djur, lammen i synnerhet, men gumsen är icke att leka med, utan han är en okynnig en, som gärna anfaller dem som honom intet ont gjort. Och nu kom han mitt i vägen, hoppande över diket. Han böjde huvudet och gick baklänges. 
<sec/>
– Jag är så rädd, mamma, sade den lilla och hennes hjärta bultade. 
<sec/>
– O gud nådig i himlen hjälp oss, suckade modren, och såg bedjande uppåt det blåa valvet. 
<sec/>
Och där vilade, fladdrande som en fjäril, en liten lärka; och när hon började sjunga, försvann gumsen bland de grå kokorna. 
<sec/>
Så kommo de till tredje grinden. Nu började marken sänka sig; det blev vått om fötterna, och där var ett kärr. Tuvorna sågo ut som små gravar med vita blommor på, ullblommor eller bomullsblommor; och det gällde att gå rätt för att icke sjunka ner i dyn. Där växte svarta bär, som voro giftiga, och dem ville barnet plocka; men fick icke lov, och därför blev hon ledsen, ty hon förstod icke vad giftigt var. 
<sec/>
Som de gingo, märktes något vitt skynke som drogs fram mellan träden; solen gömdes, och det blev ett vitt mörker omkring dem som var hemskt. 
<sec/>
I det vita stack nu fram ett huvud med vit stjärna och två krokiga horn, och så råmade huvudet. Och där syntes flera huvuden, många, och de kommo allt närmare. 
<sec/>
– Jag är rädd, mamma, viskade barnet. Jag är så rädd. 
<sec/>
Modren tog ett steg åt sidan, och sjönk ner emellan två tuvor i träsket. 
<sec/>
– O gud, store, nådige, förbarma Dig! ropade modren ur djupet av sin själ. 
<sec/>
Och nu hördes vinden, den starka havsvinden gå fram genom skogen; träden böjde sig ödmjukt inför den store anden; och en ung tall lutade sig ner; det viskade något från dess krona i den övergivnas öra; och när hon med ena handen fattat i en gren rätade tallen ut sig och lyfte den förtvivlade ur dyn. 
<sec/>
Dimman var bortblåst i detsamma; solen sken igen, och de stodo vid den fjärde grinden. Men modren som förlorat sin hatt, torkade barnets tårar med sitt svarta hår, och när lillan log däråt, då sken det i det arma modershjärtat; hon glömde allt överståndet ont så att hon fick nya krafter till att hinna den femte grinden. 
<sec/>
Då ljusnade det i sinnet, ty hon såg röda tegeltak och flaggor; och utmed vägen växte snöbollsbuskar och vilda rosor, två och två, alldeles som om de hållit av varandra, den vita snöbollsbusken och den skära vildrosen. 
<sec/>
Lillan kunde nu gå; och hon plockade korgen full med blommor, som dockan Lisa skulle sova i om midsommarsnatten för att få vackra drömmar. 
<sec/>
Så lekte de fram sin väg, sorglösa igen, ty de hade bara en björkhage kvar, så voro de framme. Nu steg vägen uppåt en liten backe; och som de kommit upp, och krökte åt höger, stod tjuren mitt på vägen. 
<sec/>
Det var omöjligt att fly, och förkrossad föll modren ner på knä, lade barnet på marken framför sig, böjde huvudet skyddande över, så att det långa håret hängde som ett svart dok; och med sträckta händer bad hon en tyst bön. Från hennes panna droppade ångestsvetten som röda blodsdroppar ner på marken. 
<sec/>
– O gud, bad hon; tag mitt liv, men skona den lillas! 
<sec/>
Då hörde hon vingslag i luften; och när hon såg upp, flög en vit duva inåt byn, men tjuren var borta. 
<sec/>
När hon såg efter sitt barn, satt den lilla vid vägkanten och plockade smultron, så röda som blodsdroppar; och då förstod hon var de kommit ifrån. 
<sec/>
De gingo genom sista grinden, och vandrade inåt byn. 
<sec/>
I sol låg den, vid en grön vik, under stora lindar och lönnar; och på en kulle syntes den vita kyrkan med den röda klockstapeln; prästgården i syrener, posthuset i jasminer och trädgårdsmästarns under en stor ek. Allt låg där så ljust; flaggorna blåste ut; små båtar kantade stränder och bryggor, och det syntes att det var midsommarafton. 
<sec/>
Men de mötte ingen människa. Nu skulle de först gå till handelsboden att handla, och där skulle lillan också få dricka. 
<sec/>
När de kommo dit, var boden stängd. 
<sec/>
– Jag är så törstig, mamma, klagade barnet. 
<sec/>
De gingo till posten! – Där var stängt. 
<sec/>
– Jag är så hungrig, mamma. 
<sec/>
Modren var stum, ty hon förstod icke varför det var stängt på en vardag och varför inga människor syntes. Hon gick till trädgårdsmästarn. Där var stängt, och en stor hund låg framför porten. 
<sec/>
– Jag är så trött mamma. 
<sec/>
– Det är jag också, mitt barn, men vi måste söka en dryck vatten.  
<sec/>
Och de gingo, i gård ur gård; men det var stängt överallt; och barnet kunde icke gå längre, ty dess lilla fot var trött så att hon haltade. När modren såg den lilla vackra gestalten lutad på sned, då tröttnade hon också, och satte sig i vägkanten med barnet i knä. Och den lilla somnade. 
<sec/>
Då hördes en duva sjunga i syrenbuskarne, och hon sjöng om himmelrikets glädje och om jordens eviga sorg och kval. 
<sec/>
Men modren såg på sitt sovande barn och på dess lilla ansikte, som var infattat i huvan av vita spetsar likt blombladen på den vita liljan. Och hon tyckte sig äga himmelriket i sina armar. 
<sec/>
Men barnet vaknade och begärde dricka. 
<sec/>
Modren förblev stum. 
<sec/>
– Jag vill gå hem, mamma, klagade den lilla. 
<sec/>
– Samma rysliga väg tillbaka? Aldrig! Hellre går jag i sjön, svarade modren. 
<sec/>
– Jag vill gå hem! 
<sec/>
Modren reste sig. Hon hade i fjärran sett unga björkar sticka upp bakom en kulle; och under det hon betraktade dem, började träden att röra sig och gå. Då förstod hon att där funnos människor som brutit björklöv till midsommarns lövsalar; och hon tog sin väg ditåt, där hon skulle finna vatten. 
<sec/>
På vägen dit märkte hon en liten stuga innanför ett grönt staket med vit grind; där stod dörren öppen och inbjöd så vänligt. Hon gick in genom grinden och kom i en trädgård med pioner och akelejor. Nu märkte hon att gardinerna voro nere för fönstren; och alla gardinerna voro vita. Men ett fönster i vindskupan stod öppet, och mellan ett par balsaminer stack en vit hand ut viftande med en liten vit duk, som om den viftade åt en som skall resa. 
<sec/>
Hon gick fram till stugukvisten; och där låg i det höga gräset en krans av grönt myrtenris med vita rosor. Men den var för stor att vara en brudkrans. 
<sec/>
Så steg hon in på svalen, och frågade om någon var inne. 
<sec/>
Då intet svar hördes, gick hon in i stugan. På golvet stod, mitt i en skog av blommor, en svart stoftkista med silverfötter. Och i kistan låg en ung flicka med en brudkrona på huvudet. 
<sec/>
Väggarne i rummet voro av nya furubräder, endast oljefernissade så att alla kvistarne syntes. Och i de ovala kvisthålen syntes de mörka tvärsågade kvistarne som ögonstenar. 
<sec/>
Barnet märkte först de sällsamma väggarne och sade: 
<sec/>
– Se så mycket ögon, mamma. 
<sec/>
Ja där fanns alla slags ögon; stora vältaliga, allvarliga sådana; små skinande barnaögon med ett leende i vrån; onda ögon som visade för mycket av det vita; öppna, vakande ögon, som forskade ini hjärtat; och där satt ett stort milt modersöga, som såg kärligt på den döda flickan; och i det ögat hängde en klar tår av furukåda som av den nedgående solens strålar gnistrade i rött och grönt likt en diamant. 
<sec/>
– Sover flickan? frågade barnet som nu fått syn på den döda. 
<sec/>
– Ja, hon sover. 
<sec/>
– Är det en brud, mamma? 
<sec/>
– Ja, det är en brud. 
<sec/>
Modren hade känt igen henne! Det var den flickan, som skulle stå brud till midsommar, när sjömannen kom hem; men när sjömannen skrev, att han först kunde komma till hösten, så brast hennes hjärta; ty hon ville icke vänta till hösten, då träden fällt löven och stormarne börjat gå. 
<sec/>
Hon hade lyssnat på duvans sång, och förstått den. När nu den unga modren gick, visste hon vart hon skulle gå. 
<sec/>
Hon ställde den tunga korgen ifrån sig utanför grinden och tog barnet i sina armar; styrde stegen ut i nästa äng, som skilde henne från stranden. Det var ett hav av blommor som susade och viskade om hennes vita kjortel, vilken färgades av alla slagen frömjöl; humlor, bin och fjärilar lyfte på vingarne och flögo framför sjungande i ett enda brokigt guldmoln. Ner mot stranden gick hon med lätta steg. 
<sec/>
Då såg hon ut på viken en vit segelbåt komma med spända segel rätt ner mot bryggan, men det syntes ingen vid styret. Och hon vadade vidare, badande i blommor och blomsterdoft, så att hennes vita kjortel såg ut som en blomstersäng men med mycket finare färger. 
<sec/>
Nere i strandens pilar stannade hon; där satt ett fågelbo mellan stam och gren; och när trädet gungade för aftonvinden, vaggades tre små dunungar, som lillan straxt ville klappa. 
<sec/>
– Nej mitt barn, sade modren; rör aldrig vid fågelbon. 
<sec/>
Och just när de stodo i strandstenarne, landade den vita båten, alldeles vid deras fötter, men där fanns ingen människa i den. 
<sec/>
Då tog hon barnet och steg ombord. Och genast vände båten och styrde ut ur viken. 
<sec/>
När de seglade under kyrkudden, började alla klockorna ringa, men så hurtigt och glädjefullt. 
<sec/>
Och båten gled ut ur viken och kom ut på fjärden, där öppna havet syntes. 
<sec/>
Den lilla flickan lyste av fröjd, ty vattnet var så blått och lugnt; och det var icke vatten mer som de åkte i, utan det var linblommor, som barnet plockade med sin utsträckta hand. 
<sec/>
Och blommorna böjde sig och reste sig som små vågor viskande mot båtkanten. Oändlig syntes lin-åkern breda sig framför dem; men så sveptes de in i en vit dimma och de hörde riktigt vågskvalp. Men ovanifrån dimman klingade lärkors sång. 
<sec/>
– Hur kan lärkorna sjunga på havet? frågade lillan. 
<sec/>
– Havet är så grönt att lärkorna tro det är en äng, svarade modren. 
<sec/>
Nu skingrades dimman igen; himlen var blå som en linåker och lärkorna höjde sig. 
<sec/>
Då fingo de se, rätt ut i havet, en grönskande ö med vita sandstränder, där vitklädda människor vandrade hand i hand. Och den nedgående solen belyste det gyllne taket på en pelargång, där vita eldar brunno under heliga offerskålar; och över den grönskande ön sträckte sig en regnbåge i rosenrött och vassgrönt. 
<sec/>
– Vad är det mamma? 
<sec/>
Modren kunde icke svara. 
<sec/>
– Är det himmelrik som duvan sjöng om? Vad är himmelrik, mamma? 
<sec/>
– Det är ett ställe, barn, där alla människor äro vänner, svarade modren; där ingen sorg och ingen ofrid är. 
<sec/>
– Då vill jag komma dit, sade barnet. 
<sec/>
– Det vill jag också, sade den trötta, övergivna, prövade modren. 
<chapter/>

<chaptername>STORA GRUSHARPAN</chaptername>

<sec/>
Det låg en gång en ålkusa med sin son nere på sjöbotten invid ångbåtsbryggan, och såg på hur en gosse gjorde i ordning sitt spö för att meta. 
<sec/>
– Se på den! sa’ ålkusan, så ska du få lära dig världens ondska och försåt – – –  Se nu på’n; han har en piska i hand’; och så kastar han ut snärten; där är den! Så kommer kläppen som drar neråt; där är den; men så kommer haken med en orm på! Det är den som du inte ska ta i mun, för då är du fast! Nå, det är bara dumma abborrar och mörtar som låter narra sig. Så nu vet du det! 
<sec/>
Men nu började tångskogen med musslor och snäckor att gunga och det hördes ett plaskande och trummande, och så sköt en stor röd valfisk fram över deras huven; han hade en stjärtfena lik en korkskruv som han arbetade med. 
<sec/>
– Det är ångbåten! sa’ den gamla ålkusan. Maka åt dig! 
<sec/>
Ja, så blev det ett fasans buller däroppe. Det trampade och klampade när de byggde bro på två sekunder mellan båten och land. Men det var svårt att se, för de släppte ut sot och oljor däruppe. 
<sec/>
Det var något mycket tungt på bron så att den skrek, och några karlar satte i att sjunga: 
<sec/>
– Åh baxa med den! – För hej! hej med den! – Åh! samsa tag! – För hå, hej med den! – Åh, jämka m’en! – För hej med den! 
<sec/>
Nu skedde något som var alldeles obeskrivligt. Först lät det som när sextio dalkarlar spräcka ved; så öppnades en grop i vattnet som räckte ända ner på sjöbotten, och mellan tre stenar stod ett svart skåp som sjöng och spelte så det klingade och klangade, alldeles intill ålkusan och hennes son, vilka gåvo sig ut på djupet. 
<sec/>
Nu hördes en röst oppifrån som skrek: 
<sec/>
– Tre famnars vatten! Det går inte! Låt en ligga, för det lönar inte ta opp det gamla skrället som kostar mer i lagning än det är värt. 
<sec/>
Det var bergmästarn som fått sin pianino i sjön. 
<sec/>
Så blev det tyst; stora rödfisken slog sig ut med skruvfenan, och det blev ändå tystare. Men när solen gått ner, började blåsten; svarta skåpet ner i tångskogen gungade och dunkade mot stenarne, och vid varje stöt spelade det till så att fiskarne i trakten kommo simmande för att se och höra. 
<sec/>
Ålkusan kom först för att skåda, och när hon kunde spegla sig i skåpet, sade hon: Det är ett spegelskåp. 
<sec/>
Det var logiskt och därför sade alla: Det är ett spegelskåp! 
<sec/>
Så kom en smörbult och luktade reda på ljusstakarne som blivit kvar, och det satt ännu ljusstumpar nedbrända i piporna. »Det här duger äta», sa’ han. »Bara inte snärten vore.» 
<sec/>
Så kom en stortorsk och lade sig på trampen, men då blev ett dånande ini skåpet, så att alla fiskarne flydde. 
<sec/>
Längre kom de inte den dagen. 
<sec/>
Till natten blev det halv storm, och spelekistan dunkade som stenläggarns jungfru ända tills soln gick upp. Då, när ålkusan kom igen med hela sällskapet, hade skåpet ändrat sig. 
<sec/>
Som ett hajgap hade locket slagit upp; där syntes en tandrad så stor så de aldrig sett maken; men varannan tand var svart. Och hela maskinen hade svällt opp i sidorna som en romfisk; bräderna slogo bukt, trampen pekade i vädret som en sparkande fot, ljusstakarnes armar knöto sig som nävar. – Den var rälig! 
<sec/>
– Det skiljer sig! skrek torsken och lade ut en fena, klar att vända! 
<sec/>
– Det skiljer sig! skrek de alla. 
<sec/>
Och nu lossnade brädena, kistan öppnade sig, och man fick se hur hon såg ut inuti; det var det roligaste av alltsamman. 
<sec/>
– Det är en katse! Gå inte dit! sa’ ålkusan. 
<sec/>
– En vävarstol är det! sa spiggen som virkar sitt bo och förstår vävarsakerna. 
<sec/>
– En grusharpa, sa abborn som brukade hållas under kalkbruket. 
<sec/>
Ja, en grusharpa var det! Men där fanns så mycket grunkor och chikaner därinne som inte var likt den där de harpa’ grus med. Det var små manicker som liknade tår i vita ullstrumpor, och när de rörde på sig så gick en fot med hundra benrangelsfinger; den gick och gick men kom aldrig ur fläcken. 
<sec/>
Det var en konstig kropp. Men spelet var slut, för benranglet kom inte åt strängarne mer, utan fingererade i vattnet som om det knackade med knogarne för att slippa in. 
<sec/>
Spelet var slut! Men då kom ett stim med spiggar, och gick mitt igenom skåpet. Och när de släpade med sina piggar över strängarne, då spelte det igen, men på ett nytt sätt, för nu voro strängarne omstämda. 
<sec/>
En rosig sommarafton straxt efter, suto två barn på ångbåtsbryggan, en gosse och en flicka. De tänkte just inte på något, kanske på lite odygd, då med ens hördes en sakta musik från sjöbotten och de blevo allvarsamma. 
<sec/>
– Hör du? 
<sec/>
– Ja! Vad är det? – De spelar skalor. 
<sec/>
– Nej det är myggen som sjunger. 
<sec/>
– Inte! Det är sjöjungfrun. 
<sec/>
– Det finns inte någon sjöjungfru, har magistern sagt. 
<sec/>
– Det vet inte magistern. 
<sec/>
– Ja men hör ändå! 
<sec/>
De hörde en lång stund och så gick de sin väg. 
<sec/>
Ett par nykomna badgäster satte sig ner på bryggan; han såg i hennes ögon som speglade hela den rosiga solnedgången och de gröna stränderna. Då hörde de musik som glasharmonika, men i nya tonarter, sådana endast de hade drömt, de som ville göra nytt på jorden. Men det föll dem icke in att söka utom sig, ty de trodde att det sjöng inom dem! 
<sec/>
Så kom ett par gamla badgäster som kände knepet; och de gjorde sig ett nöje att säga högt: 
<sec/>
– Det är bergmästarns sjunkna fortepiano. 
<sec/>
Men bara det kom nya badgäster som icke kände sveket, så suto de och undrade och gladdes åt den okända musiken, ända tills det kom några äldre badgäster och upplyste dem om sveket. Sen gladdes de icke mer. 
<sec/>
Men spelkistan låg där den låg sommaren ut; och spiggarne lärde ut sin konst åt abborrarne, som kunde bättre. Pianot blev ett abborrgrund för badgästerna; lotsarne satte nät omkring det, och en vaktmästare försökte en dag att torska i det. När han fått ner torsklinan med gamla klocklodet och skulle dra opp, hörde han en löpning i X-moll, och så satt kroken fast. Han lirka’ och röck, och slutligen fick han upp fem fingerknotor med ylle på ändarne, och det knäckte i benen som på ett benrangel. Då blev han rädd och slängde bytet i sjön, fast han visste vad det var. 
<sec/>
Så kom rötmånan, när vattnet blev varmt och alla fiskarne gingo sin väg ut på djupet för att söka det svala. Då blev musiken tyst igen. Men augusti månsken kom och badgästerna höllo regatta. I en vit båt sutto också bergmästarn och hans fru; och de roddes sakta fram och åter av sina gossar. Som de rodde på det svarta vattnet, vilket var försilvrat ovanpå med lite matt förgyllning därjämte, hörde de musik under båten. 
<sec/>
– Haha! sa bergmästarn, det är vårt gamla skrälle till piano! Haha! 
<sec/>
Men här tystnade han, då han såg sin hustru böja huvudet djupt mot bröstet, som man ser pelikanerna på bilder, liksom hon ville bita sig i barmen och dölja sitt ansikte. 
<sec/>
Det gamla pianot och dess långa historia hade hos henne väckt minnen ur djupet, från första matsalen de redde in, från första barnet som lärde spela, från långa kvällarnes ledsnad, som endast kunde förjagas med de stormande tonmassorna, vilka fick hela våningen att skaka slöheten av sig, och som stämde om lynnen och satte ny glans på själva möblerna ... Men den historien hör inte hit! 
<sec/>
När hösten var inne och första stormen gick, då kom strömmingen i tusende tusental och sam igenom spelkistan. Det var en avskedsmusik kan man tro; fisksvalor och måsar samlades för att höra. Och den natten reste spelkistan till sjös; och så var det slut med hela härligheten. 
<chapter/>

<chaptername>SJUSOVAREN</chaptername>

<sec/>
Kapellmästar Kreuzberg var en man som älskade att sova om morgnarne, både därför att han spelade i orkester om kvällarne och därför att han drack flera än ett glas bier innan han gick och lade sig. Han hade nog tänkt stiga opp tidigare men han fann ingen idé med det. Sökte han en bekant på morgonen, så sov den; ville han sätta in pengar i banken, så var den stängd; skulle han låna noter i musikhandeln så var den icke öppen, och behövde han åka i spårvagnen så hade den icke börjat köra; en droska kunde han icke få så tidigt, icke en gång sitt Rapé-snus, icke något kunde han uträtta så tidigt. Därför hade han stannat vid att sova långt ut på morgnarne, och det gjorde han som han ville, ju. 
<sec/>
Nu älskade han både sol och blommor och barn; men han fick inte bo åt solsidan för sina fina instruments skull, ty de höllo icke stämningen i soliga rum. Alltså hyrde han en våning första april och en som låg åt norr. Det tog han noga reda på, för han bar en kompass vid klock-kedjan, och han visste var Karlavagnen stod om aftnarne. 
<sec/>
Ja; och så blev det vår, och det blev varmt så att det var en riktig välsignelse att bo mot norden. Sovrummet låg bredvid salen, och där han sov höll han alltid kolmörkt med persienner, men i salen fanns inga persienner, för där behövdes de icke. 
<sec/>
Så blev det försommar och grönt. Kapellmästarn hade ätit och druckit på Hasselbacken och sov därför mycket och gott, i synnerhet som teatern hade stängt just den dagen. 
<sec/>
Emellertid, han sov nog gott, men det blev så varmt i rummet, att han vaknat eller trott sig vakna ett par gånger. En gång tyckte han att det brann i tapeten, men det kunde vara Burgundern han druckit; en gång kände han något hett i ansiktet, men det var säkert Burgundern; och därför vände han sig och somnade om. 
<sec/>
Så steg han upp vid halv-tio-tiden, klädde sig och gick ut i salen för att svalka sig med ett glas kall mjölk som alltid stod i beredskap på morgonen. 
<sec/>
Men det var inte svalt i salen i dag; där var nästan varmt, för varmt. Och den kalla mjölken var icke kall; den var ljum, obehagligt ljum. 
<sec/>
Kapellmästarn var icke någon vresig man, men han tyckte om ordning med allt. Därför ringde han på gamla Lovisa, och som han gjorde sina anmärkningar fogligt de första femtio gångerna – så tilltalade han Lovisa i en vänlig men något bestämd ton, när hon stack in huvudet i dörren. 
<sec/>
– Lovisa, sade han, du har givit mig ljum mjölk. 
<sec/>
– Nej, patron, svarade Lovisa, den var kall, men den har stått och blitt ljum. 
<sec/>
– Du har gått och eldat då! för här är varmt i rummet. 
<sec/>
Nej, Lovisa hade icke eldat; och Lovisa drog sig förnärmad tillbaka i sitt kök. 
<sec/>
Det gick väl an med mjölken, men när kapellmästarn tittade sig omkring i salen, så blev han ledsen. Han hade nämligen i ett hörn vid pianot byggt sig ett hemmets altare som utgjordes av ett litet bord med två ljusstakar av silver, ett stort fotografiporträtt av en ung kvinna, och därframför ett högt champagneglas med guldrand. 
<sec/>
I detta glas, hans bröllopsglas – han var nu änkeman – brukade han dagligen ha en röd ros stående, till åminnelse och till offer åt den som varit hans livs sol en gång. Vinter och sommar stod en ros där; och om vintern räckte den i åtta dagar, om han nämligen klippte stjälkändan och lade litet salt i vattnet. Nu hade han i går afton satt en alldeles frisk ros i vattnet, och i dag var den vissnad, skrumpen, död, lutande huvudet mot bröstet. Det var ett ont tecken. Han visste nog vilket ömtåligt släkte de här blommorna voro, och han hade märkt hos vilka människor de trivdes och icke trivdes. Han hade i minnet huru ibland, när hans maka levde, hennes ros, som hon alltid skulle ha på sitt lilla sybord, icke ville trivas utan vissnade helt oförmodat. Och han hade iakttagit att det var just då hans sol behagade gå bakom moln, som under ett dovt mullrande upplöste sig i droppar. Rosorna ville ha frid och kärleksfulla ord, och tålde icke hårda tonfall. Musik älskade de och han spelade ibland för rosorna så att de öppnade sig och logo. 
<sec/>
Nu hade Lovisa ett hårt sinne, och brukade gå och gräla för sig själv när hon städade. Och hon hade ilskna dagar ute i köket, så att såsen skar sig och all maten för övrigt fick en bismak av olust som kapellmästarn genast kunde urskilja; för han var själv ett fint instrument som kände i själen det andra människor icke känna. 
<sec/>
Han gissade genast att Lovisa hade dödat rosen; kanske hon grälat på den stackarn, eller knuffat på glaset, eller andats ont på blomman, som icke tålde sådant. Därför ringde han igen, och när Lovisa stack in huvudet, sade han, icke ovänligt, men något bestämdare än förra gången: 
<sec/>
– Vad har du gjort åt min ros, Lovisa? 
<sec/>
– Ingenting! goda patron. 
<sec/>
– Ingenting? Tror du att blomman står och dör av sig själv? Du ser ju att det fattas vatten i glaset! Det har du slagit ut. 
<sec/>
Som Lovisa var oskyldig, gick hon ut i köket och grät, för det är ju tråkigt att bli orättvist anklagad. 
<sec/>
Kapellmästar Kreuzberg som icke kunde med andras gråt, lät udda vara jämnt, och köpte en ny ros till aftonen, en riktigt frisk en, utan ståltrådar naturligtvis, för det hade hans fru aldrig kunnat lida. 
<sec/>
Och så gick han och lade sig och sov på sitt öra; tyckte nog att det brann i tapeten och att kudden var het, men somnade om igen. 
<sec/>
När han följande morgon trädde ut i salen för att göra sin andakt vid hemmets altare – så, o ve! låg rosen avbladad utmed stjälken. 
<sec/>
Han ville gripa till ringklockan, men hejdade sig, då han såg bilden av henne som hans själ älskat, ligga halvt hoprullad och nerfallen till blomglasets fot. 
<sec/>
Detta hade Lovisa icke gjort! – I sitt barnsliga sinne tänkte han: Hon, som var mitt allt, mitt samvete och min sångmö, hon ogillar mig, hon är ond på mig; vad har jag gjort? 
<sec/>
Ja, när han frågade sitt samvete, så fanns där ju, som det alltid finns små skavanker, och han beslöt att skrapa ut dem, så där småningom förstås. 
<sec/>
Och så lät han sätta porträttet i glas och ram; rosen ställde han under en glaskupa, om det nu kunde hjälpa; vilket var tvivelaktigt. 
<sec/>
Så for han på en åttadagars resa; kom hem om natten och lade sig. Vaknade ett tag som vanligt med ena ögat och tyckte att det brann i taklampan. 
<sec/>
När han sen kom ut i salen var där hett rent av, och det såg så avsigkommet ut. Gardinerna voro blekta; pianoduken hade förlorat färgen den också; notböckernas band voro skeva; fotogenen i taklampan hade dunstat omkring och hängde i en hotande droppe under ornamentet där flugorna brukade dansa; vattnet i vattenkaraffinen var varmt. 
<sec/>
Men det ledsammaste av allt: hennes bild hade också bleknat, gulnat som höstgräset! Då blev han ledsen. Och när han blev riktigt ledsen tog han till pianot eller fiolen, alltefter som ... 
<sec/>
Han satte sig denna gång vid pianot, i en obestämd avsikt att spela E-moll-sonaten, Griegs naturligtvis, och hennes sonat, den bästa och största hon visste vara kommen i världen efter Beethovens D-moll, inte därför att E följer på D, utan därför att det var så! 
<sec/>
Men pianot ville icke lyda i dag. Det var disharmoniskt, krånglade, så att han icke trodde sina fingrar eller öron vara vid humör. Men det var icke deras fel. Pianot var helt enkelt ostämt, rysligt ostämt, fastän alldeles nyligen utgånget ur stämmarens skickliga händer. Det var som förgjort, förtrollat! 
<sec/>
Då grep han fiolen; och den måste ju stämmas, förstås. Men när kvinten skulle upp i höjden, så vägrade skruven; den var fasttorkad. Och när kapellmästarn tog i med hårdhandskarne, så sprang strängen med en knall, och rullade ihop sig som ett torrt ålskinn. 
<sec/>
Det var förgjort! 
<sec/>
Men att bilden skulle blekas ut, det var ledsammast av allt, och därför drog han en slöja över altaret. Därmed kom en slöja över det vackraste i hans liv; och kapellmästarn blev ostämd, grubblande och upphörde att gå ut om kvällarne. 
<sec/>
Så led det fram åt midsommar. Dagarna blevo längre än nätterna, men som persiennerna höllo mörkt kunde icke kapellmästarn märka någon skillnad. 
<sec/>
Slutligen en natt, själva midsommarnatten vaknade han vid att salsklockan slog tretton. Det var hemskt, både för att det är ett olyckligt tal och att en klok klocka icke kan slå tretton. Nu somnade han icke om, utan låg och lyssnade. Det knäppte ut i salen, och så small det som när en möbel spricker. Straxt efter tassade det på golvet och så började klockan slå; och hon slog, slog, femtio slag, och hundrade. Det var hemskt! 
<sec/>
Men nu sköt en ljusknippa in i sovrummet och kastade ut en figur på tapeten, en underlig figur som ett hak-kors; och det kom från salsdörren. Det var således ljus tänt ute i salen. Men vem hade tänt det? Och det klingade med glas, alldeles som om gäster sutto där; champagneglas av slipad kristall; men det talades icke. Nu hördes nya ljud, som när man bärgar segel, manglar kläder, eller sådant. 
<sec/>
Kapellmästarn måste ut för att se, och befallande sin själ i den Allsmäktiges hand gick han ut. 
<sec/>
Han såg först Lovisas kamkofta försvinna genom köksdörrn; såg rullgardiner, uppdragna likväl; såg matbordet fullt med blommor i glas; o! så fullt som en gång, på bröllopskvällen när han kom hem med sin brud. 
<sec/>
Och se nu: solen, solen stod honom mitt i ansiktet, över blånande fjärdar och skogar i fjärran; solen hade gjort belysningen i salen och alla små skälmstyckena. Och det var hans födelsedag; och han välsignade solen som varit uppe så tidigt om morgnarne och spelat spratt åt sjusovaren. Och han välsignade hennes minne, som han kallat sitt livs sol. Det var icke något nytt namn, men han kunde inte hitta på bättre, och det var gott nog. 
<sec/>
Och rosen stod på hemmets altare och var alldeles frisk, så frisk som hon var, innan hon blev trött på släpet. Trött! Ja hon var icke bland de starka; och livet var henne för brutalt med alla sina knuffar och stötar! Han hörde ännu i minnet, när hon haft strykning eller rengöring, hur hon föll ner på soffan och klagade: jag är så trött! – Stackars liten, hon hörde inte hemma här, bara gav en gästroll, och så reste hon. 
<sec/>
Och hon saknade sol, sa’ doktorn, men den gången hade de icke råd till solen, ty solvåningar kosta mera. 
<sec/>
Men nu hade han sol utan att han vetat det, och han stod mitt i solen, men det var för sent. Midsommar var över och solen skulle gå sin väg igen; bli borta ett år, och komma igen! Det är så underligt alltihop! 
<chapter/>

<chaptername>LOTSENS VEDERMÖDOR</chaptername>

<sec/>
Lotskuttern låg på slaget utanför sista fyren; vintersolen hade gått ner för länge sedan och det gick hög sjö, riktig havs-sjö. Då signalerade förgasten: Seglare i lovart! 
<sec/>
Ute till sjöss syntes en brigg som brassat back, hissat lotsgös; han ville följaktligen i hamn. 
<sec/>
– Passopp! kommenderade mästerlotsen vid roret. Den där blir svår att ta i sån här sjö; men du, Viktor, vi taschar honom på lä-låring så får du kasta dig opp i riggen var du kan komma åt. ... Nu vänder vi! – Klart! – 
<sec/>
Kuttern vände fint och höll ner på briggen som låg och högg. 
<sec/>
– Konstig kropp som inte brassar fullt! – Ser ni något ljus om bord? – Nej! – Och ingen lanterna på förtopp. – Fullt! – Passopp Viktor! 
<sec/>
Kuttern kom för fullt; Viktor stod på lovarts ledstång och när en stor sjö lyfte båten nästa gång, satt Viktor uppe i briggens vant, under det kuttern gick vidare, vände och höll ner på inseglingsfyren. 
<sec/>
Viktor satt halvvägs till salningen och pustade ut innan han gav sig ner på däck. När han kom ner gick han straxt till roret där hans plats ju var, men man kan tänka sig hans förskräckelse då han icke fann någon vid ratten. Han ropade hallå, men fick intet svar. 
<sec/>
– De sitter väl och super därinne, tänkte han och gick till kajutsfönstret. Nej, där fanns ingen! Han gick för över, till kabyssen och skansen, men där fanns icke heller ett liv. Då begrep han att fartyget var övergivet, antog det var läck och att det befann sig i sjunkande tillstånd. 
<sec/>
Han tittade nu först efter lotskuttern, men den hade försvunnit i mörkret. 
<sec/>
Att styra på land var omöjligt, ty att hala brassar, gårdingar och boliner, och samtidigt stå till rors det var inte att tänka på. 
<sec/>
Här var ingenting att göra, bara låta driva fastän det drev ut till sjöss. 
<sec/>
Glad blev han inte, men en lots är beredd på allt, och nog skulle någon seglare komma förbi bara han fick ljus för att kunna ge signal. Därför gick han till kabyssen att söka tändstickor och en lanterna. Fastän sjön var mycket hög märkte han ingen rörelse på fartyget, vilket förvånade honom. Men ändå mer förvånad blev han, när han kom för om stormasten, och såg att han gick på ett parkettgolv med en lång gångmatta som var vit och blå i ett smårutigt mönster. Han gick och gick, men mattan ville aldrig ta slut, och någon kabyss såg han icke mera till. Det var hemskt visserligen, men på samma gång roligt, ty det var nytt. 
<sec/>
Mattan var icke slut, när han befann sig vid ingången till en passage med butiker som voro upplysta. Till höger stod en personvåg och en automat. Utan att tänka sig för ställde han sig på vågen och stoppade ner slanten. Som han visste att han vägde åttio kilogram, måste han le när visaren angav bara åtta kilo. Antingen pekar vågen galet eller har jag kommit till en annan planet, som är tio gånger större eller mindre än jorden, tänkte han, för han hade gått på navigationsskolan och läst astronomi. 
<sec/>
Nu skulle han se vad som låg i automaten! 
<sec/>
När slanten fallit, sprang en lucka opp och ut ur den stacks ett brev i hans hand. Det var ett vitt kuvert om det, med ett stort rött lack, men sigillet kunde han icke läsa och det var också det samma när han inte visste vem det var ifrån. Han bröt brevet emellertid och läste ... underskriften först, som man ju brukar. Där stod ... ja det ska vi få veta sedan. Nog av, han läste brevet tre gånger, och stoppade det sedan i sin bröstficka, med en mycket tankfull min; mycket! 
<sec/>
Så gick han vidare in i passagen, men höll sig numera samvetsgrant mitt på mattan. Där fanns alla möjliga slags butiker, men inte en människa syntes, varken innanför diskarne eller utanför. När han gått en stund, stannade han framför ett stort fönster innanför vilket syntes en hel utställning av snäckor. Som dörrn stod öppen klev han in. Från golv till tak voro hyllor med snäckor av alla slag samlade från jordens många hav. Ingen fanns därinne men det låg tobaksrök som en ring på luften och tycktes nyss vara utblåst av någon som roat sig med att blåsa ringar. Viktor som var en munter ture stack fingret genom ringen och sade: »Hej! nu är jag förlovad med fröken Tobak!» Då hörde han ett underligt ljud som av en klocka, men där fanns ingen klocka, utan i stället märkte han att det var en nyckelknippa som gav ljudet. En av nycklarne syntes nyss vara stucken in i kassalådan och de andra nycklarne dinglade fram och åter med pendelns regelbundna rörelse, och därmed hölls det på en stund. Så blev det tyst, och när det blivit alldeles tyst hördes ett stilla susande som när vinden går genom tackel, eller ångan strömmar genom ett smalt rör. Det var snäckorna som susade; men som de voro olika stora blevo sustonerna också av olika höjd, och det lät som en hel orkester av sus. Viktor som var född på en torsdag och därför kunde tyda fåglalåt, spetsade sin öronmussla för att fatta vad de susade, och efter en stund kunde han förstå vad de sade: 
<sec/>
– Jag har det vackraste namnet, sade en, för jag heter Strombus pespelicanus. 
<sec/>
– Jag är den vackraste! sa’ purpursnäckan, som heter Murex och något konstigt till. 
<sec/>
– Jag sjunger vackrast! sa’ tigersnäckan som kallas så, för att hon ser ut som en panter. 
<sec/>
– Tyst, tyst, tyst, sa trädgårdssnäckan, jag är den som köpes mest, för jag ligger på rabatten på sommarnöjena. De tycker jag är tråkig, men de måste ha mig ändå. Men om vintern ligger jag i vedboden i ett kålfat. 
<sec/>
– Det var ett fasligt sällskap som bara lovsjunger sig själva, mente Viktor, och för att förströ sig tog han en bok vilken låg uppslagen på disken. Som han hade ögonen med sig märkte han straxt att sidan 240 var uppe, och att kapitlet 51 började på vänstra sidan. Ovanför kapitlet stod som motto en vers ur Coleridge; och dess innehåll slog honom som en blixt. Med rodnad på kinderna och återhållen andedräkt läste han ... ja det ska vi tala om sen, men det handlade icke om snäckor, så mycket kan vi ju säga nu. 
<sec/>
Stället behagade honom emellertid och han satte sig ner, dock icke för nära kassalådan, ty det är ett farligt grannskap. Och så började han tänka över alla dessa underliga djur som gingo på sjön, de som han; varmt hade de icke på sjöbotten, men svettas gjorde de, och när de svettades kalk så blev det straxt till en ny tröja. Och de vred sig som maskar; somliga vred sig åt höger, och andra åt vänster, men det var klart, för de skulle åt något håll vrida sig, och alla kunde inte vara lika. 
<sec/>
Då hördes en röst inifrån bodkammaren genom den gröna gardinen: 
<sec/>
– Ja, det där vet vi, men det vi inte vet det är: att örats snäcka är en Helix och att småbenen på trumhinnan på håret liknar djuret ini Limnaeus stagnalis, för det står i boken. 
<sec/>
Viktor som genast förstod att han hade med en tankeläsare att göra, svarade, vänligt men brutalt, och utan att röja någon förvåning, genom gardinen, han också: 
<sec/>
– Det vet vi, men varför vi ha en Helix ini örat, det vet inte boken lika litet som snäckhandlaren kan säga ... 
<sec/>
– Jag är ingen snäckhandlare, röt den osynlige inifrån kammaren. 
<sec/>
– Vad är ni då? röt Viktor tillbaka. 
<sec/>
– Jag är ... ett troll! 
<sec/>
I detsamma gläntades på gardinerna och ett huvud stack fram så fasligt att vilken annan än Viktor skulle ha tagit till benen. Men han, som visste hur troll skulle behandlas, tittade först på det rödglödgade piphuvudet, ty så såg trollet ut där det stod och blåste ringar i gardinspringan. När en rökring kom nära, tog Viktor den på fingret och kastade den tillbaka. 
<sec/>
– Du kan kasta ring, du, sade trollet hånfullt. 
<sec/>
– Jo något, svarade Viktor. 
<sec/>
– Och inte är du rädd heller! 
<sec/>
– Det får inte en sjöman vara, för då tycker ingen flicka om honom. 
<sec/>
– Hör du, du som inte är rädd, gå lite längre in i passagen, får vi se om du inte blir rädd. 
<sec/>
Viktor som fått nog av snäckorna, begagnade tillfället att avlägsna sig utan att synas fly, och gick nu ut ur butiken, men baklänges, för han visste att man aldrig skall vända till ryggen, emedan den är ömtåligare än bröstet nånsin kan bli. 
<sec/>
Och så började han gå igen, följande den blåvita mattan. Passagen var icke rak, utan gick i krokar, så att man aldrig såg slutet på den; och alltid var där nya butiker, men intet folk; och butikägarne syntes inte. Men Viktor som lärt av erfarenheten, förstod att de höllo sig inne i bodkamrarne. 
<sec/>
När han kom till en parfymbutik som doftade likt ängens och skogens alla blommor, tänkte han: jag går in och köper en flaska eau-de-cologne till min fästmö. Sagt och gjort! Butiken var ganska lik snäckbutiken, men lukten var så stark, att han fick huvudvärk och måste sätta sig på en stol. Särskilt var det en bittermandeldoft som gav öronsusning, men lämnade en fin smak i munnen som av körsbärsvin. Viktor som aldrig var rådlös, tog upp sin mässingsdosa med spegeln, och lade in en pris grovsikt, vilket klarade opp hjärnan och tog bort huvudvärken. Därpå knackade han i disken och hojade: 
<sec/>
– Hallå, är det någon där? 
<sec/>
Intet svar följde. Då tänkte han: jag går väl in i kammarn och gör opp min affär. Han lade högra handen på disken, tog sats och var med ett hopp på andra sidan. Därpå sköt han undan gardinerna och tittade in i kammarn. Där såg han en syn, som fullständigt bländade honom. På ett långt bord med persisk duk stod först ett orange-träd med blommor och frukter, och de blanka löven liknade kamelians. I rader voro slipade kristallglas uppställda med alla jordens välluktande blommor, från jasminen, genom tuberosen, violen, konvaljen, rosen, ända ner till lavendeln. På ena ändan av bordet, till hälften dolda av orangen, såg han två små vita händer under uppkavlade klänningsärmar syssla med en liten distillationsapparat av silver, men av damen såg han icke ansiktet, och hon såg icke honom heller. Men när han märkte att hennes klänning var gul och grön, förstod han att det var en lövjerska, ty gul och grön är Sphinx-fjärilns larv som också kan förvända synen. Det som är bak hos honom ser ut som det vore fram, och där har han ett horn som enhörningen, så att han skrämmer sina fiender med det falska ansiktet, under det han äter med det som ser ut som baken. 
<sec/>
Viktor tänkte: här blir nappatag, men börja du! Mycket riktigt, vill man ha folk att tala, så tiger man bara. 
<sec/>
– Är det herrn som söker sommarstället? frågade damen och trädde fram. 
<sec/>
– Ja det är jag, svarade Viktor för att icke vara svarslös, ty han hade aldrig tänkt på något sommarnöje till vintern. 
<sec/>
Damen blev förlägen, men var skön som synden och kastade en förtrollande blick på lotsen. 
<sec/>
– Ja, det är icke värt att du söker förtrolla mig, för jag är förlovad med en bra flicka! sade lotsen och såg på henne mellan ringfingret och långfingret som häxor, när de ska döva domaren. 
<sec/>
Damen var ung och skön upptill, men nertill från midjan var det något mycket gammalt, som om hon var hoplappad av två stycken. 
<sec/>
– Nå, låt mig se på stället, sa’ lotsen. 
<sec/>
– Var så god, svarade damen och öppnade en dörr i bakgrunden. 
<sec/>
De gingo ut, och befunno sig i en ekskog. 
<sec/>
– Mitt igenom skogen, bara, så äro vi framme! sade damen och bad lotsen gå först, ty hon ville naturligtvis inte vända ryggen till. 
<sec/>
– Det är väl här som tjurn går, kan jag förstå, sade lotsen som hade tankarne med sig. 
<sec/>
– Du är väl inte rädd för tjurn? svarte damen. 
<sec/>
– Vi får väl se på’n, mente lotsen. 
<sec/>
De gingo över bergknallar och trädrötter, träsk och svedjor, fällen och milbottnar, men Viktor måste vända sig om ibland och se efter om hon var med, ty han hörde icke hennes steg; och även när han vänt sig om och hade henne framför sig, måste hans öga leta opp henne, ty hennes klänning i gult och grönt gjorde henne nästan osynlig. 
<sec/>
Slutligen kommo de till en glänta eller öppen rödja i skogen, och som Viktor stod mitt på den gröna planen, kom tjurn fram som om han stått och väntat. Han var svart, hade en vit stjärna i pannan och blod i ögonvrårna. 
<sec/>
Som ingen flykt var möjlig, fanns endast angrepp och försvar. Viktor kastade en blick på marken, och se, där låg en gärsgårdsstör nyss huggen med en klump i ändan. Den tog han opp och ställde sig i posityr. 
<sec/>
– Du eller jag! kommenderade han! Ett, två, tre! 
<sec/>
Nu började dansen. Tjurn backade först som en ångbåt, och genom näsborrarne släppte han ut ånga, rörde på svansen som en propeller; och så gick det för fullt, framåt. 
<sec/>
Det susade i luften och så small det som ett skott när stören träffade mitt emellan tjurens ögon. Viktor var med ett språng åt sidan men tjuren höll kursen för fullt. Då förändrades sceneriet; till Viktors stora förskräckelse såg han odjuret styra ner mot skogsbrynet där i en ljus klänning hans fästmö skyndade fram att möta sin fästman. 
<sec/>
Då skrek han ur djupet av sin själ: Upp i ett träd, Anna! tjuren kommer! 
<sec/>
Och så sprang han efter odjuret, slog honom på bakbenen på smalaste stället för att krossa en benpipa om det var möjligt. Och med övermänskliga krafter fick han kolossen att sjunka ner på marken. Anna var räddad och lotsen höll henne i sina armar. 
<sec/>
– Vart skall vi nu gå? sade han. Vi gå väl hem? 
<sec/>
Att fråga henne varifrån hon kom, föll honom icke in på grunder vi sedan få veta. 
<sec/>
De gingo hand i hand, gångstigen framåt och voro lyckliga vid det oväntade återseendet. Men när de gått en stund, stannade Viktor plötsligt och sade: 
<sec/>
– Vänta ett ögonblick, jag måste gå och se om tjurn, för det är synd om honom i alla fall. 
<sec/>
Då förvandlades Annas anlete och hennes ögonvrå blev blodig. Med ett vilt elakt uttryck sade hon bara: gå, jag väntar! 
<sec/>
Lotsen betraktade henne med sorgsna blickar, ty han hörde att hon talade osant. Men han följde henne. Hennes gång var så ovanlig dock, och han började frysa i hela vänstra sidan. 
<sec/>
När de gått en stund till, stannade Viktor igen. 
<sec/>
– Giv mig din hand, sade han; nej den vänstra. 
<sec/>
Då såg han att ringen icke fanns där. 
<sec/>
– Var är ringen? frågade han. 
<sec/>
– Den har jag tappat, svarte hon. 
<sec/>
– Du är min Anna, men du är icke. Det har flugit en främmande i dig. 
<sec/>
I detsamma gav hon honom en blick åt sidan, och han såg att det icke var en människas utan det var tjurens blodiga blick, och han förstod. 
<sec/>
– Vik hädan, lövjerska! sade han och spottade henne i ansiktet. 
<sec/>
Då skulle man sett! Den falska Anna skiftade hamn, blev gulgrön i ansiktet som galla, sprack av ilska, och i nästa ögonblick skuttade en svart kanin bort över blåbärsriset och var försvunnen. 
<sec/>
Nu stod han där i villande skogen, men han var icke bortkommen för det, utan tänkte: jag går väl på; kommer så själva den, så läser jag mitt fadervår framlänges, för det räcker långa vägar. 
<sec/>
Så gick han på, och fick se en stuga. Han knackade, och togs emot av en gammal gumma; frågade om han kunde få härbärge över natten. Gumman svarade att det kunde han få, men att det inte var något att bjuda på, för det var bara en kammare på vinden som var si och så. 
<sec/>
– Den får vara hur han vill, nu måste jag sova. 
<sec/>
Ja, hur de jämkade, så fick han följa med opp på vinden och in i kammaren. Där hängde en stor getingbilla ovanför sängen, och gumman bad om ursäkt för att de hade sådant främmande. 
<sec/>
– Skadar inte; getingar äro som människorna, de äro snälla ända tills man retar dem. Kanske ni har ormar också? 
<sec/>
– Ja, vi har några stycken, förståss. 
<sec/>
– Skadar inte; de tycker om sängvärmen, så vi ska nog bli sams! Är det huggorm eller snok? Jag är visserligen inte noga på sällskapet, men jag föredrar snoken! 
<sec/>
Gumman stod svarslös när lotsen började reda i sängen och visade bestämd avsikt att sova i rummet. 
<sec/>
I detsamma hördes utanpå det stängda fönstret ett ängsligt surrande, och en stor bålgeting försökte komma in. 
<sec/>
– Släpp in den stackarn! sa lotsen och öppnade fönstret. 
<sec/>
– Nej, sådan en! Gör slut på’n! skrek gumman. 
<sec/>
– Varför ska jag det? Han kanske har ungar här som ska svälta och så får jag ligga och höra på barnskrik! nej tack! ... Kom du lilla geting. 
<sec/>
– Han bits! gick gumman på. 
<sec/>
– Nej vars, han biter bara elaka människor ... 
<sec/>
Och nu öppnades fönstret. In tågade en bålgeting så stor som ett duvägg; och surrande som en bassträng begav han sig straxt upp i boet. Och så blev det tyst. 
<sec/>
Gumman gick, och lotsen kröp i säng. 
<sec/>
När han kom ner i stugan följande morgon fann han icke gumman där; men på den enda stolen satt en svart katt och spann; kattorna äro ju dömda att spinna därför att de äro så lata, och något ska de göra. 
<sec/>
– Stig upp, katt, sa lotsen, för jag ska sitta. 
<sec/>
Och så tog han katten och satte den i spisen. Men det var ingen vanlig katt, för nu började han gnistra med rygghåren så att det tog eld i spånorna. 
<sec/>
– Kan du göra eld, så kan du koka kaffe också, sa lotsen. 
<sec/>
Men katten är av den ullen att han icke vill det en annan vill, och nu började han fräsa och spotta så att elden slocknade. 
<sec/>
I detsamma hörde lotsen en spade ställas mot stugväggen; och när han tittade ut, fick han se gumman som stod vid en grop hon kastat upp ute i trädgården. 
<sec/>
– Jaså du gräver min grav du gamla, sade han. 
<sec/>
Och i detsamma kom gumman in. När hon fick se Viktor frisk och sund, blev hon alldeles utom sig av förvåning; och nu bekände hon, att ingen gått levande ut ur den kammaren, och att hon därför grävt hans grav i förvägen. Men som hon såg lite illa, tyckte hon att lotsen fått en underlig halsduk. 
<sec/>
– Ja, har du sett maken till halsduk, sa Viktor och strök med handen under sin haka. 
<sec/>
Där satt en orm som gjort en fin knut med två gula fläckar på; det var dess öron; och ögonen lyste som ädelstenar. 
<sec/>
– Visa faster dina kråsnålar, sa lotsen. 
<sec/>
Och när han kliade ormen på huvet, så syntes båda kråsnålarne mitt i gapet. 
<sec/>
Då föll gumman i farstun och utbrast: 
<sec/>
– Jag ser nu att du fått mitt brev och förstått det. – Du är en bra karl! 
<sec/>
– Jaså det var ditt automatbrev, sa’ lotsen, och tog upp brevet ur bröstfickan. Det skall jag sätta i glas och ram när jag kommer hem. 
<sec/>
Vet ni vad som stod i brevet? – Det stod bara så här: »Mann muss sich nie verbluffen lassen» vilket kan översättas med: »Lyckan står den djärve bi.» 
<sec/>
Anne-Marie, som hörde sin mamma sluta historien så där, frågade nu: 
<sec/>
– Ja, men, hur kom det sig till att lotsen kunde gå från skeppet till passagen; och gick han inte tillbaka sen, eller hade han bara drömt alltihop? 
<sec/>
– Det skall du få höra en annan gång, lilla frågvis, svarte mamma. 
<sec/>
– Ja, men det stod också några verser i en bok ... 
<sec/>
– Vad för verser? Jaså de där i snäckbutiken ... ja, dem har jag glömt bort ..., sa mamma. Men inte ska man fråga sådant; det är ju bara en saga, kära barn! 
<chapter/>

<chaptername>FOTOGRAFI OCH FILOSOFI</chaptername>

<sec/>
Det var en gång en fotograf. Han fotograferade väldigt; profiler och facer, knästycken och helfigurer; och han kunde utveckla och fixera, tona guldbad och kopiera. Det var en huggare! Men han blev aldrig nöjd, för han var en filosof, en stor filosof och en uppfinnare. Han hade nämligen filosoferat att världen var bakvänd. Det kunde man ju se på plåten, när den låg i utvecklaren. Det som var höger på människan blev här till vänster; det som var mörkt blev ljust, skuggorna blevo dagrar, blått blev vitt och silverknappar blevo dunkla som järn. Bakvänt var det. 
<sec/>
Han hade en kompanjon som var en vanlig människa full av små egenheter. Han rökte till exempel tobak hela dagen; han kunde aldrig lära sig stänga en dörr; han stack kniven i munnen i stället för gaffeln; han gick med hatten på huvet ini rummen; han putsade naglarne mitt på ateljégolvet; och om kvällarne skulle han ha tre glas öl. Han var full av fel. 
<sec/>
Filosofen som däremot var felfri, hyste ovilja mot sin ofullkomlige broder, och han ville skiljas från honom, men kunde icke, ty deras affärer höllo dem ihop; och därför att de måste hålla tillsammans började filosofens ovilliga känslor att övergå till ett oresonligt hat. Det var förskräckligt! 
<sec/>
När det så blev vår, skulle det hyras sommarnöje; kompanjonen sändes ut att anskaffa sådant. Och han skaffade. Därpå reste de ut en lördagskväll på ångbåten. Filosofen satt på överdäck hela vägen och drack punsch. Han var mycket korpulent, och var besvärad av flera åkommor, såsom något åt levern; och med fötterna var det också något trassel, kanske reumatism eller sådant. Nåväl framkomna till ort och ställe, stego de i land på bryggan. 
<sec/>
– Är det här? frågade filosofen? 
<sec/>
– Bara en liten bit att gå, svarte kompanjonen. 
<sec/>
De gingo på en gångstig med trädrötter; och så var vägen slut mitt framför en gärsgård. Den måste äntras. Därpå kom en gångstig med stenar. Filosofen klagade över sina fötter, men glömde snart smärtan för en ny gärsgård, som måste äntras. Därpå försvann vägen som av sig själv; man måste gå på bara bergknallar och trampa väg i buskar och blåbärsris. 
<sec/>
Innanför tredje gärsgårn stod en tjur som jagade filosofen fram till den fjärde gärsgårn, varav han erhöll ett svettbad, vilket öppnade porerna. Efter sjätte gärsgården syntes stugan. Filosofen gick in, och kom ut på verandan. 
<sec/>
– Varför är det så mycket trän? sa’ han. De skymmer utsikten. 
<sec/>
– Jo, de ska skydda för havsvinden! svarte kompanjonen. 
<sec/>
– Och här ser ut som en körgård; vi bor ju mitt i granskog. 
<sec/>
– Det är hälsosamt, sa’ kompanjonen. 
<sec/>
Så skulle de gå och bada. Men det fanns ingen badstrand i filosofisk bemärkelse. Där var bara stenbotten med gyttja. 
<sec/>
Efter badet skulle filosofen dricka ett glas vatten ur källan. Det var ett rostbrunt vatten med en amper smak. Det dugde inte. Ingenting dugde. Kött kunde man icke få köpa, och fisk var det enda som fanns. 
<sec/>
Filosofen blev mörk och satte sig under en kurbits att klaga. Men stanna måste han; och kompanjonen återvände till staden för att sköta affären under kamratens ledighet. 
<sec/>
Sex veckor hade gått, då kompanjonen återvände till sin filosof. 
<sec/>
På bryggan stod en smärt yngling med röda kinder och brun hals. Det var filosofen, föryngrad och levnadslustig. 
<sec/>
Han hoppade över de sex gärsgårdarne och jagade själv tjuren framför sig. 
<sec/>
När de kommo på verandan, sade kompanjonen: 
<sec/>
– Du ser frisk ut, hur har du haft det? 
<sec/>
– Jo, sade filosofen, utmärkt! Gärsgårdarne ha tagit fettet av mig; stenarne ha masserat mina fötter; gyttjan har givit mig gyttjebad mot reumatismen; den klena kosten har botat min lever; granskogen mina lungor, och kan du tänka dig, det bruna källvattnet höll järn, just vad jag behövde. 
<sec/>
– Ja, du filosof, sade kompanjonen; av negativplåten får man en positivplåt, där skuggorna bli dagrar igen. Om du ville ta en sådan plåt av mig, och se efter vilka fel jag saknar, skulle du icke hata mig. – Tänk efter bara: jag super inte, och därför sköter jag affärn; jag stjäl inte; jag talar aldrig illa om dig; jag klagar aldrig; jag gör aldrig vitt till svart; jag är aldrig ohövlig mot kunder; jag stiger tidigt opp om morgnarne; jag putsar naglarne för att hålla utvecklaren ren; jag bär hatten på huvet för att inte fälla hår på plåtarne; jag röker tobak för att rena luften från giftiga ångor; jag lämnar dörrarne på glänt för att slippa bullra i ateljén; jag dricker öl om kvälln för att icke falla ner i whiskyn, och jag skjuter in kniven i munnen för att slippa sticka mig på gaffeln. 
<sec/>
– Du är verkligen en stor filosof, sade fotografen; nu ska vi vara vänner! så kommer vi att gå långt. 
<chapter/>

<chaptername>ETT HALVT ARK PAPPER</chaptername>

<sec/>
Sista flyttningslasset hade gått; hyresgästen, en ung man med sorgflor på hatten vandrade ännu en gång genom våningen för att se om han glömt något. – Nej, han hade icke glömt något, absolut ingenting; och så gick han ut, i tamburen, fast besluten att icke mer tänka på det han upplevat i denna våning. Men se, i tamburen, invid telefonen satt ett halvt ark papper fastnubbat, och det var fullskrivet med flera stilar, somt redigt med bläck, annat klottrat med blyerts eller rödpenna. Där stod det, hela denna vackra historia, som avspelats på den korta tiden av två år; allt han ville glömma stod där; ett stycke mänskoliv på ett halvt ark papper. 
<sec/>
Han tog ner arket; det var sådant där sol-gult konceptpapper, som det lyser av. Han lade det på salskakelugnens kappa, och lutad över detsamma läste han. Först stod hennes namn: Alice, det vackraste namn han då visste, därför att det var hans fästmös. Och numret – 151,1. Det såg ut som ett psalmnummer i kyrkan. Därpå stod: Banken. Det var hans arbete, det heliga arbetet som gav brödet, hemmet och makan; grunden till existensen. Men det var överstruket! Ty banken hade störtat, men han hade räddats över på en annan bank, dock efter en kort tid av mycken oro. 
<sec/>
Så kom det: Blomsterhandeln och Hyrkusken. Det var förlovningen, då han hade fickan full av pengar. 
<sec/>
Därpå: Möbelhandlarn, Tapetserarn. Han sätter bo. Expressbyrån: de flytta in. 
<sec/>
Operans biljettkontor: 50.50. De äro nygifta och gå på Operan om söndagarne. Deras bästa stunder då de själva sitta tysta, och råkas i skönhet och harmoni i sagolandet på andra sidan ridån. 
<sec/>
Här följer ett mansnamn som är överstruket. Det var en vän, som nått en viss höjd i samhället, men som icke kunde bära lyckan, utan föll, ohjälpligt, och måste resa långt bort. Så bräckligt är det! 
<sec/>
Här synes något nytt ha inträtt i makarnes liv. Det står, med en fruntimmershand, och blyertspenna: »Frun.» Vilken fru? – Jo, den med den stora kappan och det vänliga deltagande ansiktet, som kommer så tyst, och aldrig går genom salen, utan tar korridorvägen till sängkammaren. 
<sec/>
Under hennes namn står Doktor L. 
<sec/>
För första gången dyker här upp namnet på en släkting. Det står »Mamma». Det är svärmodren, som diskret hållit sig undan för att icke störa de nygifta, men nu påkallas i nödens stund, och kommer med glädje efter som hon behövs. 
<sec/>
Här börjar ett stort klotter med blått och rött. Kommissionskontoret: Jungfrun har flyttat, eller skall en ny anställas. Apoteket. Hm! Det mörknar! Mejeribolaget. Här rekvireras mjölk, tuberkelfri. 
<sec/>
Kryddbon, Slaktarn etc.! Huset börjar skötas per telefon; då är husmodern icke på sin plats. Nej. Ty hon ligger till sängs. 
<sec/>
Det som sedan följde kunde han icke läsa, ty det började skymma för hans ögon som det måtte göra för en drunknande på havet när han skall se igenom salt vatten. Men där stod: Begravningsbyrån. 
<sec/>
Det talar ju nog! – En större och en mindre, underförstått, kista. Och i parentes var skrivet: av stoft. 
<sec/>
Sedan stod där intet mer! Stoft slutade det med; och det gör det. 
<sec/>
Men han tog sol-papperet, kysste det och lade det i sin bröstficka. 
<sec/>
På två minuter hade han genomlevat två år av sitt liv. 
<sec/>
Han var icke böjd när han gick ut; han bar tvärtom sitt huvud högt, som en lycklig och stolt människa, ty han kände att han dock ägt det skönaste. Hur många arma som aldrig fått det! 
<chapter/>

<chaptername>TRIUMFATORN OCH NARREN</chaptername>

<sec/>
Det var den vårkvällen 1880 som vi svenskar aldrig glömma, emedan vi fira den varje år, och det var på Blockhusudden samma oförgätliga kväll. Där stod ett gammalt par, lantfolk, enkla människor, som vandrat större delen av det knogiga livet tillsammans. De spanade utåt segelleden som låg i mörker under de tårögda stjärnorna, och de betraktade en man som i dunklet rustade med något okänt ute på bron. Länge stodo de, mycket länge; än skådande utåt mörka segelleden, än betraktande det stora ljusskenet från staden. 
<sec/>
Slutligen sågo de en lykta ute på fjärden, två lyktor, många lyktor. Då tryckte de gamle varandras händer, och i tysthet, under stjärnorna, tackade de Gud som återgivit dem deras son, vilken delat äran av den stora bragden att ha seglat runt Asien, och som ett helt år hade sörjts som död. 
<sec/>
Han hade visserligen icke varit den främste, men han hade varit med; och nu skulle han få äta hos kungen, mottaga ordensstjärnor och bli utnämnd till något som kunde ge bröd också, sedan riksdagen redan röstat en nationalbelöning i reda pengar. 
<sec/>
Lyktorna blevo större och kommo närmare; en liten ångbåt släpade ett stort mörkt barkskepp, som såg så enkelt ut på nära håll, liksom mycket annat stort kan göra. 
<sec/>
Och nu syntes mannen på bron vid den sällsamma tillrustningen repa eld på en tändsticka. 
<sec/>
– Vad kan det vara? sa gubben. Det ser ut som stora, stora stearinljus. 
<sec/>
Och de gingo närmare för att se på’t. 
<sec/>
– Det ser ut som en gistgård till fiskbragder, sa gumman, som var från kusten. 
<sec/>
Ratsch! Itsch! Si-si-si-si! sa’ det! Och de gamla stodo omvärvda av eldar och lågor. 
<sec/>
Upp mot himlens stjärnor rusade nu hela eldkvastar som högst upp tände nya stjärnor, att om en stjärnkikare sett dem från observatorium han skulle trott att det kommit nya sådana på himlavalvet. 
<sec/>
Det kom verkligen nytt, på himmelen och på jorden med det året 1880, ty det kom nya tankar i nya sinnen, och nytt ljus och nya upptäckter. Ogräs kom ju också med det nya vetet, men ogräset skall stå där, ge fukt och skugga, för att vid skördeanden skiljas från vetet. Men med skall det vara, för det hör till, som agnarne till kornet. 
<sec/>
Det var en riktig raketkista i alla fall; och när röken skingrats – för röken hör till elden – så var ståten förbi. 
<sec/>
– Det hade allt varit roligt fått vara med i stan i kväll! sa gumman. 
<sec/>
– Inte! sa’ gubben! Vi hade bara skräpat, och ringa folk som tränger sig fram få så lätt ett anseende av högfärd. Gossen träffar vi alltid i morgon när han blir ledig från fästmön, som är närmare till’et än vi. 
<sec/>
Det var ju förståndigt sagt av den gamle, och de gamle ska ha förstånd, för vem skulle annars ha det? 
<sec/>
Och så gick de till stan! 
<sec/>
Nu ska vi se hur sonen fick det! – – –  Han var sjömätare ombord, och hade mätt havets djup, landets höjd och himmelens skenbara rörelse; han kunde säga hur mycket klockan var, bara han såg på solen, och han visste hur långt de hade rest när han kikade på stjärnorna. Det var en väldig man, och han tyckte också han hade hand om både himmel och jord, att han mätte ut tiden och ruckade evighetens ur. När han nu varit gäst i konungens gård och fått stjärna på rocken, så kände han ju att han var liksom förmer än de andra; han blev inte precis högfärdig mot sina fattiga föräldrar eller sin fästmö; men de tyckte så förstås, fast de sa’ ingenting. Och kanske han var lite stram, ty det hade han anlag för. 
<sec/>
Nå! Nu voro de stora festligheterna i huvudstaden förbi, och studentstaden ville också hylla de hemkomna hjältarne. Och så reste de dit. 
<sec/>
Studenterna är nu ett apart folk som bara läser i böcker hos doktor allvetande, och därför tro de att de vet mer än andra. Och de äro ungt folk och därför tanklösa och grymma. 
<sec/>
När nu de gamla doktorerna på middagen hållit sina förståndiga och aktningsfulla tal till sjöfararnes ära, så skulle studenterna på eftermiddagen göra ett festtåg. 
<sec/>
Sjömätaren satt på en balkong med sin fästmö invid de andra storgubbarne; det ringde i kyrk-klockorna, sköts med kanonerna; det trumpetades, trummades, flaggades och viftades. Och så kom tåget. 
<sec/>
Först syntes ju skeppet, med matroser och allt; så kom det valrossar och isbjörnar med det som ska vara till; så kommo utklädda studenter som föreställde hjältarne. Den Store själv var där med sin päls och sina glasögon. Inte var det riktigt aktningsfullt, kan tänka, och äran var ju si och så att bli avritad på det sättet; men det fick gå! Välment var det i alla fall. Så kom den, och så kom den, alla föreställda av utklädda studenter. 
<sec/>
Sist kom Sjömätarn. Han var visst icke någon vacker karl, men det behöver icke en karl, bara han är en duktig sjömätare eller något annat duktigt. Men så de hade ritat till honom! En riktig fuling och grinolle hade de utvalt till hans ställföreträdare. Det gick väl an; men naturen hade givit honom den ena armen för kort, och det hade de också satt ut. Och det var fult gjort, för ett lyte det är något man inte rår för. 
<sec/>
Men när narren som spelte Sjömätarn kom fram till balkongen, så sa’ han något på skånsk brytning som skulle göra Sjömätarn löjlig, därför att han var skåning. Och det var dumt gjort, ty var och en talar sitt landsmål som han lärt av sin mor, och det skall äras. 
<sec/>
Att allt folket skrattade var ju bara artighet då man blev road gratis, men att fästmön blev sårad i sitt hjärta, det var i sin ordning, ty hon ville icke se sin blivande make förlöjligad. 
<sec/>
Sjömätarn blev mörk och stum inom sig. All festens glädje var borta för honom. Men han fick icke visa det, ty då skulle han anses dum som inte förstod skämt. 
<sec/>
Men så kom det värsta! Narren dansade fram, och gjorde ett apspel som skulle vara en rebus på Sjömätarns namn, det tillnamn som han ärvt av sin far och det förnamn han fått i dopet av sin mor, och det var honom som heligt, och han ville aldrig ändra det fastän det var lite braskande. 
<sec/>
Då ville han resa sig och gå, men fästmön höll honom kvar, och han blev sittande. 
<sec/>
När upptåget var förbi och alla på balkongen reste sig, gick Den Store fram till Sjömätarns fästmö, lade en vänlig hand på hennes axel, och sade med sitt goda leende: 
<sec/>
– De har ett konstigt sätt här i landet att fira sina Storheter. Men det får man tåla! 
<sec/>
På aftonen blev en ny fest, där Sjömätarn också var med; men hans nöje var borta, och han kände sig så liten, så utskrattad som han blivit; han var ju mindre än narren, vilken gjort lycka som upptågsmakare; och därför var han modstulen, orolig för framtiden, tvivlande på sig själv. Och vart han gick i den stora trädgården, såg han sin vrångbild i narren som var överallt. Och han såg sina fel förstorade, sin högfärd aldra mest, sin stortalighet härmad; och det värsta var att hans hemliga tankar och böjelser voro röjda. 
<sec/>
På tre plågsamma timmar hade han hunnit gå igenom sitt samvetes räkenskapsbok; och det ingen människa vågat säga honom, det hade narren sagt. Det är ju gott att känna sig själv; Sokrates kallar det till och med för det högsta goda; och mot slutet av den aftonen hade Sjömätarn övervunnit sig, erkänt inför sig själv sina svagheter, och beslutat ändra sig. 
<sec/>
Så gick han förbi en grupp, och hörde en röst bakom en häck. 
<sec/>
– Det är märkvärdigt vad Sjömätarn ändrat sig till sin fördel! Han är ju en riktigt hygglig människa. 
<sec/>
Detta gjorde honom gott i hjärtgropen. Men det som gladde honom i själens botten det var ett ord av hans fästmö. 
<sec/>
– Du är så snäll i afton, och därför är du så vacker! 
<sec/>
Han vacker? Det var ju ett underverk, och sådana ske ju icke numera, men han måste tro på det, då han visste han var ful. 
<sec/>
Slutligen klingade Den Store i bålen och höll ett tal; som började ungefär så här: 
<sec/>
– När den Romerske Segraren höll sitt triumftåg, stod alltid en slav bakom honom på vagnen, ropande till fältherren under det han hyllades av Senaten och folket: »Kom ihåg att du blott är en människa!» Och bredvid segrarens fyrspann gick en narr, som förringade triumfens värde med sina smädelser, och neddrog triumfatorns karaktär med sina nidvisor. Det var en gammal god sed, ty intet är människan så farligt som att tro sig vara en gud, och intet är gudarne så misshagligt som människors övermod! 
<sec/>
Mina unga vänner; den bragd som vi hemvändande utfört, har kanske blivit överskattad; segerns rus har nog stigit oss åt huvudet, och därför var det välgörande att i dag se ert narrspel; icke som om jag ville avundas narren hans roll, eller låta mig förledas tro på era vackra avsikter, långt därifrån, men jag tackar er i alla fall för den något egendomliga hyllning ni bragt oss. Den skall lära mig, att jag ännu har mycket kvar att erövra, och den skall alltid påminna mig, när förgudningen frestar, att jag blott är en människa! 
<sec/>
– Bravo! skrek Sjömätarn. 
<sec/>
Och festen fortgick ostörd i uppriktig fröjd och gamman, ostörd, till och med av narren, som skamsen dragit sig undan och försvunnit. 
<sec/>
Det var Sjömätarn och Den Store! Nu ska vi se hur det gick med narren! 
<sec/>
Narren som stått vid bordet under Den Stores tal, hade fått en blick av Sjömätarn, en sån där blick som likt en liten eldpil kan tända på en stor fästning. Och narren var besatt som om han fått eld i kläderna när han gick ut i natten. Han var ingen snäll man. Narrar och bödlar äro visserligen folk de också, men icke av vårt bästa. Många fel och svagheter hade han också, som vi alla, men dem förstod han dölja. Nu skedde något märkvärdigt. Genom att hela dagen ha härmat Sjömätarn, och under inflytande av ruset, hade han så krupit in i sin roll att han icke kunde komma ur den igen; och som han framställt Sjömätarns fel och svagheter hade han liksom fått dem i sig; och Sjömätarns omtalade blick hade stött ner dem i botten på hans själ liksom laddstaken stöter ner krutladdningen. Han var laddad av Sjömätarn, och därför började han skräna och bli stortalig när han kom ut på gatan. Men den gången hade han otur. Det kom nämligen en poliskonstapel och bad honom vara tyst. Narren svarade något roligt, med Sjömätarns skånska brytning. Kan man tänka sig! Konstapeln som råkade vara från Skåne tog illa vid sig och avförde narren till finkan. Nu ha narrar lika svårt att förstå allvar som polisen att förstå skämt, och därför gjorde narren våldsamt motstånd mot förrättningen, med den påföljd att hasselkäppen kom fram, och det blev rapp! rapp! rapp! 
<sec/>
Och så släpptes han! 
<sec/>
Nu tycker man ju att det kunnat vara nog med bestraffningen, men det var icke! 
<sec/>
Narren kände sig långt ifrån förbättrad av tuktan; snarare förbittrad i sitt sinne, gick han ut på krigsstråt som en sioux- indian, för att se vem han kunde hämnas på. 
<sec/>
Slumpen eller någon annan ledde hans steg ner på tullgatan och in i ett bondkvarter. Kring ett bord på gården sutto bönder och mjölnare, drickande De Store männens skål vid en lykta. När de fingo se narren, togo de honom för Sjömätarn, och de blevo högligen fägnade när han ville vara så gemen och dricka ett glas med dem. 
<sec/>
Nu flög Sjömätarns högmodsanda in i narrens krutkammare och han tog eld. Han talade stora ord om sina bragder: huru han varit den som lett expeditionen; ty hade icke han mätt havets djup, skulle de satt på grund; och hade icke han läst på stjärnorna skulle de aldrig ha kommit hem. 
<sec/>
Smack! sa’ det! Narren hade fått ett ägg mitt mellan ögonen. 
<sec/>
Och mjölnaren talade så här: 
<sec/>
– Sjömätarn är en skrävlare; det visste vi förut, och det är han som skrivit i bladet att Den Store var en humbolt! 
<sec/>
Nu flög Sjömätarns andra svaghet in i narren och han talade det icke sant var: 
<sec/>
– Den Store är en humbug! 
<sec/>
Det där var för mycket, och gick inte i bönderna. De gjorde en resning; och därpå najades narren med en oxtöm vid en fylld mjölsäck. Med finaste siktat vetmjöl sminkades han i ansiktet; med en ljusbrand från lyktan ritades han. Och under tiden sydde en mjölnardräng fast honom vid säcken med en skärnål och ett segelgarn. 
<sec/>
Men det var inte slut ännu. Med lyktan i spetsen drog bondehären kärran, mjölsäcken och narren, ut på gatan, upp till stora torget. 
<sec/>
Och där visades narren för folket som skrattade. Det var rätt åt honom! 
<sec/>
När han kom loss, gick han avsides för sig själv och satte sig på en trappa att gråta. Stora karln grät. Det var nästan synd om honom. 
<chapter/>

<chaptername>NÄR TRÄSVALAN KOM I GETAPELN</chaptername>

<sec/>
Står man vid hamnen där ångbåtarne ligga, och ser man utåt sjön, så synes till vänster ett berg som är alldeles övervuxet med grön ungskog, och därbakom ligger ett stort hus byggt i form av en spindel. Ty i mitten står en rundel från vilken åtta flyglar springa ut alldeles som de åtta benen från spindelns runda kropp. Den som råkar in i det huset, kommer icke ut när han vill; och somliga bli där för livstiden. Det är fångahuset. 
<sec/>
I Oskar den Förstes tid var berget icke grönt. Det var tvärtom grått och kalt, ty där växte ingenting, varken mossor eller styvmorsblommor som eljes trivas på nakna hällar. Där var bara gråsten, och gråa människor som sågo förstenade ut, höggo i sten, sprängde sten och buro stenar. Bland detta stenåldersfolk fanns en som såg mera förstenad ut än de andra. Han var en yngling, när han i Oskar den Förstes tid stängdes in i detta fångahuset därför att han dödat en människa. 
<sec/>
Livstidsfånge var han, och på hans gråa kläder voro insydda i svart bokstäverna L. F. 
<sec/>
Vinter och sommar gick han där på berget och knackade sten. Om vintern såg han ångbåtshamnen öde och tom; den halvrunda bron med sina pålar gapade som en tandrad, och nu kunde han se vedskjulet, ridhuset och de två jättestora lindarne avlövade. Ibland kom en isjakt seglande förbi holmen, ibland några skridskoåkande gossar. Eljes var där öde och tyst. 
<sec/>
När sommarn gick in blev det gladare. Då kantades hamnen med granna fartyg, nymålade och flaggande. Då grönskade lindarne, under vilka han suttit som barn, när han väntade sin far, som var maskinist på en av de vackraste ångbåtarne. 
<sec/>
Nu hade han icke hört vind blåsa i ett träd på många år, ty det växte ju ingenting på hans klippa, men i hans minne levde det där suset i Riddarholmens lindar såsom det enda han längtade efter. 
<sec/>
Kom nu på en sommardag en ångbåt förbi holmen, då hörde han vågskvalp, kanske mässingsmusik; han såg glada ansikten, vilka förmörkades när de märkte de gråa stenmännen i berget. 
<sec/>
Men då bannade han, över himmel och jord, över sitt öde och mänskornas grymhet. Så hade han bannat år ut och år in, och hans kamrater och han hade bannat och plågat varandra natt och dag; ty brottet söndrar, men olyckan samlar de lidande. 
<sec/>
I början var livet onödigt grymt, och vaktarne misshandlade de fångna, godtyckligt, obarmhärtigt. Men en dag skedde en förändring: kosten blev bättre, behandlingen blev mildare, och varje fånge fick sova i eget rum. Det var kungen själv som lossat litet på fångarnes bojor; men som hopplösheten förstenat dessa olyckliges hjärtan, kunde de icke känna något som liknade tacksamhet, utan de fortforo att banna, och de funno nu att det var roligare sova i samma rum, ty då kunde man få prata om nätterna. Och de klagade på maten, på kläderna, på bevakningen, alldeles som förut. 
<sec/>
En vacker dag ringde det i alla stadens klockor, i Riddarholmen mest. Kung Oskar var död och fångarne fingo en fridag. Som de nu kunde tala vid varandra, talte de om rymningsförsök, om hur de skulle slå ihjäl vakten, och de talte även om den avlidne kungen; och illa talte de om honom. 
<sec/>
– Han skulle ha gett oss fria, om han varit rättvis, sade en fånge. 
<sec/>
– Eller skulle han satt in alla felande som gå lösa. 
<sec/>
– Då hade han fått vara fängelsedirektör själv, ty hela nationen skulle ha rykit in. 
<sec/>
Det är nu så med fångar, att de anse alla människor vara brottslingar, och att de själva råkat fast, endast emedan de haft otur. 
<sec/>
Emellertid; det var en het sommardag, då stenmannen gick omkring i stranden och hörde på kungsringningen efter Oskar den Milde. Han letade under strandstenarne efter stensimpor och spigg; men där fanns inga; och ute i vattnet syntes varken mört eller löja; följaktligen visade sig ingen mås och ingen tärna. Då kände han förbannelsen vila över stället, som inte ens fiskarne eller fåglarne ville nalkas. Och han tänkte återigen över sitt öde: Han hade förlorat sitt namn, dopnamn och tillnamn, och hette numro 65. Ett namn som skrevs med siffror i stället för bokstäver. Han var icke mantalsskriven, betalte icke skatt; visste icke hur gammal han var. Han var icke mera människa, icke mera levande; men icke död heller. Han var ingenting. Bara någonting som rörde sig grått i berget och som solen brände på alldeles rysligt, på kläderna, på huvudet, med det kortklippta håret, som en gång varit lockar, kammade med finkam om lördagarne av en moders lena hand. Mössa fick han icke bära i dag, ty då kunde han lättare rymma. Och när solen stack på hans hjässa, erinrade han en historia om Profeten Jona som fick en kurbits av Herren för att kunna sitta i dess skugga. 
<sec/>
– Vad han fick se’n! hånade han; ty han trodde på intet gott! Absolut intet! 
<sec/>
I detsamma såg han i strandskvalpet en stor björklövsruska ligga gungande. Den var alldeles grön, med vit stam, och kunde ha fallit ifrån en lustresande ångbåt. Han drog den i land, skakade vattnet av den, och tog den med sig, långt bort i en bergsskreva, där han stöttade upp den mellan tre stenar. Och under björken satte han sig och hörde hur vinden blåste sakta i löven, som doftade av finaste harts. 
<sec/>
När han suttit en stund i svalkan, så somnade han. 
<sec/>
Och han drömde: 
<sec/>
Hela berget var en grönskande lund med ljuvliga träd och doftande blomster. Fåglar sjöngo, bin och humlor surrade och fjärilar fladdrade. Men ensamt för sig själv stod ett träd som han icke kände; och det var vackrare än de andra ty det hade flera stammar som en buske; och grenarne gjorde så fina språng och krokar som på virkningar. Och under dess blanka löv satt en liten svart och vit fågel som liknade en svala, men icke var någon. 
<sec/>
Och i drömmen kunde han ju tyda fåglalåt, och därför hörde han och förstod någorlunda vad fågeln sjöng. Och den sjöng: »Dy, dy, dy, dy, dit! Hyv, hyv, hyv hit! I dy, i dy, i dy do du! Ur dyn, ur dyn, ur dyn uppstod du!» 
<sec/>
Det handlade om dy, om död och om uppståndelse, det förstod han. 
<sec/>
Men drömmen gick på. Han stod på klippan, ensam i brännande solen, brinnande av törst och hunger. 
<sec/>
Alla kamraterna hade stött bort honom och hotat hans liv, emedan han icke ville vara med och lägga mordbrand i fängelset. De stodo i hop bakom och jagade honom med stenar ut på berget, så långt han kunde komma. Och nu hejdades han av en mur. 
<sec/>
Den såg han ingen möjlighet att stiga över; i sin förtvivlan beslöt han rusa mot muren med huvudet före och sålunda ge sig döden. 
<sec/>
Han rusade ned utför berget; och se, i samma stund öppnades en port, en grön trägårdsport ... och ... nu vaknade han! 
<sec/>
När han tänkte över sitt läge, och såg att den ljuvliga lunden inskränkte sig till björkruskan, blev han missnöjd i sitt sinne och sade för sig själv: 
<sec/>
– Om det åtminstone varit en lind. 
<sec/>
Och när han lyssnade, så fann han, att björken sjöng så hårt; det lät som när man risslar med sand och småsten; under det att linden kunde spela de sammetslena hjärttonerna. 
<sec/>
Följande dag var björken vissen och gav föga skugga. 
<sec/>
Dagen därpå voro löven torra som papperslappar och skallrade som tänder. Och slutligen stod där i bergskrevan ett stort björkris, som erinrade så väl om hans barndom. 
<sec/>
Då tänkte han åter på profetens kurbits, och han bannade när solen stack på hans hjässa. 
<sec/>
Det hade blivit en ny kung, och det blev ny fart i landets regering och bestyrelse. Och det skulle göras nytt farvatten i staden. Därför utkommenderades fångarne på pråmar för att muddra. 
<sec/>
Det var första gången han på så många, många år fick lämna sin klippa. Och han for på vatten igen, såg så mycket nytt i sin födelsestad; såg järnvägen och ångvagnen framför allt. Och det var nedanför stationen de skulle muddra. 
<sec/>
Så började de att hissa opp allt orent som fanns på sjöbotten. Där kom dränkta kattor och gamla skor, ruttet fett från stearinljusfabriken, färgfiber från färgeriet Blå Hand, garvarbark från garveriet, och allt mänskligt elände som tvätterskorna i hundra år sköljt ut från klappbryggan. 
<sec/>
Och det kom en lukt av svavel och ammoniak, som var så outhärdlig, att endast en fånge kunde stå ut med den. 
<sec/>
Men när pråmen var lastad, undrade fångarne var all denna smuts skulle avlämnas. Svaret fingo de, när båtföraren styrde kurs på deras egen klippa. Där lastades all dyn ut och kastades på berget, där luften snart var förpestad. Och de vadade i smuts, och de smutsade sina kläder, händer, ansikten. 
<sec/>
– Detta är helvetet! sade fångarne. 
<sec/>
I ett par år muddrade de och lossade på klippan, som slutligen var försvunnen. 
<sec/>
Vinterns vita snö föll varje senhöst, drog täcket med de vita lakanen över allt det orena. 
<sec/>
Och när sista våren kom och snön smälte, så var den elaka lukten borta och dyn började se ut som jord. Den våren tog muddringen slut, och vår Stenman fick nu sitt arbete inne i smedjan, så att han aldrig kom ut på klippan mer. Men en gång på hösten smög han dit och fick se något underligt. Det växte örter på muddern. Fula, feta örter, visserligen. Mest av den som kallas brunskära, och vilken liknar en nässla men har bruna blommor, vilket är fult, ty blommor skola vara vita, gula, blå eller röda. Och där fanns även riktiga nässlor med gröna blommor, och kardborrar, syra, tistlar, molla; alla de fulaste, brännande, stickande, stinkande örterna som människan icke älskar, och som följa sopbackar, brända tomter och mudder. 
<sec/>
– Vi gjorde rent i sjön, och vi fick smutsen! sa fången. Det är tacken det! 
<sec/>
Så kom en tid, då han fördes till en ny klippa, som skulle bli fästning, och han arbetade åter i sten; sten, sten, sten! 
<sec/>
Där miste han ena ögat, och blev slagen då och då. Och där var han så länge att den nya kungen dog och fick en efterträdare. På kröningsdagen skulle en fånge benådas och lösgivas. Och den som uppfört sig bäst och tillika kommit till klarhet om att han gjort orätt, den blev benådad. Och det blev den! Men då tyckte de andra fångarne att dem skett orätt, ty i deras kretsar ansågs den vara en stackare som ångrat »det man inte rår för». 
<sec/>
Och så gingo åren igen! Vår Stenman var nu mycket gammal, och som han var orkeslös till tyngre arbeten fördes han tillbaka till sin klippa och sattes att sy ihop säckar. 
<sec/>
En dag kom prästen och stannade vid Stenmannen där han satt och sydde. 
<sec/>
– Nå, sa prästen, ska du aldrig komma härifrån? 
<sec/>
– Hur ska det gå till? svarade Stenmannen. 
<sec/>
– Jo, när du kommit till insikt om att du gjort orätt! 
<sec/>
– Får jag se en människa som gör mer än rätt, så ska jag tro att jag har orätt! Men det får jag aldrig. 
<sec/>
– Mer än rätt, det är barmhärtigheten det! Måtte du få känna den snart! 
<sec/>
En dag blev Stenmannen utkommenderad för att anlägga vägar ute på klippan, vilken han icke sett på kanske tjugo år. 
<sec/>
Det var en sommardag igen; varmt var det och ångbåtarne surrade lustigt förbi, granna som fjärilar. 
<sec/>
När han kom ut på udden – såg han icke mer någon klippa, utan en ljuvlig grönskande lund, där löven glittrade i vinden som småvågor på sjön. Där voro höga vita björkar och skälvande aspar, och i stranden stodo alar! 
<sec/>
Det var som i den drömmen. Och under träden viskade gräs och nickade blommor, och där flögo humlor och fladdrade fjärilar. Och mångahanda fåglar sjöngo där, men han kunde icke tyda deras låt, och därav förstod han att det icke var en dröm. 
<sec/>
Förbannelsens berg var vänt i välsignelse, och han kunde icke låta bli att tänka på profeten och kurbitsen. 
<sec/>
– Detta är nåd och barmhärtighet! sade någon inuti honom, en röst eller en maning vad man skall kalla det. 
<sec/>
Och när en ångbåt gick förbi, mörknade icke ansiktena, utan de ljusnade vid åsynen av den vackra grönskan, ja han tyckte att någon viftade som man brukar när man far förbi ett sommarnöje. 
<sec/>
Han gick en gångstig framåt under susande träd. Där var visserligen ingen lind, men han vågade icke önska en lind för att icke björkarne skulle förvandlas till ris; så mycket hade han lärt sig. 
<sec/>
Och som han gick lövgången framåt, såg han längst bort en vit mur med en grön spjälgrind. Och han hörde något spela, som icke var orgel, ty det var gladare och kvickare i rörelsen. Över muren syntes ett vackert tak till en villa, och en blågul flagga rörde sig för vinden. 
<sec/>
Och över samma mur såg han en boll i granna färger stiga och falla; små späda röster glammade, och slamret av tallrikar och glas sade honom att man dukade ett bord. 
<sec/>
Han kom fram till grinden, och såg ... Syrenerna blommade; och under dem dukades ett bord; där lekte barn, där spelades, där sjöngs. 
<sec/>
– Detta är paradiset! sade rösten till honom. 
<sec/>
Han stod länge och såg; så länge att han, den gamle sjönk ihop av trötthet, av hunger, av törst, av allt livets elände. 
<sec/>
Då öppnades grinden, och ut kom en liten ljusklädd flicka. Hon bar i sin hand en bricka av silver, och på den stod ett glas, med vin som var det rödaste han sett. Och barnet gick fram till den gamle, rakt fram och sade: 
<sec/>
– Kom lilla gubbe, så skall du få vin. 
<sec/>
Den gamle tog emot och drack. Det var rikemans vin, som kommit långt bort från solens länder; och det smakade som det goda livets sötma, när det är som bäst. 
<sec/>
– Detta är barmhärtighet! sade hans egen gamla brutna röst. Men du barn skulle icke i ditt oförstånd ha skänkt mig drycken, om du vetat vem jag var. Vet du vem jag är? 
<sec/>
– Ja; du är en fånge, förstås! svarade flickan. 
<sec/>
– Det visste du! Och ändå ... Detta är barmhärtighet. 
<sec/>
När den gamle Stenmannen vände tillbaka, så var han icke mer av sten, utan det hade börjat växa något i honom också. 
<sec/>
Och när han vände förbi en brant, såg han ett träd med många stammar som en buske. Det var det vackraste av alla, och var en get-apel, men det visste icke gubben. I trädet flög en liten orolig fågel, svart och vit som en svala, och kallas av folket träsvalan, fast hon heter något annat. Och hon satte sig längst in i lövet och sjöng så sorgset men milt: 
<sec/>
I dy, i dy, i dy dog du! 
<sec/>
Ur dyn, ur dyn, ur dyn uppstod du! 
<sec/>
Det var alldeles som i drömmen; och då förstod gubben vad träsvalan menat. 
<chapter/>

<chaptername>TOBAKSLADANS HEMLIGHETER</chaptername>

<sec/>
Det var en gång, en ung flicka vid Operan. Hon var skön så att folk vände sig om på gatan, och hon sjöng som icke många. 
<sec/>
Så kom kapellmästarn och kompositören och erbjöd sitt konungarike med sitt hjärta. Konungariket mottog hon, men hjärtat fick ligga. 
<sec/>
Nu var hon stor, så stor som ingen; och hon åkte i en viktoria gatan framåt och nickade åt sitt porträtt som satt i alla bokhandlares fönster. 
<sec/>
Hon blev ändå större, och kom på brevkort, tvålar och cigarrlådor. Slutligen hängde hennes porträtt i foajén bland de döde odödliges; och då blev hon rent ut sagt mycket uppblåst. 
<sec/>
En dag stod hon på en brygga ute vid havet, där sjön gick hög och strömmen var stark. Kapellmästarn stod bredvid, förstås, och många andra ungherrar med. Den sköna lekte med en ros; och den ville alla herrarne ha; men blott den skulle få den som kunde ta den. 
<sec/>
Och så kastade hon rosen ut i vågorna. Ungherrarne tittade så långt efter blomman, men kapellmästarn hoppade genast i sjön, sam som en mås på vågen och hade snart blomman mellan läpparne. 
<sec/>
Då skallade en applåd från bryggan, och han som låg i sjön såg i hennes öga, att hon älskade honom. Men när han nu skulle vända till land så kom han icke ur fläcken. Där var ström med bakvatten, men det förstod inte hon på bryggan, utan hon trodde att han lekte, och därför skrattade hon. Men han som kände dödsfaran missförstod hennes skratt, vilket icke var något gott skratt; och han kände ett stygn i sitt hjärta och därmed var hans kärlek slut. 
<sec/>
Dock, han kom i land med blodiga händer, som han rivit på bryggan. 
<sec/>
– Du skall ha min hand, sade den sköna. 
<sec/>
– Den vill jag inte ha, svarade kapellmästarn, vände ryggen och gick. 
<sec/>
Det var majestätsbrott mot skönheten, och därför måste han dö. 
<sec/>
Hur det gick till att kapellmästarn kom från sin plats, det vet endast teaterfolk som förstår sig på sådant. Hårt satt han, och det behövdes två år för att skaka ner honom. 
<sec/>
Men föll gjorde han; och när hon fått undan sin välgörare, så triumferade hon, och blev ändå mer uppblåst, så att det började synas till och med. Och publiken såg under sminket att hjärtat var elakt; därför kunde den icke röras mer av hennes sång och den trodde icke på hennes tårar eller leenden. 
<sec/>
Det märkte hon och blev bitter. Hon regerade ännu teatern; kvävde alla som ville spira upp, och lät hugga ner dem i tidningarne. 
<sec/>
Gunsten miste hon, men makten var henne mer; och när hon nu var rik, mäktig och nöjd, så trivdes hon med livet, och folk som trivas bli åtminstone inte magra, snarare ha de böjelse att bli feta; och hon började verkligen bli något litet korpulent. 
<sec/>
Hon började så sakta och varligt, så att hon icke märkte det själv, förrän det var för sent. Pang! Utföre går hastigt, och den här resan gick med en svindlande fart. Men tortyren hon underkastade sig hjälpte icke. Hon hade det läckraste bord i staden, men måste svälta, och ju mer hon svalt, dess fetare blev hon. 
<sec/>
På ett år var hon ute ur leken, och fick lönen nedsatt. På två år var hon halvförgäten och ersatt av yngre. På tredje året blev hon uppsagd; och då hyrde hon en vindskammare. 
<sec/>
– Det var en onaturlig fetma, sade regissören till sufflören. 
<sec/>
– Det är inte fetma; det är uppblåsthet, sade sufflören! 
<sec/>
Nu satt hon på vindskammarn och såg ner på ett stort plantage. Där stod en tobakslada också, och den tyckte hon om, för det fanns inga fönster på den, där folk kunde sitta och se på henne. Och där bodde sparvar under takpannorna; men där hängdes aldrig in tobak, emedan ingen sådan planterades där. 
<sec/>
Sålunda satt hon hela sommarn och såg på sin lada, undrande vad den skulle vara till, ty portarne voro stängda med stora hänglås, och ingen syntes gå in eller ut. Att den gömde några hemligheter anade hon, men av vilket slag skulle hon snart få se. 
<sec/>
Det fanns av den förgångna berömmelsen ännu ett par strån som hon höll fast vid och levde på: det var hennes glansroller, Carmen och Aida, som ännu voro obesatta, av brist på efterträderska, och i publikens hågkomst levde ännu hennes framställning, som varit utmärkt. 
<sec/>
Nåväl, det blev augusti; lyktorna tändes igen och teatrarne skulle öppnas. 
<sec/>
Sångerskan satt vid sitt fönster och såg ner på ladan, som nyss blivit rödfärgad och fått tegeltak. 
<sec/>
Så kom en man klivande i potatislanden; och han bar på en stor, rostig nyckel. Han öppnade ladan och gick in. 
<sec/>
Så kommo två män till som hon tyckte sig känna igen; och de försvunno också in i ladan. 
<sec/>
– Nu börjar det bli intressant. 
<sec/>
Efter en stund kommo de tre karlarne ut, bärande på något stort underligt som liknade sängbottnar eller avdelningsskärmar. 
<sec/>
Utanför porten vände de på skärmarne och ställde dem ifrån sig på lut mot laduväggen, och nu syntes en kakelugn, men den var målad, illa målad. Därpå syntes en dörr till något lantligt hus, kanske en jägares hydda. Så kom en skog, ett fönster och ett bibliotek. 
<sec/>
Det var teaterdekorationer. Och efter en stund, kände hon igen rosenbusken i Faust. 
<sec/>
Det var Operans dekorationsmagasin, och vid denna rosenbuske hade hon själv en gång sjungit »Lilla blomma du är ju». 
<sec/>
Ont gjorde det i det arma hjärtat, när hon förstod att Faust skulle opp, men en tröst fanns: att hon icke sjungit huvudrollen som ju är Margaretas. 
<sec/>
– Låt gå för Faust! Men rör de vid Carmen eller Aida, då är jag död! 
<sec/>
Där satt hon nu och såg hur repertoaren ändrades; och hon visste fjorton dagar före tidningarne vad Operan skulle ge. Det var ju alltid något roligt! Hon såg Friskytten dras fram med Vargklyftan och allt; hon såg Den Flygande Holländarn med skeppen och havet; Tannhäuser och Lohengrin och många flera. 
<sec/>
Men så kom det en dag, ty det oundvikliga måste komma. Karlarne släpade (den ene hette Lindqvist mindes hon och han skötte blockgångarne); och så kom det fram ett torg i Spanien. Kulissen stod på sned så att hon icke riktigt kunde se vad det var; men en av karlarne vickade sakta på ramen, och som han krängde, syntes baksidan, som alltid är ful. Och där stod med stora svarta bokstäver, vilka visade sig en efter en, sakta liksom för att pina henne; där stod skrivet, oåterkalleligt, tydligt: C, A, R, M, E, N. Det var Carmen! 
<sec/>
– Nu dör jag! sade sångerskan. 
<sec/>
Men hon dog icke, den arma, icke ens när Aida kom fram. Dock, hennes namn var utplånat ur människornas hågkomst, från bokhandlarnes fönster, från brevkorten; och slutligen försvann på ett okänt sätt hennes porträtt ur foajén. 
<sec/>
Hon kunde icke förstå att människorna så snart glömde; det var alldeles oförklarligt. Men hon sörjde sig själv som man sörjer en död; och sångerskan den firade var ju död! 
<sec/>
Så gick hon en dag ensam och spatserade på en öde gata. Där var en avstjälpning för sopor. Hon stannade utan att tänka vidare på någonting, men såg tillräckligt av förgängelsen, ty på sophögen låg ett brevkort, och på det syntes hennes bild som Carmen. 
<sec/>
Hon gick hastigt därifrån och grät i sitt sinne. Kom in på en tvärgata där en liten bokhandlares fönster fick henne att stanna; hon var ju van att stanna vid sådana fönster och se efter om hon hängde ute. Men här hängde hon icke. Däremot hängde ett plakat, på vilket hon mot sin vilja läste de märkliga orden: »Herrans ansikte står över dem som göra ont, så att han utskrapar deras åminnelse av jorden.» 
<sec/>
Dem som göra ont! Det var därför hennes åminnelse var utskrapad. Där var förklaringen på människornas glömska. 
<sec/>
– Men kan ont icke göras gott igen? Har jag icke lidit straff nog? klagade hon. 
<sec/>
Och så gick hon ut i skogen, där inga människor funnos. Som hon gick, förtvivlad, förkrossad, ödmjuk, såg hon en annan ensam människa som stod framför henne. Och han frågade med ögonen om han tordes hälsa. 
<sec/>
Det var kapellmästarn. Men hans ögon talade icke förebråelser, icke förödmjukande medlidande, utan de sade fram beundran, förundran, och ömhet. 
<sec/>
– Vad du blivit smärt och fin, Hanna, sade hans mun. 
<sec/>
Hon såg på sig, och hon fann att det var sant. Sorgen hade bränt upp det överflödiga, uppblåsta köttet och hon var skönare än fordom. 
<sec/>
– Och lika ung är du! Yngre! 
<sec/>
Det var det första goda ord hon hört på långa tider, och när det kom från honom som hon gjort så illa, då förstod hon vad en god människa var värd, och det sade hon. 
<sec/>
– Har du din röst kvar, Hanna? frågade kapellmästarn, som icke tålde höra artigheter. 
<sec/>
– Jag vet icke! snyftade hon. 
<sec/>
– Kom upp i sångrummet i morgon ... Ja på Operan hos mig, få vi höra. Jag är nämligen re-engagerad där ... 
<sec/>
Sångerskan kom; kom igen och kom sig fram igen. 
<sec/>
Publiken hade förlåtit och glömt, glömt det onda; och nu är sångerskan lika stor igen, ja mycket större än förut. 
<sec/>
Det var en uppbygglig berättelse! 
<chapter/>

<chaptername>SANKT GOTTHARDS SAGA</chaptername>

<sec/>
Det är lördagskväll i Göschenen, i kantonen Uri, en av de fyra urkantonerna, Wilhelm Tells och Walter Fürsts kanton. På norra sidan av Sankt Gotthard, där germanisk tunga talas, och stilla vänsälla människor bo, som äga självbestämmelserätt i sina angelägenheter, där den »heliga skogen» står skyddande för laviner och bergras, där ligger den grönskande byn vid en bäck, som driver kvarnhjul och håller foreller. 
<sec/>
Nu på lördagskvällen när aftonklockan ringer angelus, nu samlas byfolket vid brunnen under det stora valnötsträdet. Där kommer postmästarn, amtmannen och själva översten, alla i skjortärmarne och med liar på axeln. Från dagens slåtter komma de för att tvätta liarne, ty här är arbetet ärat, och självgjort är bäst. Så komma gossarne också med liar, och flickorna efter med mjölkstävorna; sist samlas de hemfödda korna av jätteras där varje ko är stor som en tjur. Fett är landet och välsignat är det; men vinet växer där icke på norra sidan av Gotthard, icke oliven heller, icke silkesträdet, icke den frodiga majsen. Grönt gräs och gyllene korn, det höga valnötsträdet och den feta mangold, det är landets äring. 
<sec/>
Värdshuset Gyllene Hästen ligger vid brunnen, nedanför ett stalp av Sankt Gotthard; och där i trädgården vid ett enda långt bord sitta de nu efter dagens arbete, de trötta slåttermännen, alla vid samma bord, utan rangordning: Amtmannen, postmästarn, översten, dränggossarne med; fabrikanten, som gör halmhattar och hans arbetare, byns lilla skomakare, skolmästarn och alla de andra. 
<sec/>
De språka om grödan och mjölkningen; och de sjunga tillsammans, sånger som klinga i enkla treklangar likt vallhornet och skällkoklockorna: De sjunga om våren och dess rena fröjder, så trofastgrönt och förhoppningsblått. 
<sec/>
Och de dricka det blonda ölet. 
<sec/>
Därpå stiger ungdomen upp att leka, brottas, och hoppa, ty i morgon är skyttefest med tävlingsspel, och då gäller det vara smidig. 
<sec/>
Och därför blåstes tidigt taptot i lurarne, den aftonen, så att ingen skulle komma osövd och dåsig till festerna, där byns ära stod på spel. 
<sec/>
Söndagen gick in med klockeklang och solsken; festklädda människor samlades från närliggande byar, och alla sågo utsövda och nyvakna ut. Nästan alla karlarne hade bytt lien mot bössan; flickorna och de gifta kvinnorna gåvo dem granskande och uppmuntrande blickar, ty det var för hus och hem de lärde sig skjuta; och mästerskytten visste att han skulle få öppna dansen med den skönaste. 
<sec/>
Nu kom en väldig skrinda dragen av fyra morska hästar klädda med band och blommor; och hela skrindan var en enda stor lövsal med bänkar ini; man såg icke människorna ini den, men man hörde sång inifrån, vacker högstämd sång, om Schweizerland och Schweizerfolk, det vackraste landet och det tappraste folket. 
<sec/>
Så kom barnens tåg; de gingo två och två, hand i hand, som om de voro goda vänner, eller som små brudar och brudgummar.  
<sec/>
Och när klockorna gingo, drogo sig alla uppåt kyrkan. 
<sec/>
Men när gudstjänsten var slut, så började festen; och vid skjutbanan som var stödd mot Sankt Gotthards väldiga stalp knallade snart skotten. 
<sec/>
Postmästarns son var byns mästerskytt, och det fanns inga tvivel om att han skulle ta priset. Han sköt sin serie, och tog fyra prickar av sex skott. 
<sec/>
Men då hördes oppe i berget ett hojtande och knakande; stenar och grus rullade ner för branten, och man såg granarne i den heliga skyddsskogen gunga som för en storm. Snart syntes på ett stenblock, med bössan på axeln och viftande med hatten, den vilde gemsjägaren Andrea från Airolo, den italienska byn i kantonen Tessin, på andra sidan fjället. 
<sec/>
– Gå icke i skogen! ropade alla skyttarne. 
<sec/>
Andrea förstod icke! 
<sec/>
– Gå icke i heliga skogen; berget kommer över oss! skrek amtmannen. 
<sec/>
– Så låt det komma, då! svarade Andrea och åkte i en rasande fart ned för branten. Och här är jag! 
<sec/>
– Du kommer för sent! svarade amtmannen. 
<sec/>
– Aldrig för sent kom jag, gentog Andrea, och gick fram till banan; slängde geväret sex gånger till kinden, och tog sex prickar. 
<sec/>
Nu skulle han varit segraren, men gillet hade sina lagar, och man tyckte icke om det svarta, välska folket från andra sidan berget, där vinet växte och silket blev spunnet. Där var gammal fiendskap, och Andreas skott kunde icke räknas. 
<sec/>
Men Andrea gick fram till den skönaste, som var amtmannens egen dotter, och han bad höviskt att få öppna aftonens dansgille med henne. 
<sec/>
Den sköna Gertrud rodnade, ty hon hade ett gott öga till Andrea, men hon måste avböja hans anbud. 
<sec/>
Då mörknade Andrea, och lutande sig framåt, viskade han i hennes öra, som därvid blev blodrött. 
<sec/>
– Min skall du bli, om ock jag skall vänta i tio år. Åtta timmar har jag gått över berget, för att råka dig, därför kom jag för sent; men nästa gång skall jag komma i tid om jag så skall gå mitt igenom berget! 
<sec/>
Festen var slut, och dansen också. Alla skyttarne sutto utanför Gyllne Hästen, och Andrea var med; men postmästarns Rudi satt i högbänk, emedan han var mästerskytten, efter reglerna förstås, men Andrea var det i verkligheten. 
<sec/>
Rudi ville gnabbas. 
<sec/>
– Nå du Andrea, sade han, du är en väldig jägare; men du vet: att skjuta gemsen är ingenting mot att få den. 
<sec/>
– Har jag skjutit den, så har jag fått den, svarte Andrea. 
<sec/>
– Vackert ock! Barbarossas ring ha alla skjutit på, men ingen har fått den! gentog Rudi.  
<sec/>
– Vad är Barbarossas ring? frågade en främling, som icke varit i Göschenen förr. 
<sec/>
– Jo, svarade Rudi: Där kan du se’n! 
<sec/>
Och han pekade uppåt bergväggen, där en stor kopparring hängde på en krok. Och han fortfor. 
<sec/>
– Kejsar Fredrik Barbarossa brukade nämligen gå den här vägen till Italien; han gick sex gånger, och lät kröna sig, både i Milano och Rom. Och som han därmed blev tysk-romersk kejsare, så lät han sätta denna ring i berget på tyska sidan till ett tecken att han vigt Tyskland vid Italien. 
<sec/>
Och när den ringen, säger sagan, kan lyftas av haken, då är det äktenskapet upplöst, som icke var lyckligt. 
<sec/>
– Då skall jag upplösa’t, sade Andrea, såsom mina fäder löste mitt arma land Ticino från tyrannerna i Schwyz, Uri och Unterwalden. 
<sec/>
– Är du icke schweizare? frågade amtmannen strängt. 
<sec/>
– Nej jag är italienare, av Schweiziska Edsförbundet. 
<sec/>
Därmed laddade han sitt gevär och lade in en järnkula. Siktade och sköt! 
<sec/>
Ringen lyftades underifrån; och löst från haken föll den ner, Hohenstauferns, Barbarossas ring. 
<sec/>
– Leve det fria Italien! ropade Andrea! och svängde sin hatt. 
<sec/>
Men ingen svarade. 
<sec/>
Andrea tog upp ringen, lämnade den till amtmannen och sade: 
<sec/>
– Göm den ringen, som ett minne av mig, och av denna dag, då ni gjorde mig orätt. 
<sec/>
Därpå gick han fram till Gertrud och kysste hennes hand. Och så steg han uppför berget och försvann; syntes igen, och försvann i ett moln. Men efter en stund syntes han åter, högre opp. Det var icke han, ty det var hans jätteskugga på molnet; och han stod med lyftad näve, hotande, över den tyska byn. 
<sec/>
– Det var satan själv! sade översten. 
<sec/>
– Nej, det var en italienare! invände postmästarn. 
<sec/>
– Efter det är sent på kvälln, sade amtmannen, skall jag berätta en regeringshemlighet, som står i tidningen i morgon. 
<sec/>
– Hör! Hör! 
<sec/>
– Jo, det telegraferas, att sedan fransmännens kejsare blivit fången vid Sedan, ha italienarne utjagat franska trupperna från Rom; och Viktor Emanuel går i detta ögonblick mot huvudstaden. 
<sec/>
– Det var stort nytt. Då är det slut med tyskarnes romerska promenader! – Det visste nog Andrea efter han var så stor i snuten! 
<sec/>
– Han måtte ha vetat mer ändå! sade amtmannen. 
<sec/>
– Vad då? Vad då? 
<sec/>
– Få väl se! Få väl se! 
<sec/>
Och de fick se! 
<sec/>
En dag fick de se främmande herrar komma med sina instrument och kika på berget; och det såg ut som om de kikat efter Barbarossas ring, för just dit riktade de kikarn. Och de tittade på kompassen, liksom de inte visste var norr och söder var. 
<sec/>
Och så blev det en stor middag på Gyllne Hästen, där amtmannen var med. Där taltes vid desserten om millioner och millioner. 
<sec/>
En tid efteråt fick de se hur Gyllne Hästen revs ner; hur kyrkan bars bort, bit för bit och sattes opp ett stycke därifrån; de fick se hur halva byn raserades; hur kaserner byggdes; hur bäcken ändrade lopp och kvarnhjulen slopades, fabriken stängdes, kreaturen såldes. 
<sec/>
Och så kom tre tusen svarta arbetare, som talade italienska. 
<sec/>
Då tystnade de vackra sångerna om gamla Schweizerland och om vårens rena fröjder. 
<sec/>
I stället hördes dag och natt ett bultande; och där Barbarossas ring hade sutit, drevs en bergborr in; och så börjades skjutningen, ty där skulle tunneln in genom berget. 
<sec/>
Det var nu, som man visste, ingen svårighet att göra ett hål i klippan; men det skulle sprängas två hål, ett från vardera sidan; och de båda hålen skulle råkas, jämnt som en spik, och det trodde ingen på, för det var en och en halv mil att spränga. En och en halv mil! 
<sec/>
– Tänk om de inte råkas! Då får de börja om igen! 
<sec/>
Men överingenjören hade sagt: De skall träffas. 
<sec/>
Och Andrea från italienska sidan han trodde på överingenjören; ty han var själv en träffsäker karl, som vi veta. Därför inträdde han i arbetslaget och blev första man. 
<sec/>
Det var ett arbete som passade Andrea. Solens ljus, de gröna mattorna och de vita alperna fick han icke se mer; men han tyckte han sprängde sig en egen väg till Gertrud, den väg genom berget han i ett stortaligt ögonblick lovat komma. 
<sec/>
I åtta år stod han ini mörkret och slet en hund. Naken stod han mest, ty där var tretti grader varmt. Ibland stötte de på en flods källa; och då levde han i vatten; ibland träffade de ett lerlager, och då levde han i smuts. Nästan alltid var luften skämd, och kamraterna stupade; men det kom nya. Slutligen stupade Andrea också, och lades in på sjukhuset. Där fick han den föreställningen, att de båda tunnlarne aldrig skulle träffas, och det plågade honom mest. Aldrig träffas! 
<sec/>
Det låg Uri-bor också på salen och yrade; deras stående fråga i feberfria stunder var den: 
<sec/>
– Tror ni vi ska träffas? 
<sec/>
Ja, aldrig hade tessinare och Uri-bor så längtat att få råkas som här, inne i berget. De visste att om de råkades där, skulle tusenårig fiendskap upphöra och de, försonade falla i varandras famn. 
<sec/>
Andrea blev frisk och kom i gång igen. Han var med om strejken 1875; kastade något sten, rök in i finkan, men kom ut igen. 
<sec/>
År 1877 brann Airolo, hans födelseby. 
<sec/>
– Nu har jag bränt mina skepp bakom mig; och nu måste jag fram, sade han. 
<sec/>
År 1879 blev den 19 juli en sorgens dag. Överingenjörn för hela tunneln, hade gått in i berget till att mäta och räkna; och som han stod där, fick han slag och dog! Mitt på banan! Där skulle han haft sin grav, som en Farao, i den största stenpyramid som finns; och hans namn, Favre, skulle varit ristat där.  
<sec/>
Emellertid: åren gingo. Andrea samlade pengar, erfarenhet och kraft. Göschenen besökte han aldrig; men en gång om året gick han till Heliga skogen och såg på förödelsen, som han kallade det. 
<sec/>
Han såg aldrig Gertrud, skrev icke till henne; det behövde han ej, ty han levde med henne i sina tankar, och han kände att han fått hennes vilja. 
<sec/>
På sjunde året dog amtmannen, i fattigdom. 
<sec/>
– Vilken lycka att han var fattig! tänkte Andrea; och så ha icke alla mågar tänkt. 
<sec/>
På åttonde året hände något märkvärdigt. Andrea stod som första man längst in i italienska tunneln och slog på sin borr. Luften var knapp och kvävande, så att han hade öronsusning. Då hörde han ett knäppande, som liknade den trämaskens kallad dödsuret. 
<sec/>
– Är min sista stund kommen? tänkte han högt. 
<sec/>
– Din sista stund! svarade något inom honom, eller utom honom. Och han blev förstämd. 
<sec/>
Följande dag hörde han återigen knäppningarne, men tydligare, så att han trodde det var uret han bar på sig. 
<sec/>
Men dagen därpå, som var en helgdag, hörde han ingenting; och nu trodde han det var örat bara; då blev han rädd och gick i mässan; och i stilla tankar klagade han över livets ostadighet. Hoppet hade svikit honom, hoppet att få uppleva den stora dagen, hoppet att få det utsatta stora priset för den första borren som gick igenom väggen, hoppet att få Gertrud. 
<sec/>
På måndagen stod han dock återigen främst med sin borr, men modstulen; ty han trodde icke mer de skulle råka tyskarne i berget. 
<sec/>
Han slog och slog, men utan fart, såsom hans saktade hjärta slog efter tunnelsjukan. Då med ens hörde han som ett skott och ett väldigt brakande, men ini berget, på andra sidan. 
<sec/>
Och nu gick det upp för honom att de råkats. 
<sec/>
Först föll han på knä och tackade Gud; sedan reste han sig och började slå. Han slog förbi frukost, förbi middag; förbi raster och aftonvard. Han slog med vänster arm, när den högra domnat. Därunder tänkte han på överingenjörn, som stupat mitt framför väggen; och han sjöng de tre männens sång i den brinnande ugnen, ty luften liksom brann omkring honom, under det vattnet dröp på hans hjässa och fötterna stodo i lera. 
<sec/>
På slaget sju, den 28 februari, 1880, föll han framstupa emot borren som flög mitt igenom bergväggen. 
<sec/>
Ett skallande hurra från andra sidan väckte honom, och han förstod, förstod att de råkats, att hans sista mödas stund var kommen, och att han var ägare till tio tusen lire. 
<sec/>
Då, efter en kort suck till Allförbarmaren, lade han munnen till borrhålet, viskade, så ingen hörde’t: Gertrud; och därpå höjde han ett niofaldigt hurra till tyskarne. 
<sec/>
Klockan elva på natten hördes ett rungande Si opp! från italienska sidan, och vid ett brak som av belägringskanoner ramlade väggen ner. Tyskar och italienare föllo i varandras famn och gräto, italienarne kysstes, och alla föllo på knä sjungande ett Te Deum laudamus. 
<sec/>
Det var ett stort ögonblick; och det var 1880, samma år då Stanley blev färdig med Afrika och Nordenskiöld med Vegafärden. 
<sec/>
När lovsången till den Evige tystnat, steg en arbetare fram från tyska sidan och lämnade italienarne ett textat pergament. Det var en äres- och en minnesskrift till överingenjören, Louis Favre. Han skulle först passera tunneln, och Andrea skulle föra hans äreminne och hans namn på det lilla arbetståget till Airolo. 
<sec/>
Det gjorde Andrea troget sittande på en skjutvagn framför lokomotivet. 
<sec/>
Det var en stor dag! Och natten var icke mindre. 
<sec/>
Det dracks vin i Airolo, italienskt vin; och det brändes fyrverkeri. Där hölls tal, för Louis Favre, Stanley och Nordenskiöld! Där hölls tal för Sankt Gotthard, den hemlighetsfulla bergstocken, som i årtusenden varit en skiljemur mellan Tyskland och Italien, mellan Nord och Syd. Ja, visserligen en söndrare, men också en samlare. Ty Sankt Gotthard har stått där och lika ärligt delat sitt vatten åt den tyska Rhen som åt den franska Rhône, åt Nordsjön som åt Medelhavet – – – –   
<sec/>
– Och åt Adriatiska, avbröt en tessinare. Var så god och glöm icke Ticino som vattnar Italiens största flod, den väldiga Po. 
<sec/>
– Bravo! Bättre! Leve Sankt Gotthard, det Stora Tyskland, det Fria Italien och det Nya Frankrike! 
<sec/>
Det var en stor natt! på en stor dag. 
<sec/>
Följande morgon stod Andrea på ingenjörskontoret. Han var klädd i sin italienska jägardräkt, fjäder i hatten, bössa på axeln och ränsel på ryggen; vit i ansiktet och vit om händerna. 
<sec/>
– Jaså du är nöjd på tunneln nu, sade kassaingenjören, eller penningmannen de kallade. Nå det kan ingen förtänka dig, och det är bara murararbete kvar för övrigt. Alltså: avräkningen! 
<sec/>
Penningmannen slog i en bok, skrev en lapp och räknade upp tio tusen lire i guld. 
<sec/>
Andrea ritade sitt bomärke, stoppade guldet i ränseln och gick. 
<sec/>
Han kastade sig på ett arbetståg; och på tio minuter var han vid den nerfallna skiljeväggen. 
<sec/>
Eldar brunno inne i berget på båda sidor om skenorna, arbetarne hurrade för Andrea och svängde med mössorna. Det var härligt! 
<sec/>
På tio minuter igen var han framme vid tyska sidan. Men när han såg dagsljuset i öppningen, stannade tåget, och han steg ur. 
<sec/>
Så gick han mot det gröna ljuset, och såg byn igen, solig och grönskande; och byn låg där nybyggd, vit, strålande, vackrare än förr. Och när han gick fram hälsade arbetarne sin första man. 
<sec/>
Rakt på ett litet hus styrde han sina steg; och under ett valnötsträd bredvid bikuporna stod Gertrud, stilla, fagrare, mildare, alldeles som om hon stått där och väntat honom, i åtta år. 
<sec/>
– Nu kommer jag, sade han; så som jag skulle komma, mitt igenom berget! – Följer du mig till mitt land? 
<sec/>
– Jag följer dig, vart du vill. 
<sec/>
– Ringen har du redan; är den kvar? 
<sec/>
– Den är kvar! 
<sec/>
– Då gå vi med detsamma! – Nej, icke vända om; ingenting får du ta med dig! 
<sec/>
Och de gingo hand i hand! Men de gingo icke åt tunneln. 
<sec/>
– Upp på berget! Sade Andrea, och styrde upp på gamla passvägen. Genom mörkret gick min väg till dig; nu vill jag leva i ljuset, med dig, för dig! 
<chapter/>

<chaptername>JUBAL UTAN JAG</chaptername>

<sec/>
Det var en gång en konung som hette Johan utan Land och skälet kan man gissa sig. Men en annan gång var det en storsångare som kallades Jubal utan Jag, och skälet skall vi nu få höra. 
<sec/>
Klang var hans namn som han fått av sin far, soldaten, och det var musik i namnet. Men han hade även av naturen fått en stark vilja, vilken satt som en järnstång i ryggen, och det är en stor gåva, det, och en att ta vara på i livets strider. Som barn redan, när han började tala, sade han icke som andra små gossar »han» när han talte om sig själv, utan han kallade sig genast »jag». »Du har inget jag!» sa’ de gamle. När han blev lite äldre uttryckte han en önskan med »jag vill». Men då fick han höra på: »Du har ingen vilja», och »din vilja växer i skogen». 
<sec/>
Det var nu oförståndigt av soldaten, men han förstod inte bättre, för han var soldat och inlärd att bara vilja det som befälet ville. 
<sec/>
Unge Klang fann det konstigt att han »icke hade någon vilja» fastän han hade en sådan stark sådan, men det fick ju gå. 
<sec/>
När han blev något vuxen, frågade fadren en dag: »vad vill du bli?» 
<sec/>
Det visste inte gossen, och han hade upphört att vilja, emedan det var förbjudet. Han hade visserligen en längtan till musiken, men det vågade han inte säga, ty då trodde han det skulle hindras. Därför svarade han som en lydig son: Jag vill ingenting. 
<sec/>
– Då skall du bli vintappare! sa fadren. 
<sec/>
Om det nu var därför att fadren kände en vintappare, eller därför att vinet hade en särskild dragningskraft på honom, det kan man inte säga. Nog av unge Klang sattes i en vinkällare, och där for han inte illa. 
<sec/>
Det luktade så gott av rött lack och franskt vin, därnere, och det var stora välvda rum som kyrkor. När han satt vid fatet och det röda vinet rann, så blev han glad i sinnet och började småsjunga först, allehanda visor han hört. 
<sec/>
Patronen som levde i vin, tyckte om sång och glädje, och lät ynglingen hållas; det klingade så bra under valven. Och när han spände i med »Djupa källarvalvet», då kom det kunder ner, och det tyckte patron om. 
<sec/>
Så kom en vacker dag en handelsresande, som förr varit teatersångare; och när han fick höra Klang, så blev han så förtjust att han bjöd Klangen ut på en kolifej om aftonen. 
<sec/>
Och de slog käglor, de åt kräftor med dill, de drack punsch, och de sjöng framför allt. 
<sec/>
Mellan skål och vägg och när de druckit duskål sade handelsresanden: 
<sec/>
– Varför går du inte till teatern? 
<sec/>
– Jag? svarte Klang; inte kan jag nu det? 
<sec/>
– Du skall säga: jag vill! så kan du. 
<sec/>
Det var en ny lärdom, ty sedan han var tre år, hade unge Klang icke begagnat orden »jag» och »vill». 
<sec/>
Nu tordes han varken vilja eller önska, och han bad icke få bli frestad mera. 
<sec/>
Men handelsresanden kom igen, många gånger, och hade storsångare med sig. Frestelsen blev för stark; och Klangen tog sitt parti en afton då han blivit applåderad av en riktig professor. 
<sec/>
Så tog han avsked av patronen, och vid ett glas tackade han sin vän handelsresanden, som återgivit honom självförtroendet och viljan; »viljan, denna järnstång i ryggen som håller människan upprätt att hon icke faller ner på de fyra. Och aldrig skulle han glömma sin vän, som lärt honom tro på sig själv.» 
<sec/>
Så gick han att ta avsked av far och mor. 
<sec/>
– Jag vill bli sångare! sa han så det klang i stugan. 
<sec/>
Fadren tittade efter karbasen, och modren grät; men det halp icke. 
<sec/>
– Förlora dig icke själv, min son! var modrens sista ord. 
<sec/>
Unge Klang fick pengar att gå till främmande land. Där lärde han sjunga riktigt efter reglerna, och blev på några år en stor storsångare. Tjänte pengar och fick en egen direktör, som satte opp honom. 
<sec/>
Nu blommade vännen Klang, och han kunde säga både jag vill och jag befaller. Hans jag växte alldeles onaturligt och han tålte icke några andra jag i sin närhet. Han nekade sig ingenting och han förnekade sig icke heller. Men nu när han skulle hem till sitt land igen, lärde honom direktören att det icke gick för sig att heta Klang när man är en storsångare; han måste ta ett stiligt namn, helst ett utländskt, för det brukades. 
<sec/>
»Den Store» hade en strid med sig själv; ty att ändra namn var ju inte riktigt trevligt; det påminde om att förneka far och mor, och kunde se illa ut. 
<sec/>
Men, efter som det brukades, så: fick det gå. 
<sec/>
Han letade i Bibeln, för att finna det rätta namnet, för där stod de. 
<sec/>
Och när han fick upp Jubal, »Lamechs son som uppfann allahanda spel», så tog han det. Det var ett gott namn och det betydde basun efter hebreiskan. Som direktören var engelsman så önskade han att Klang skulle kalla sig Mister och det gjorde han. Mister Jubal, alltså. 
<sec/>
Det var ju rätt oskyldigt allt det där, efter som det brukades, men underligt var det i alla fall, att med det nya namnet, blev Klang en annan karl. Det gamla förflutna var liksom utplånat, och Mister Jubal kände sig som född engelsman, talte med brytning, fick polisonger och höga kragar; ja de rutiga kläderna växte fram liksom barken på trädet av sig själv; han blev stram och hälsade med ena ögat; vände sig aldrig om när en bekant ropade an honom på gatan, och han stod alltid mitt inne i spårvagnen. 
<sec/>
Han kände knappt igen sig själv! 
<sec/>
Emellertid var han åter hemma i sitt land och var storsångare vid Operan. Han spelte kungar och profeter, frihetshjältar och demoner, och när han hade en roll att öva, var han så god spelare, att han trodde sig vara den han föreställde. 
<sec/>
Nu gick han en dag på gatan och var en demon någonstans, men han var också Mister Jubal. 
<sec/>
Så hörde han någon ropa bakom sig: Klang! Han vände sig naturligtvis inte om, ty det gör inte en engelsman, och för resten hette han ju inte Klang nu längre. 
<sec/>
Men det ropade Klang en gång till. Och så stod hans vän handelsresanden framför honom, med spörjande blickar och frågande blygt och vänligt: 
<sec/>
– Är det inte Klang? 
<sec/>
Mister Jubal överfölls av demonen; visande alla tänderna och med ett öppet gap som om han tog en bröstton ur en av kraniets kaviteter, röt han ett kort: Nej! 
<sec/>
Då kände vännen igen honom, och gick sin väg. Han var en upplyst man, kunde livet och människorna och sig själv utantill, och han blev därför varken ledsen eller förvånad. 
<sec/>
Men Mister Jubal trodde det; och när han hörde dessa ord inom sig: »Innan hanen tre resor haver galit, skall du förneka mig», så gjorde han som Petrus, han gick in i en portgång och grät bitterligen. Det gjorde han själv, i sina tankar, men demonen i hans hjärta skrattade. 
<sec/>
Sedan den dagen skrattade han mest; åt ont och gott, åt sorg och skam, åt allt och alla. 
<sec/>
Hans far och mor visste nog av bladen vem Mister Jubal var, men de gick aldrig på Operan, för de trodde att det var någonting med tunnband och hästar, och där ville de inte se sin son. 
<sec/>
Mister Jubal var nu den störste storsångaren, och han hade visserligen satt bort en stor del av sitt jag, men viljan hade han kvar. 
<sec/>
Så kom hans dag! Det var en liten flicka vid baletten, som kunde förtrolla män, och Jubal blev också förtrollad. Så illa förtrollad att han frågade om han fick bliva hennes .. (Han menade naturligtvis att hon skulle bliva hans, men så får man inte säga.) 
<sec/>
– Du skall få bli min, sa trollerskan, om jag får ... 
<sec/>
– Du får allt! svarte Jubal. 
<sec/>
Flickan tog honom på orden, och de gifte sig. Först lärde han henne sjunga och spela; och sedan fick hon allt vad hon ville. Men som hon var en trollerska ville hon allt vad han icke ville, och så småningom hade hon hans vilja i sin ficka. 
<sec/>
En vacker dag var Mistress Jubal storsångerska; och så stor att när publiken ropade in Jubal, så mente de frun och inte herrn. 
<sec/>
Jubal ville slå sig upp igen, men att göra det på fruns bekostnad, det ville han inte, och därför kunde han inte. 
<sec/>
Han började utplånas och glömmas. 
<sec/>
Den lysande krets av vänner som Mister Jubal samlat i sitt ungkarlshem, samlades nu i hans hem omkring fru Jubal, som bara kallades för Jubal. 
<sec/>
Ingen såg åt mistern, ingen drack med honom, och försökte han tala, hörde ingen på honom; det var som han inte fanns, och hans hustru behandlades som om hon inte var gift. 
<sec/>
Då blev Mister Jubal ensam, och ensam gick han på kaféet. 
<sec/>
Där kom han in en afton för att söka sällskap. Vem som helst var han beredd hålla till godo med, bara det var en människa. 
<sec/>
Då fick han se sin gamle vän handelsresanden sitta ensam och ha tråkigt; och han tänkte: »där har jag en människa i gamla Lundberg»; och så gick han fram till bordet och hälsade. Men då förvandlades vännens ansikte, så hemskt, att Jubal måste fråga: »är det inte Lundberg?» 
<sec/>
– Jo! 
<sec/>
– Känner du inte igen mig? Jubal? 
<sec/>
– Nej! 
<sec/>
– Känner du inte Klang, din gamle vän? 
<sec/>
– Nej! Han är död för länge se’n! 
<sec/>
Då förstod Jubal att han var död på ett visst sätt, och han gick ut. 
<sec/>
Dagen därpå tog han avsked från Operan och blev sånglärare med professors titel. 
<sec/>
Så reste han till främmande land, och blev borta i många år. 
<sec/>
Sorgen och grämelsen kom honom att åldras tidigt. 
<sec/>
Men det tyckte han bara om, för då var det inte långt kvar. Dock åldrades han inte så hastigt, som han ville, och därför skaffade han sig en vit peruk med långa lockar. Och i den trivdes han, ty den gjorde honom oigenkännlig, även inför sig själv. 
<sec/>
Med långsamma steg och händerna på ryggen gick han på trottoarerna och grundade; man trodde att han sökte någon eller väntade någon. Mötte någon hans ögon, så märkte den ingen blick i dem; försökte någon göra hans bekantskap så talte han endast om saker och ting. Och han sade aldrig »jag», aldrig »jag tycker», utan »det synes». Han hade förlorat sitt jag, och det upptäckte han först en dag då han skulle raka sig. Han hade tvålat in sig och skulle till med kniven framför spegeln. Han såg och såg rummet bakom sig, men sitt ansikte såg han icke. Då förstod han hur det var fatt. Och han greps av en häftig längtan att återfinna sitt jag. Den bästa delen hade han givit sin hustru som fått hans vilja, och han beslöt att söka upp henne. 
<sec/>
När han kom till sitt land igen och gick på stadens gator i sin vita peruk, kände ingen igen honom. Men en musiker som varit i Italien, sade högt på gatan: Det är en maestro. 
<sec/>
Och straxt kände sig Jubal som om han var en stor kompositör. Han köpte sig notpapper och började skriva ett partitur, det vill säga, han skrev upp en mängd långa och korta noter på linjerna, somliga på fiolerna förstås, andra på träblåsarne och resten på mässingen. Därpå skickade han in det till konservatoriet. Men ingen kunde spela’t, för det var ingenting, bara noter. 
<sec/>
Så gick han en dag på gatan, och mötte en målare, som varit i Paris. »Där går en modell», sa målarn. Det hörde Jubal, och han trodde straxt att han var en modell, för han trodde allt vad man sa om honom, emedan han icke visste vem eller vad han var. 
<sec/>
När han så drog sig till minnes sin hustru som fått hans jag, beslöt han att söka opp henne. Det gjorde han också, men hon hade gift om sig med en baron, och rest långt bort. 
<sec/>
Då blev han trött på sökandet, och som alla trötta män fick han en längtan till sina dagars upphov, sin mor. Han visste att hon satt som änka i en kåk oppe i bergen, och dit gick han. 
<sec/>
– Känner du inte igen mig? frågade han. 
<sec/>
– Vad heter du? frågade modren. 
<sec/>
– Vad din son heter, vet du inte det? 
<sec/>
– Min son hette Klang, men du heter Jubal, och den känner jag inte. 
<sec/>
– Hon förnekar mig! 
<sec/>
– Som du förnekat dig själv och din mor. 
<sec/>
– Varför tog ni viljan från mig, då jag var barn? 
<sec/>
– Din vilja gav du åt en kvinna. 
<sec/>
– Jag måste annars hade jag inte fått henne. Men varför sa ni att jag inte hade någon vilja? 
<sec/>
– Ja, det var far, kära barn, och han förstod inte bättre. Förlåt honom nu, för han är död. För resten ska barn inte ha någon vilja, men vuxna män ska ha det. 
<sec/>
– Tänk att du kunde reda det där så bra, mor! Barn ska inte ha’t, men vuxna ska ha’t. 
<sec/>
– Hör du Gustaf, sa modren; Gustaf Klang ... 
<sec/>
Det var hans båda namn, och när han hörde dem blev han åter sig själv. Alla roller, kungar och demoner, maestron och modellen röko sin väg, och han var endast sin mors son. 
<sec/>
Då lade han sitt huvud i hennes knä och sade: 
<sec/>
– Nu vill jag dö! Jag vill dö! 
<chapter/>

<chaptername>GULLHJÄLMARNE I ÅLLEBERG</chaptername>

<sec/>
Anders var född på Falbygden och hade i sin ungdom marscherat kring land och rike med alnstickan och tygpackan. Men en dag tyckte han det var bättre marschera med gevär och slita kronans kläder, och därför tog han värvning på Västgöta-Dal. Detta gjorde att han en gång blev kommenderad opp till Stockholm på bevakningstjänst. 
<sec/>
Vännen Kask, så hette han numera, fick en dag permission; och följaktligen skulle han gå på Skansen. Men när han kom till porten, så hade han ingen femtiöring och fick alltså bli utanföre. Han titta så långt på staketet och tänkte: jag går väl omkring; allti finns det en stätta; i nödfall så äntrar jag. 
<sec/>
Det var i solbärgan när han följde sjölaggen och strök långs med bergroten; men staketet syntes högt upp i luften och därinnanför hördes sång och musik. Kask gick och gick, runt, runt, men såg ingen stätta, och staketet försvann ini nötskogen. Trött, slog han sig ner i backen och sprita nötter. 
<sec/>
Då kom en furufnatt och satte svansen i vädret: 
<sec/>
– Låt bli mina nötter! sa’ ekorrn. 
<sec/>
– Ja, om du visar mig till stättan, sa’ Kask. 
<sec/>
– En bit på vägen, svarte ekorrn. 
<sec/>
Han skutta före och soldaten efter. Så var fnatten borta. 
<sec/>
Där kom en igelkott prasslande i lövet. 
<sec/>
– Följ mig, sa’ han, så ska du se stättan. 
<sec/>
– Gakkmä sa’ pinnso’n! Nej tack! 
<sec/>
Men igelkotten följde ändå. 
<sec/>
Så kom huggormen. Det var en fin karl; han kunde läzzpa med tungan och göra krumbukter. 
<sec/>
– Följ mig, sa han, zå zga du phå ze ztäddan! 
<sec/>
– Jag följer, sa Kask. 
<sec/>
– Men du zga vara phin; du zga inte tzrampa på mig! Jag thycker om det phina. 
<sec/>
– Så fin karl är ju inte en soldat, sa Kasken, men jag har inte al-stövlarne på, likvisst. 
<sec/>
– Träd på’n, sa igelkotten, annars biter han dig så fint! 
<sec/>
I detsamma lyfte huggormen på halsröstet och krokade av: 
<sec/>
– Pass! sa igelkotten, och rök på ormen. Jag är inte så fin, men jag visar mina pinnar, jag. 
<sec/>
Så gjorde han slut på ormen, och försvann. 
<sec/>
Nu stod soldaten ensam i skogen och ångrade att han försmått den taggiga pinn-so’n. 
<sec/>
Det hade mörknat, men halv-tunglet syntes mellan björk- lövet, och det var alldeles ned-tyst. 
<sec/>
Då tyckte sig soldaten se en stor gul hand som vinkade, fram och tillbaks. Han gick ditåt och fick se att det var ett Lönn-löv, vilket brukar gestikulera så där med fingerna, utan att man vet vad det menar. 
<sec/>
Som han stod och tittade hörde han en Asp skälva: 
<sec/>
– Hu, jag fryser, sa’ Aspen, för jag har blitt våt om fötterna; och jag är så rädd. 
<sec/>
– Vad är du rädd för då? frågade soldaten. 
<sec/>
– Jo, det sitter en pyssling ini berget. 
<sec/>
Då förstod soldaten vad Lönnen menat, och han såg verkligen en pyssling sitta ini berget och koka gröt. 
<sec/>
– Vad är du för en? sa’ pysslingen. 
<sec/>
– Jag är på Vässkötta-Dal, var är du nånstans? 
<sec/>
– Jag är i Ålleberg, jag, sa’ pysslingen. 
<sec/>
– Men Ålleberg ligger i Västergylln, svarte soldaten. 
<sec/>
– Vi ha flyttat hit, nu! sa’ pysslingen. 
<sec/>
– Det lögst du, svarte soldaten, fick fatt i grytstjärten och lade gröten i elden. 
<sec/>
– Nu ska vi se på Musbo’t, sa han och gick in i berget. 
<sec/>
Där satt jätten vid en stor brasa och glödgade en järnstång. 
<sec/>
– God dag, god dag, sa’ soldaten och räckte handen. 
<sec/>
– God dag igen! svarte jätten och gav järnstången så rö han var. 
<sec/>
Kask tog emot och kramade järnet så att det väste: 
<sec/>
– Du är varm om händerna! Vad hetter du? 
<sec/>
– Jag heter Jätten Svensk, sa trollet. 
<sec/>
– Det var ett gammalt bra handtag, det var svenskt och nu förstår jag att jag är i Ålleberg. Kanske Gullhjälmarne sover där ännu? 
<sec/>
– Tyst! tyst! tyst! sa’ jätten och hyttade med eldkäppen. 
<sec/>
– Du ska få se dem, efter du är på Vässkötta-Dal; men du ska lösa min gåta först, mente jätten. 
<sec/>
– Vill du mulbändas med en landsman, så låt gå! Men lägg bort eldgaffeln först. 
<sec/>
– Jo: Kask, du ska säga Svenska historien medan jag röker en pipnubb, så ska du få se på Gullhjälmarne sedan; hela historien. 
<sec/>
– Det maxar jag, fast jag inte var något övernöt på korpralskoln. – Jag ska dra mig till minnes lite först, ändå. 
<sec/>
– Men det är ett villkor: du får inte nämna namn på en kung, för då blir de onda därinne; och när de bli onda, då vet du ... 
<sec/>
– Det var farlig svårt; men, tänd nubben du, så börjar jag. Här har du eld! 
<sec/>
Soldaten gastkramade sitt huvud en stund; därpå började han: 
<sec/>
– Ett, två, tre! Anno 1161 och däromkring blev Sverige till; ett rike, en kung och en ärkebiskop – är det nog? 
<sec/>
– Nej, sa Svensk, det var för litet. En gång till! 
<sec/>
– Så här då! – Anno 1359 var Svenska folket färdigt, ty då sammanträdde fyraståndsriksdan och den varade med avbrott ända till 1866. 
<sec/>
– Du som är soldat, sade Svensk, du ska väl tala lite om krig. 
<sec/>
– Det finns bara två krig, som ha någonting att säga: och de slutades med två freder, den i Brömsebro 1645 då vi fick Härjedalen, Jämtland och Gotland, och den i Roskilde 1658, då vi fick Skåne, Halland, Blekinge och Bohuslän. Och därmed är Svenska Historien färdig; det andra var bara slagsmål. 
<sec/>
– Nå men konstitutionerna då? 
<sec/>
– Ja vi fick envälde 1680 och det varade till 1718; sen blev frihetstiden till 1789 då enväldet kom igen. Och så gjorde Adlersparre revolution 1809 samt lät Hans Järta skriva konstitutionen som lever än. Nu behöver du inte veta mer. Har du rökt ur nubben? 
<sec/>
– Tja! sa jätten. Det var jämnt skägg. Och nu ska du få se på Gullhjälmarne! 
<sec/>
Den gamle reste sig med möda och gick in åt berget följd av soldaten. 
<sec/>
– Gå tyst! sa jätten och visade på en riddare i gullhjälm som satt sovande vid en klippdörr. Men i detsamma snavade Kask och slog sitt klackjärn mot en sten så att det eldade om’et. 
<sec/>
Då vaknade Gullhjälmen genast och så kvickt som om han sovit på vakten ropade han: 
<sec/>
– Är det tider än? 
<sec/>
– Ännu icke! svarte jätten. 
<sec/>
Gullhjälm-riddaren satte sig ner och somnade åter straxt in. 
<sec/>
Jätten öppnade bergväggen och soldaten såg en stor sal framför sig. Ett ändlöst bord sträckte sig mitt genom salen och i halvskymningen syntes den lysande samlingen av gullhjälmar sitta i karmstolar med guldkronor på ryggstöden. Vid kortändan satt en man som var huvudet högre än de andra; och hans skägg räckte ner till midjan som på Moses eller Jesaias; och han hade klubban i sin hand. 
<sec/>
Alla tycktes sova men icke den sömn som om natten återgiver krafter, icke heller den sömn som kallas den eviga. 
<sec/>
– Pass nu på, sade jätten, skall du få höra på årsmotsmässan. 
<sec/>
Han tryckte på en stor granat i berghällen och tusen lågor tändes. 
<sec/>
Då vaknade Gullhjälmarne. 
<sec/>
– Vem där? frågade mannen med profetskägget. 
<sec/>
– Svensk! svarade jätten. 
<sec/>
– Gott namn! sade Gustav Eriksson Vasa, ty det var han. Hur långt är det lidet? 
<sec/>
– Till året efter Kristi börd, ett tusen, nio hundra och tre. 
<sec/>
– Tiden går, han I också gått framåt? Ären I än ett land och ett folk? 
<sec/>
– Vi äro! Men sedan Gustav Den Förste har landet vuxit. Med Jämtland, Härjedalen och Gotland. 
<sec/>
– Vem tog det? 
<sec/>
– Ja, det skedde under Drottning Kristina; men det var hennes förmyndare som tog. 
<sec/>
– Och sedan? 
<sec/>
– Sedan fick vi Skåne, Halland, Blekinge och Bohuslän. 
<sec/>
– Det var dalern! Vem tog det då? 
<sec/>
– Karl den tionde Gustav. 
<sec/>
– Än sedan då? 
<sec/>
– Sedan är det inte mer! 
<sec/>
– Det är allt? 
<sec/>
Nu knackade det i bordet. 
<sec/>
– Erik den Helige begär ordet! sade Gustav Vasa. 
<sec/>
– Erik Jedvardson är mitt namn och Helig var jag aldrig. Får jag fråga Svensk var mitt Finland tagit vägen? 
<sec/>
– Finland gick tillbaks till Ryssland, på egen begäran av Anjalaförbundets män, och genom freden i Fredrikshamn 1809, då finnarne hyllade Tsaren. 
<sec/>
Gustav II Adolf begärde ordet. 
<sec/>
– Var äro Östersjöländerna? frågade han. 
<sec/>
– Återtagna av ägarne, svarade Svensk. 
<sec/>
– Och kejsarn, finns han kvar? 
<sec/>
– Det finns två kejsare, en i Berlin och en i Wien. 
<sec/>
– Två Habsburgare? 
<sec/>
– Nej, en Habsburgare och en Hohenzollare och det kallas för Tysklands enhet, sa’ Bismarck! 
<sec/>
– Ofattligt! – Och katolikerna i Norra Tyskland, äro de omvända? 
<sec/>
– Nej! Katolikerna äro majoritet i Nordtyska Riksdagen, och Berlinerkejsarn inverkar för närvarande på kardinalkollegiet för att få bestämma påvevalet. 
<sec/>
– Finns påven kvar då? 
<sec/>
– Ja väl finns han kvar, fastän det dog en nyss. 
<sec/>
– Och vad vill Brandenburgarn i Rom? 
<sec/>
– Det vet man inte; några säger att han vill bli Romersk-Tysk kejsare av Evangeliska Bekännelsen. 
<sec/>
– En synkretist-kejsare som Johan Georg av Sachsen drömde om. Nu vill jag inte höra mer. Försynens vägar äro underbara och vi dödlige, ja vad äro vi? Stoft och aska! 
<sec/>
Karl XII begär ordet. 
<sec/>
– Kan Svensk säga mig vad Polen nu är? 
<sec/>
– Polen finns icke mer. Det är delat! 
<sec/>
– Delat? Och Ryssland? 
<sec/>
– Ryssland firade nyligen Petersburgs grundläggning, och Borgmästarn i Stockholm gick med i processionen. 
<sec/>
– Som fånge? 
<sec/>
– Nej, som inbjuden. Alla nationer äro numera lite vänner, och i Kina har nyligen en fransk armékår godvilligt stått under en tysk fältmarskalk. 
<sec/>
– Det var dyrbart! Är man vän med sin fiende numera? 
<sec/>
– Ja, man är genomträngd av Kristendomens anda, och man har stående fredsdomstol i Haag. 
<sec/>
– Vad har man för slag? 
<sec/>
– Fredsdomstol. 
<sec/>
– Då är min tid ute! Ske Guds vilja! 
<sec/>
Konungen fällde hjälmens visir och talade icke mer. 
<sec/>
Karl den XI begärde ordet. 
<sec/>
– Nå, Svensk, hur är det med gamla Sveriges finanser? 
<sec/>
– Det är svårt att säga, ty jag tror inte de kan bokhållerit riktigt. Men ett är säkert, eller två; att halva svenska jorden är pantsatt i utlandet, belånad till nära 300 millioner. 
<sec/>
– Åh herre Gud! 
<sec/>
– Och kommunernas skulder uppgå till nära 200 millioner. 
<sec/>
– 200? 
<sec/>
– Och åren 1881–1885 utvandrade 146 tusen svenskar. 
<sec/>
– Låt mig inte höra mer! 
<sec/>
Gustav Vasa slår klubban i bordet. 
<sec/>
– Av allt vad jag förstått är det icke väl beställt med landet. Dröngöter ären I, lata, avundsamma, sorglösa; tröga att göra något, snabba att hindra. Men du Svensk, hur har min kyrka det, och mina präster? 
<sec/>
– Kyrkans präster äro jordbrukare och mejerister; biskoparne sitta med ända till 30 tusen kronors lön och samla pengar, alldeles som före Västerås recess; för övrigt äro de kättare nästan allesammans, eller fritänkare vi kallar. Det väntas nog ett slags reformation igen, vad det sen blir. 
<sec/>
– Så? Så? – – –  Men vad är det för musik och sång härovanpå? 
<sec/>
– Det är Skansen! Det är ett berg på vilket man samlat alla fosterländska minnen, liksom om man i förkänslan av slutet gör sitt testamente och plockar ihop souvenirer av det förgångna. Det visar vördnad för fädren, men mer är det inte. 
<sec/>
– Av vad som framgått vid detta årsmot, synas förfädrens verk och gärningar ha uppslukats av tidens ström; somt flyter opp, annat sjunker ner. Här sitta vi som skuggor av oss själva, och för er levande böra vi icke vara annat. – – –  Släck ljusen! 
<sec/>
Jätten Svensk släckte ljusen och gick ut, följd i hälarne av soldaten, som han bad stiga in i liksom en bur. 
<sec/>
– Om du nu talar om det här, sade jätten, så är du olycklig. 
<sec/>
– Ja, det förstår jag, svarade Kask. Men jag skall lägga det på minnet! Tänk i alla fall: att de har supit opp gamla Sverige och stampat på’t i utlandet! – Det är ju alldeles vådligt; om det är sant! 
<sec/>
Knäpp! sa det i turbinen; hissen gick upp med soldaten, upp på Skansen. Och där stod han mitt i solnedgången, just som det ringde i Håsjöstapeln och Gustav Vasa höll sitt intåg i Stockholm omgiven av sina Dalkarlar. 
<chapter/>

<chaptername>BLÅVINGE FINNER GULDPUDRAN</chaptername>

<sec/>
Den rike mannen hade en gång kommit ut till den fattiga ön och förälskat sig i honom. Varför, kunde icke den rike mannen säga, men han var betagen; möjligen liknade denna ö ett förgätet barndomsminne eller en vacker dröm. 
<sec/>
Han köpte ön, byggde en villa och planterade allehanda ljuvliga trän, buskar och blomster. Havet låg utanför; egen brygga hade han med flaggstång och vita båtar; ekar stora som kyrkor beskuggade hans hus, och friska vindar ströko över grönskande ängar. Han hade maka, barn, tjänare, dragare; han hade allt, men en sak fattades honom; det var en småsak, men den viktigaste av alla, den han hade glömt tänka på: det var källvatten. Där grävdes brunnar och sprängdes i berg, men det kom bara salt, brunt vatten. Det filtrerades, blev klart som kristall men förblev salt. Där satt sorgen. 
<sec/>
Då kom i de tiderna en Herrans benådade som haft lycka i alla sina förehavanden, och var en av världens berömdaste män. Vi minnas hur han slog sin diamantstav i berget och, som Moses, fick han klippan att ge vatten. Nu skulle diamantborras, såsom man borrat i andra berg och fått vatten ur alla. Man borrade här; för hundra riksdaler, för tusen, för flera tusen, men man fick bara saltvatten. Här var tydligen ingen välsignelse; och den rike mannen märkte sig noga, att man icke får allt för pengar, icke ens en dryck friskt vatten, när det vill sig illa. 
<sec/>
Då blev han tung i sinnet, och livet log icke längre. Skolmästarn på ön började emellertid läsa i gamla böcker, och skickade efter en klok gubbe som gick med slagruta; men det halp icke. 
<sec/>
Men prästen som var klokare än så, sammankallade en dag skolbarnen, och utfäste en belöning för den som kunde finna en ört kallad guldpudran och som visade källdrag. 
<sec/>
– Den har blommor som Daggkåpan och blad som Mandelblomman, vilken ock kallas Stenbräckan. Och det ser ut som guldstoft på de översta bladen. Kom nu ihåg det! 
<sec/>
– Blommor som Daggkåpan, och blad som Mandelblomman, upprepade barnen; och så rände de ut i skog och mark att söka guldpudran. 
<sec/>
Ingen av barnen fann den. En liten gosse kom visserligen hem med Rävmjölken, som har lite guld i toppen; men den är giftig, och den var det inte. Och så tröttnade de att leta. 
<sec/>
Men det fanns en liten flicka som inte gick i skolan än; hennes far var dragon, ägde ett litet torp, var mera fattig än rik. Hans enda skatt var den lilla dottern; och hon kallades i byn med det vackra namnet Blåvinge, därför att hon alltid var klädd i en himmelsblå tröja med vida ärmar, som viftade när hon rörde på sig. Blåvingen är för övrigt en liten blå fjäril som syns i högsommarn på grässtrån, och vars vingar likna bladen på linblomman, en flygande linblomma som har munspröt där stoftsträngarne sitta. 
<sec/>
Blåvinge, dragonens nämligen, var ett ovanligt barn, talade så förståndigt men sällsamt, så att ingen visste var hon fick orden ifrån. Alla människor tyckte om henne, och djuren med; höns och kalvar följde henne, och hon vågade klappa själva tjurn. Hon gick ofta ut ensam, blev borta, och kom igen; men när man frågade var hon varit, kunde hon inte säga det. Då hade hon likvisst så mycket att berätta. Hon hade sett ovanliga ting, och mött både gubbar och fruar, som hade sagt det och det. Dragonen lät henne hållas, ty han trodde sig ha märkt att hon hade någon som skyddade sig. 
<sec/>
En morgon gick Blåvinge ut på strövtåg. Genom ängar och hagar styrde hon sina små steg; och hon sjöng mest för sig själv, sånger som ingen hört förr och som kom för henne. Morgonsolen sken så ungt som om den var nyfödd, luften kändes kraftig och utsövd, daggen dunstade och dess friska fukt svalkade det lilla ansiktet. 
<sec/>
Som hon kom in i skogen, mötte hon en grönklädd gubbe. 
<sec/>
– God dag, Blåvinge, sa’ gubben. Jag är trädgårdsmästarn på Sol-glänta. Kom med skall du se på mina blommor. 
<sec/>
– För stor ära för mig, svarte Blåvinge. 
<sec/>
– Nej, ty du har aldrig pinat växter. 
<sec/>
Så gick de tillsammans och kom till stranden. Där var en liten vacker bro som ledde ut till en holme, och dit gick de. 
<sec/>
Det var en trädgård! I den fanns allt, stort som smått, och det var ordnat som en bok. 
<sec/>
Själv bodde han i ett hus som var byggt av växande alltid- gröna träd, tallar, granar, enar med riset på; golven voro lagade av växande alltidgröna buskar och örter. Mossor och lavar växte i golvspringorna, för att hålla tätt, kråkris, mjölon, linneor utgjorde själva tiljorna. Taket bestod av slingerväxter, jungfruvin, kaprifolium, clematis, murgrön; och det var så tätt att inte en droppe regn gick igenom. 
<sec/>
Utanför dörren stodo bikupor, men i stället för bin bodde där fjärilar. Och när de svärmade ut, så var det en syn. 
<sec/>
– Jag tycker inte om att pina bin, sa’ gubben. Och för resten är de så fula; de ser ju ut som ludna kaffebönor, och sticks gör de också, som huggormar. 
<sec/>
Och så gick de ut i trägårn. 
<sec/>
– Nu ska du få läsa i naturens A-B-C-bok, du skall få veta blomstrens hemligheter och örternas känningar. Men du får icke fråga, bara höra och svara. – – –  Ser du, barn; på den här gråsten växer något som liknar gråpapper. Det är det första som kommer, när berget blir vått. Berget möglar; möglet kallas lavar. Här ha vi två stycken; den ena liknar renens horn; kallas också renlav, och är renens viktigaste föda. Den andra heter Islandslav och liknar ... Vad liknar den? 
<sec/>
– Den liknar en lunga, för det står i naturläran. 
<sec/>
– Ja, den liknar under förstoringsglas lungans luftblåsor, och därav lärde sig mänskorna att begagna den i bröstsjukdomar, ser du. – När nu emellertid bergets lavar samlat mylla, så komma mossorna. De ha ett slags enklare blommor och sätta frö; de likna isblommorna på fönsterrutorna, men du skall se att de även likna ljung, och barrträd och allt möjligt, för alla växter äro släktingar. Den här väggmossan ser ut som en gran, men har ett fröhus som vallmon, fastän enklare. På mossorna växer snart ljungen. Om du nu ser på ljungen med ett starkt förstoringsglas, så blir han en mjölkört, Epilobium på latin, eller en rododendron, alldeles som almen, vilken bara är en stor nässla. Myllmattan är färdig, och i matjorden växer allt; människan har till sin nytta infångat en del växter, men naturen själv har givit henne anvisningar om vilka hon skulle taga, och huru de skulle användas. Detta är icke märkvärdigare än de prydnader och färger som blommorna fått för att säga insekterna var honingen finnes. Du har själv sett på rågaxet, där bakarens redskap hänga utanför som bagarskyltar. Och om du ser på linet, den nyttigaste av alla växter, så har han själv lärt människan spinna. Se bara i blomman, så finner du lintotten, där stoftsträngarne sno sig omkring stiftet som blår kring tenen. För att uttrycka sig tydligare lät naturen en liten snyltört kallad Binda slingra sig kring hela plantan, opp och ner, fram och tillbaks som skytteln i vävstolen. Underligt är att det icke var en människa, utan en fjäril som först kom på att linet kunde spinnas. Han heter linvecklaren; och av bladen spinner han med sitt eget silke små vaggtäcken och lakan åt sina barn. Men se’n linet börjat odlas, är han slug att passa tiden, så att hans små äro flygfärdiga straxt innan linet ryckes. 
<sec/>
Och läkedomsörterna, må du tro! Se på den där stora vallmon; eldröd som febern och vansinnet! Men i botten på blomman är ett svart kors; det är aptekarns giftetikett. Och mitt i korset sitter en romersk vas med räfflor på. I dessa räfflor repar man, så rinner läkemedlet ut, som kan ge döden, illa använt; men kan ge dödens snälla broder, sömnen, rätt använt. Ja, så klok och givmild är naturen. Men nu ska vi titta på Guldpudran! – – –   
<sec/>
Här gjorde han en paus för att se om Blåvinge var nyfiken. Men det var hon inte. 
<sec/>
– Nu ska vi se på guldpudran! 
<sec/>
En paus till! Nej, Blåvinge kunde tiga, fast hon var så liten. 
<sec/>
– Nu ska vi se på guldpudran, som har Daggkåpans blommor och Stenbräckans blad. Detta är hennes känne, och säger var källan finns. Daggkåpan samlar både dagg och vatten i sina blad, är själv en liten klar källa; men stenbräckan spränger berg. Utan berg får du ingen källa, berget må ligga hur långt bort som helst. Detta säger guldpudran åt dem som förstå. Hon växer här på ön, och du skall få veta platsen, därför att du är snäll. Ur din lilla hand skall den rike mannen få det friska vattnet för sin torra själ, och genom dig skall denna ö bli välsignad. Gå i frid, mitt barn. När du kommer in i nötskogen, finner du en silverlind till höger; under den ligger en kopparorm, som inte är farlig. Han skall visa dig vägen till guldpudran. Men innan du går, skall du ge gubben en kyss, endast dock, om du vill själv. 
<sec/>
Blåvinge räckte fram sin lilla mun åt gubben och kysste honom. Då förvandlades gubbens ansikte, och han stod där femtio år yngre. 
<sec/>
– Jag har kysst ett barn, jag har fått ungdom! sade trägårdsmästarn; och du är mig ingen tack skyldig. Farväl! 
<sec/>
Blåvinge gick till nötskogen. Där spelade silverlinden, och humlorna sjöngo därtill i lindblommen. Kopparormen låg där mycket riktigt, men han såg ut som han ärgat något. 
<sec/>
– Se där är Blåvinge, som skall ha guldpudran, sade kopparormen. – Du skall få den, men på tre villkor: inte skvallra, inte narras, inte vara nyfiken. Gå nu rakt fram, så hittar du guldpudran. 
<sec/>
Blåvinge gick rakt fram. Så mötte hon en fru. 
<sec/>
– God dag, sa’ frun. Har du varit hos trägårdsmästarn i Solglänta? 
<sec/>
– God dag, fru, svarte Blåvinge och gick vidare. 
<sec/>
– Du skvallrar åtminstone inte, sade frun. 
<sec/>
Så mötte hon en zigenare. 
<sec/>
– Vart skall du gå? frågade zigenaren. 
<sec/>
– Jag skall gå rakt fram! svarade Blåvinge. 
<sec/>
– Då narras du inte! sade zigenaren. 
<sec/>
Så mötte hon ett mjölkbud. Men hon kunde inte förstå varför hästen satt inne i kärran och mjölkkusken var spänd i skacklorna och drog. 
<sec/>
– Nu skenar jag, sa kusken och satte i att springa, så att hästen föll i diket. – – –  Nu ska jag vattna rågen, sa’ kusken och tog locket av en mjölkflaska för att vattna i åkern. 
<sec/>
Blåvinge tyckte nog det var konstigt, men såg inte dit, utan gick vidare. 
<sec/>
– Du är inte nyfiken heller, sade mjölkkusken. 
<sec/>
Och nu stod Blåvinge vid en bergrot; solen lyste in mellan hasslarne på en grön sträng av den saftiga örten, vilken sken som det klaraste guld. 
<sec/>
Där var guldpudran; och Blåvinge såg hur hon följde källådern från berget ner i den rike mannens äng. 
<sec/>
Då föll hon på knä, och plockade tre guldpudror som hon gömde i sitt förkläde; och med dem gick hon hem till sin far. 
<sec/>
Dragonen tog på sig kasken, sabeln och tröjan; och så gick de till prästen. Sedan följdes de åt alla tre till den rike mannen. 
<sec/>
– Blåvinge har funnit guldpudran! sade prästen när han kom i salsdörrn! Och nu är vi rika hela byn, för nu blir det badort! 
<sec/>
Och det blev badort; det kom ångbåt och handelsman; där blev värdshus och postkontor, läkare och aptek. Guld strömmade om somrarne ini byn, och det var sagan om guldpudran som kunde göra guld. 
<chaptername>ÖVRIGA SAGOR</chaptername>

<chapter/>

<chaptername>PINTORPA-FRUNS JULAFTON</chaptername>

<sec/>
Kammarherrn och hans fästmö hade kommit så långt att de skulle möblera våningen och gifta sig. Och som han älskade henne över allt annat, så skulle hon få bestämma om bosättningen, för då blev hon ju nöjd, och hade icke att förebrå honom något, och det är ju riktigt. 
<sec/>
Nå! Kammarherren kom upp i våningen vid middagstiden för att se och beundra det blivande hemmet, som de valt vid den vackraste gatan och med en stor härlig utsikt över Djurgården. 
<sec/>
Så fick han se! I salen, som ju skall vara ljus och glad, då man råkas vid det dagliga brödet för att tillsammans hämta sig från livets mödor, hade fästmön låtit sätta upp gardinerna. Men gardinerna, som skola vara ramen både till rummet och till utsikten utanför, och som måste hänga i vackra veck som det fallande vattnet, de voro spända framför fönstren likt jalusier, och de dolde följaktligen den dyra och vackra utsikten. Men väven var även halvt genomskinlig så att man såg fönsterbågarnes fula skelett, och allting i rummet fick en färg av damm. 
<sec/>
Utan att tänka sig för, tog fästmannen i gardinen, lyfte den och lade på en hållare som fanns i väggen. Och nu strömmade ljuset in, klart och ljusgrönt från det stora vårlandskapet utanför. 
<sec/>
Men fästmön tog gardinen från hållaren och fällde ner den igen: 
<sec/>
– Så här ska det vara, sa’ hon. 
<sec/>
Då vände sig kammarherren om, för att se om det orimliga var allvar; och när han såg i den älskades vackra ansikte med det sträva uttrycket förstod han att hon icke älskade ljuset. Och han blev rädd för henne. Men när han nu såg på gardinerna igen, märkte han att de liknade dammig spindelväv, eller segelgarn, eller gråpapper, eller sådant som getingar bygger bo med; och han kände sig inspunnen, infångad. Men det var för sent att ta sig lös, ty det var lyst för tredje gången och han var en gammaldags, trohjärtad själ, som trodde att kärleken skulle besegra allt. 
<sec/>
Men när han kastade en förtvivlad blick emot taket för att uppifrån fånga en stråle av ljus, upptäckte han att gardinstängerna voro smutsfärgade och att man sågat bort ornamenten i ändarne, vilket såg rysligt slarvigt och dumt ut. 
<sec/>
Klok karl var han, och därför behöll han sin anmärkning för sig själv, när han tänkte: Man kunde ju ha valt kortare stänger så hade man sluppit såga. 
<sec/>
Dock, fästmön, som kunde läsa hans tankar, svarade på hans tysta anmärkning: 
<sec/>
– Stängerna voro för långa! 
<sec/>
Men då kunde han inte tiga, utan talade: 
<sec/>
– Det fanns väl andra stänger än de där! 
<sec/>
– Ja, men de där voro för långa! 
<sec/>
Då övergick han till andra samtalsämnen. Frun hade möblerat sitt rum med betsat träd, liknande stelnat blod. Och allting var hårt, kantigt och skärande: 
<sec/>
– Det är modernt! sa fästmön. 
<sec/>
Möbeltygen sågo ut som visset och ruttet löv, unkna grönsaker, blekselleri och strö. 
<sec/>
– Det är modernt! sa’ fästmön. 
<sec/>
Och då var ju ingenting att invända, för det är det icke. 
<sec/>
Men spindelvävarne följde från rum till rum, och vissna löven och blod, och smutsfärger. 
<sec/>
Och så det där hårda och kantiga; bara räta linjer som i geometrin. Lamporna voro som vagnslyktor, fyrkantiga och stela; där fanns icke ett ornament på någonting; jo det fanns en orm på en ljusstake, och den stod på hennes skrivbord. Men det plågsammaste var porträttsamlingen på väggar och cheminéer. Där voro alla hans fiender; både de av hennes släktingar som sökt hindra hans giftermål genom förtal, och de som sökt stänga hans bana; alla som i litteratur, konst och musik voro honom motbjudande hängde där eller stodo där. 
<sec/>
Han övervann sig dock och sade ingenting, ty han trodde på kärleken. 
<sec/>
– Det är tanklöshet eller oförstånd! sade han sig, och gick sitt öde till mötes som en man skall. 
<sec/>
Nu ska vi se! 
<sec/>
De voro gifta och det var mycket härligt. Men! men, men! Det är så många men, även i det bästa, och här funnos oräkneliga men. 
<sec/>
När de båda makarne åto första måltiden tillsammans, märkte mannen att servisen var dekorerad på ett ovanligt sätt. Och när han såg efter, så var tallriken målad med spindlar. Det var nu inte farligt, men det var icke trevligt se spindlar i maten. Det stoppade han i påsen, för han ville inte göra henne ond; ledsen kunde hon inte bli, bara ond. – Men han kunde å andra sidan icke underlåta att tänka på spindelvävarne för fönstren, och sätta dem i sammanhang med spindlarne i maten. 
<sec/>
Så var det ett fel på varje sak, ett sånt där litet fel som gör livet olustigt och snett, och blir ändå snedare om man icke rättar det. Men, det var så tråkigt göra anmärkningar, för då fick man heta gnatig om man vände sig till frun; och vände man sig till tjänarne så hette det man lag sig i hushållet. Emellertid, bland annat, så saknades en senapssked. Han valde den vackraste formen för en upplysning, gjorde sig själv medbrottslig till glömskan och framställde saken skämtsamt: 
<sec/>
– Vi (vi två!) ha glömt att köpa senapssked! 
<sec/>
Frun blixtrade till som straxt före åskväder, och bad jungfrun ta in en tesked. Teskeden kom, men den gick inte ner i kannan. 
<sec/>
Senap är nu ett skarpt och hetsigt ämne, som man ogärna vidrör, och icke ostraffat dröjer vid; men vissa enklare maträtter, i synnerhet illa lagade, fordra ovillkorligen senap för att förgyllas opp; och mannen var icke skapt som storken så han kunde sticka ner näbben i kannan. Frågan blev därför oavgjord, men brännande, då frun avgav ett löfte att hon skulle själv köpa senapssked, när hon gick ut! 
<sec/>
Så börjades det! Och så kom fortsättningen. 
<sec/>
Frun älskade icke växter, och lyckligtvis icke djur heller, men stenar, helst äkta stenar, älskade hon, näst sig själv. Men hon hade köpt palmer, emedan de voro moderna, och sådana måste man ha. 
<sec/>
– Jag vattnar dem själv! sa’ hon. 
<sec/>
Men när hon inte gjorde det, och mannen tyckte synd om växterna, emedan han hade för sig att de voro levande på något sätt, efter som de ju levde och dog, så gav han dem vatten när de törstade. 
<sec/>
Och då sågo de straxt gladare ut, varav han kunde förstå att de lidit av törsten. 
<sec/>
Men då blev det liv! 
<sec/>
– Vem har gått och vattnat på mina blommor? 
<sec/>
– Det har jag! 
<sec/>
– Jag vill göra det själv! 
<sec/>
– Men när du inte gör det, måste ju jag! Annars dö de! Blommor dö nämligen om de icke få vatten, och dessa voro halvdöda. 
<sec/>
Det var alldeles riktigt sagt, men något för utförligt, lite för logiskt kanske! 
<sec/>
Och så blev det ett liv! 
<sec/>
Men efter fjorton dar stodo palmerna tvinande, och när de inte fick ljus annat än genom spindelväv därjämte, så såg man att de ledo som sjuka barn. 
<sec/>
Kammarherrn såg det, och led han med. 
<sec/>
– Handla rätt, var barmhärtig, även om världen skall ramla! sade han sig. 
<sec/>
Och så gav han vatten åt de törstande. 
<sec/>
– Vem har vattnat mina blommor? 
<sec/>
– Det har jag! Och om du pinar blommor eller något annat levande, undantagande mig, som du har rättighet att pina förstås, så får du ont av det! 
<sec/>
Det sista var ingen hotelse, ty kammarherrn hämnades aldrig, men det lät ju lite hotfullt. 
<sec/>
Och så blev det ..    ! 
<sec/>
Men månaderna gick; de ska ju gå på ett eller annat sätt; och som på ett pärlband träddes tvistefröen upp det ena efter det andra. Senapsskeden hängde längst ut, figurligt förstås, för det kom aldrig någon sådan i huset; och när kammarherrn bad en tjänare köpa en sådan, gick tjänaren till frun och bad om pengar, och då svarte frun att hon skulle uträtta det där själv, men det gjorde hon inte. Kammarherrn erbjöd sig att själv köpa en, men han fick inte lägga sig i hushållet. Och på det sättet var det med allting annat. Frun hindrade allting, så att det nödvändiga aldrig blev uträttat. Hindrade, kontramanderade, sköt upp, så att slutligen hela huset bara bestod av fel och bristfälligheter. Tråkigast var det vid bjudningar, när det fattades allting, till och med mat. 
<sec/>
Som nu världen är sådan, att ingen kan vara nöjd med det bristfälliga, utan var och en söker förbättra och fullkomna, så var ju kammarherrn icke nöjd. 
<sec/>
– Du ser fel överallt, sade frun. 
<sec/>
– Därför att det är fel överallt! svarade kammarherrn, och det var ju logiskt. 
<sec/>
Så reste frun bort på några dar till en släkting på landet. 
<sec/>
Herrn som var ensam hemma, tänkte bereda frun en angenäm överraskning till hennes hemkomst; och därför skickade han efter tapetserarn. Så lät han taga ner spindelvävarne; satte upp gardiner med glada friska färger, och när ljuset strömmade in i hans bostad, då kände han alla kvalen av att ha levat i mörkret. 
<sec/>
Dagen innan frun skulle komma hem, mottog han ett brev från sin själs älskade. Det var kortfattat, hårt, visset. Och det lade sig som spindelväv i ansiktet, beslöjade blickarne och iskylde hans hjärta. Helt tanklöst höll han papperet mot ljuset, liksom han ville läsa något annat bakom skriften. Och tänk, papperets vattenstämpel visade spindelnät med en korsspindel mitt i. Det hade hon inte gjort förstås, men sådant papper finns att köpa. 
<sec/>
Han blev beklämd och fattades av dystra aningar. 
<sec/>
Nåväl: frun kom hem! Och när hon fick se glada färger och ljus, så blev hon mörk. 
<sec/>
Och så blev det! 
<sec/>
Men urladdningen skedde denna gång icke med ens och i en riktning, utan så småningom och åt alla håll. 
<sec/>
På andra sidan korridorn låg köket och kammaren, där de två jungfrurna bodde. Det första frun gjorde var att beröva tjänarne deras kammare. Det andra var att stänga skafferit och kalla flickorna tjuvar. Det tredje var att räkna sockerbitarne. Det fjärde ... ja! 
<sec/>
Dagen därpå voro spindelvävarne åter uppsatta. Vid middagsbordet var potatisen svart, och köttet var icke uppskuret, utan såg ut som det var sönderslitet av jakthundar. 
<sec/>
Kammarherrn, som ännu trodde på kärlekens oändliga makt, gjorde ingen anmärkning. 
<sec/>
Men följande dag var potatisen svart igen, och så förblev den i sex månader. Han försökte framkasta något, konversationsvis, om våta sommaren i fjor och dess inflytande på lantmannaprodukterna, men missförstods komplett. 
<sec/>
Slutligen började sjukdomssymptom uppträda i huset; och som alla ledo av samma sjuka, kom herrn på den tanken att de voro förgiftade, och mycket sannolikt genom kok-kärlen. 
<sec/>
När han framkastade den misstanken för frun, så ... 
<sec/>
Som herrn icke ville bli förgiftad, så ringde han, och befallde in potatiskastrullen. Den kom in och befanns vara bristfällig. 
<sec/>
– Ser du att emaljen är sprucken och en bit är borta? frågade han sin fru. 
<sec/>
– Nej! svarade hon. 
<sec/>
Då förlorade han tron på kärleken; steg upp från bordet och telefonerade efter en expresskarl. 
<sec/>
När den kom, skickade herrn honom att köpa nya kok-kärl, och på samma gång en senapssked. 
<sec/>
Följande natt brunno alla elektriska lågorna i huset, hela natten ända till morgonen. Frun hade tänt dem! 
<sec/>
Då började, icke kärleken, men hatet, det stora berättigade, härliga hatet mot ondskan, mot den överlästa elakheten, den överlagda gemenheten. 
<sec/>
Och hatets förtärande, renande eld brände bort spindelvävarne från hans ögon, och han såg att han var förenad, icke med en människa utan med en djävul. 
<sec/>
Hela hemmet såg ut som en enda stor gröngul elakhet. Det hatades, så att det osade svavel och fosfor; och tjänarne hatade, så att frun krympte, och förtvivlad kom att söka skydd och tröst inne hos mannen, som fattades av medlidande: 
<sec/>
– Du är så ond, så att det är synd om dig! sade han. 
<sec/>
Men när han då tröstat henne, så gick hon och öppnade elektriciteten igen. 
<sec/>
Alla vänner hade utdrivits ur huset, och släktingarne troppade av, ty de kunde icke vara i våningen; de kvävdes av hatet därinne. 
<sec/>
Det hatades så att mässingen och förgyllningarne svartnade, möblerna gissnade, och panelverken sprucko; det hatades så att kaklugnarne rökte in, växterna dogo och maten ystade sig. 
<sec/>
Frun blev nervös, men eljes trivdes hon gott. När hon emellertid måste fråga läkarn om sina nerver, ordinerades hon arsenikpiller. Men då blev hon ändå giftigare, och förgiftade luften i hela huset. 
<sec/>
Och elakare blev hon också. För att plåga tjänarne hade hon en ringklocka ovanför deras säng; och hon ringde flera gånger på natten för att höra efter om de voro hemma. 
<sec/>
Men jungfrurna talade om för de andra jungfrurna i huset alla sin frus grymheter, så att när hon gick i trapporna fräste det som när man spottar på en spis. 
<sec/>
Så blev det slutligen julafton, och då trodde man det skulle bli julfrid. Nej bevars! Det började tidigt på morgonen. 
<sec/>
– Har du givit tjänarne julpengar? frågade kammarherrn. 
<sec/>
– Nej, de ska inga ha, för de ha uppfört sig illa. 
<sec/>
– Det tycker jag inte; de äro människor de också. 
<sec/>
– Nej, det är djur! Och om du vågar ge dem något, så tänder jag eld på huset. 
<sec/>
– Ja, men portvakten måste vi ge. 
<sec/>
– Nej; det står inte något i kontraktet om det. 
<sec/>
– Men då hämnas han. 
<sec/>
– Det törs han inte. – En annan sak är julkärven åt fåglarne; den har jag redan köpt, för det ser nobelt ut på en balkong, men fåglarne förtjäna den inte, för de äro ohyra. 
<sec/>
Nu skulle frun ut och handla; vad, visste hon icke, ty hon ämnade icke ge några julklappar. Men för att komma ner, skulle hon begagna hissen. I farstun mötte hon alla kammarherrns fattiga, och dem körde hon bort med några goda råd – att arbeta. Därpå gick hon in i hissen och drog i linan. 
<sec/>
Det gick neråt ett stycke, men så häktade det fast sig. Frun drog och drog, men kom inte ur fläcken. Då blev det! Hon skrek och bannade; skrek på portvakten, men han hörde inte. Men husets jungfrur hörde; och de samlades mangrant utanför buren för att se på »djuret». Och de pekade finger, räckte ut tungan och sade fula saker, riktigt fula. 
<sec/>
Slutligen kom portvakten, men han kunde varken få upp buren eller få loss den; men skulle försöka få fatt i smeden. Och så gick han; men i hans ställe kommo alla fattiga som frun avskedat. De stannade och tittade; men de sade ingenting, bara tittade; och det kan vara obehagligt nog. 
<sec/>
I tre timmar fick hon sitta där. Och när hon kom loss, gav hon portvakten en skur, därför att han icke höll hissen i ordning; men julpengar fick han inga, och inte skulle han få bära veden längre. Det var ett stycke bröd som togs ifrån honom. 
<sec/>
Frun gick ut att handla. När hon kom ner på gatan, ställde hon sig på andra trottoaren för att se hur fåglarne åto på hennes kärve. 
<sec/>
Skaror av sparvar kommo flygande, slogo ner på balkongen, men flögo genast sin väg till grannarnes kärvar. De ville icke röra hennes, ty den luktade av hat och elakhet. Detta gjorde henne ond; ledsen kunde hon ju icke bli. 
<sec/>
Så gick hon och låtsade handla ett par timmar, och vände sedan tillbaks hem att äta middag, då hon var mycket hungrig. Hon gick upp för trapporna; hissen tyckte hon inte om; öppnade tamburdörren; ringde på tjänarne; men det kom ingen. Då rusade hon ut i köket, för att banna. Men se, där fanns ingen att banna. Därpå rusade hon in i våningen för att söka herrn; men han fanns icke heller. Då förstod hon allt! De hade gått sin väg. 
<sec/>
Men på salsbordet låg ett brev, vilket hon röck åt sig och slet upp. Där läste hon följande: 
<sec/>
»Lev väl min själs älskade! Tack för det goda och sköna du givit mig; det onda och stygga skall jag glömma!» 
<sec/>
Frun blev ond och rev sönder brevet, ty hon blev ond för allting, tillhörande den sorts människor som bli »onda för ingenting». 
<sec/>
Så gick hon åter ut i köket för att söka sig mat, men där fanns ingenting. 
<sec/>
Då blev hon ond igen och gick till telefon; men se, den gick inte; den var sönder. 
<sec/>
Då blev hon ändå ondare, så ond att hon måste ha ett glas vatten för att släcka med; men se, vattenledningen gav intet vatten. 
<sec/>
Hon tänkte gå ut, gå hem till någon; men när hon funderat vem hon skulle gå till gick det opp för henne att hon icke hade en vän, emedan hon avskedat alla.  
<sec/>
Då satte hon sig vid salsbordet, stum, iskall, förlamad, och tänkte över sitt öde. 
<sec/>
Hon satt där så länge att mörkret föll; och då blev hon mörkrädd, steg upp för att tända elektriska ljusen. Men se, det vart intet ljus. 
<sec/>
Hon gick ut i köket att söka en tändsticka, men fann ingen. 
<sec/>
Och i mörkret trevade hon sig tillbaka till salsbordet, där hon blev sittande. I timmar satt hon där och tänkte över det förflutna och över att det var julafton. Julafton! Och i hennes minne steg upp, bland allt annat, en liten småsak. Under hennes förlovningstid, hade hon en gång, lyftad och renad av fästmannens gränslösa kärlek, kommit till medvetande om att hon icke var den ängel han trodde. Och hon blygdes över den goda tanke han hyste om henne. Hon fattades av medlidande med honom och, i ett bättre ögonblick skrev hon ett brev; sade att hon icke var den han trodde, utan att hon var den ondaste människa som var skapad; och hon bad honom rädda sig i tid. Men han trodde henne icke, utan trodde endast på sina stora känslor. 
<sec/>
Då ringde det skarpt på telefonen, och tänkande att räddningen nu var nära, skyndade hon till apparaten; satte luren till örat och lyssnade. 
<sec/>
– Häxa! Mara! Spindel! lät det från en rå stämma, som hon icke kände igen. 
<sec/>
Och ondare än förut gick hon tillbaks till salsbordet och satte sig, sedan hon stängt av telefonen. Men, hon hade icke suttit länge, förrän telefonen började liksom tala av sig själv; i alla fall tyckte hon så. 
<sec/>
Och den talade om alla hennes elakheter; huru hon låtit sin fattiga man betala elektriska lågor, som brunnit hela nätterna; om jungfrurna hon torterat med ringklockan; om de förgiftade kok-kärlen om allt, allt! Förgäves satte hon fingerna i örat; hon hörde ändå, allt, allt! 
<sec/>
Och då löstes hon upp; grät över sig själv och över sin ondska; och i mörkret föllo hennes tårar som regn. Det var synd om henne! Och hon hörde sin mans ord: Du är så ond, att det är synd om dig! 
<sec/>
Hon hade suttit i mörkret med händerna för ögonen; men när hon nu såg upp – var hela salen, hela våningen eklärerad; bordet var dukat med julgran och julklappar; ett muntert slammer hördes från köket med det friska suset från vattenledningskranen; en lätt varm hand strök utmed hennes kalla kind; och hon hörde en välkänd röst viska som en sommarvind i skogsbackens blommor: 
<sec/>
– Älskade! 
<chapter/>

<chaptername>ANDEN I FLASKAN</chaptername>

<sec/>
Det var en gång en fiskare, som drog upp en flaska ur sjön. Och i flaskan satt en ande som narrade fiskarn ta ur korken, så att fången kom lös och blev sin befriare övermäktig ... Ja det är en gammal historia ur »Tusen och en natt» som vi alla känna. Men här ska vi höra en annan flaskhistoria som är tryckt i år. 
<sec/>
Det satt en gång en fattig tidningsman på Lillköpings stadskällare och hade en flaska framför sig. Korken var mycket riktigt urtagen och anden var lös; den hade till och med börjat överväldiga sin befriare, så att denne erfor inflytandet av sin spiritus familiaris. 
<sec/>
Vid samma bord satt också en fattig ritare. 
<sec/>
– Hur ska vi få någon mat till kvälln? frågade ritarn. Har du ingenting att skriva om? 
<sec/>
– Näh! 
<sec/>
– Kan du inte göra en sån där amerikansk rövarhistoria, som i nödfall blir tagen på skämt, men även kan gå för allvar? 
<sec/>
– Men då ska man ha en idé, svarte tidningsmannen. Jag har ingen; har du någon? 
<sec/>
Ritarn tummade på den tomma flaskan som om han ville frambesvärja en ande med en idé i huvudet. 
<sec/>
– Vad tror du en sup skulle kosta, om inte skatten vore? frågade han. 
<sec/>
– Den skulle kosta ett öre! svarte tidningsmannen. 
<sec/>
– Hur skall man bli av med skatten då? 
<sec/>
– Om någon rik knös doge och testamenterade kommunen tio millioner, så räckte räntan till hela skatten ... Pang! Nu har jag min idé, avbröt sig tidningsmannen. Tag ett blad och läs, du, medan jag skriver. 
<sec/>
Och så skedde. 
<sec/>
Följande morgon innehöll köpingens tidning en intervju med vår store landsman James Anderson i Amerika. Utgången ur en ringa hydda i Lillköping, hade denne man genom naturlig begåvning och egen kraft arbetat sig upp till en framstående ställning i den stora staden Ypsilon i staten Wisconsin, U. S. A. Mångmillionär och borgmästare hade han vid sista valen segrat som demokraternas och silvermännens kandidat, och vid presidentvalet i fjol hade stänkröster fallit på James Anderson. Men det som ägde ett mera direkt intresse för fädernestaden, berättades med fetstil på telegramavdelningen. Vid firandet av sin sextionde födelsedag hade den vördade åldringen donerat ett kapital av tio millioner till Lillköpings kommun, att utfalla efter hans död. 
<sec/>
Det var uppståndelse i köpingen, och James Andersons namn fördes välsignat på allas läppar. 
<sec/>
Tidningsmannen satt med sin ritare på Stadskällarn och åt. Folk strömmade in och tryckte vår tidningsmans händer, överföll honom med frågor; och vid varje bord diskuterades donationen och framkastades förslag om kapitalets rätta användning. Hela salen var fylld av James Anderson, det susade i luften James Anderson, det dracks för James Anderson, hölls tal; och tidningsmannen som burit fram det glada budskapet blev slutligen hissad. På nattsidan tog redaktören ett högtidligt löfte av vår tidningsman att han med allra första skulle skaffa ett porträtt av James Anderson. 
<sec/>
Ett par dagar senare innehöll tidningen verkligen James Andersons porträtt (ritat av ritaren) samt en interiör ur hans cottage belägen i Nebraska på 66:e breddgraden och 2   000 meter över havet. James Anderson satt i en amerikansk vilstol med buffelläder; vid hans sida stod lady Anderson ett medelålders fruntimmer med något hårda drag och detta frånvarande uttryck i de djupa ögonen som är så egendomligt för Nordstaterna. James Andersons äldsta dotter, medicine licentiat vid universitetet i Philadelphia och hedersledamot av antivivisektionsföreningen, syntes på andra sidan; vid hennes fötter låg en foxterrier fallen efter prinsen av Wales’ Lovely och president Kingsleys Sarah. Nog av, James Anderson var ifrån en idé bliven kött, hade fått liv, lemmar, familj, och skulle nu få anor. Ur rådstuarkivet hopletades en stamtavla, och en serie artiklar meddelade släkten Andersons historia från äldsta till närvarande tid. 
<sec/>
Vår tidningsman levde endast för James Anderson, i James Anderson och var så uppfylld av James Anderson, att han liksom trodde på hans tillvaro. Han hade ju själv skapat honom, givit honom liv och en historia; det var hans andas barn och han älskade James Anderson som därjämte gav honom ett rikligt bröd. 
<sec/>
Men vännen ritaren blev icke heller lottlös. Han ritade James Anderson på älgjakt (finns det älgar i Amerika?), i Alleghanybergen, Michigan (ligger Alleghany i Michigan? – Det är inte så noga!) och fick slutligen beställning på hans byst, som skulle uppsättas i rådhussalen. 
<sec/>
Ritaren hade valt den nordamerikanska typen mitt emellan apostel och straffånge, och enligt allas samstämmande omdöme måste det vara likt; endast så kunde James Anderson se ut; så borde han se ut, om han icke gjorde det. 
<sec/>
Emellertid en dag sutto våra spefåglar återigen på stadskällarn med en flaska framför sig, ur vilken åtskilliga andar stigit upp. 
<sec/>
– Tänk om han skulle dö för oss? sade ritarn. 
<sec/>
– Jag har hans liv i min hand! svarade den andre, jag kan döda honom vilken dag jag vill! Nu vet du det! Min makt är numera obegränsad, och du vet, att jag med ett pennstreck kan ruinera vår kommun, som gått och tagit förskott på millionerna. Se bara hur köpingen vuxit sedan James Anderson kom till världen; nya hus, nya broar, gasverk och vattenledning, allt från James Anderson, på kredit förstås. Vi – äro – mäktiga; vi – veta – icke huru mäktiga vi äro. 
<sec/>
I detsamma visade sig på salsgolvet en person, som med ögonen trevade efter tidningsmannens bord; och när han fått sikte och korn, sköt han ner på den mäktige mannen. 
<sec/>
– Det är herrn som känner James Anderson från Ypsilon, Wisconsin, U. S. A.? började han. 
<sec/>
– Ja, det är jag! 
<sec/>
– Har ni sett James Anderson? 
<sec/>
– Nej men jag känner honom ändå! 
<sec/>
– Gott! Det gör jag också, så mycket mer som jag är hans släkting och ämnar protestera arvet. 
<sec/>
– Är han död, då? 
<sec/>
– Nej, inte vad jag vet, men han kan dö! 
<sec/>
– Vänta tills han dör, då! 
<sec/>
– Jag vill inte vänta, jag har aldrig kunnat vänta; jag älskar hastiga resultat och lägger in till kammarrätten. 
<sec/>
Därmed gick han. 
<sec/>
Nu blev tidningsmannen rädd för första gången i sitt liv; och som om han fruktade faran ur flaskan, satte han i korken, reste på sig och talade: 
<sec/>
– Kammarrätten är inte att leka med; där ha de till uppgift att granska papper, men de här papperna tåla ingen granskning. Vad ska vi göra? 
<sec/>
Ritarn var icke heller modig; han tänkte en stund för sig, och så talte han: 
<sec/>
– Men hur kan vår James Anderson ha en släkting, då han icke existerar? 
<sec/>
– Han måste existera, annars kunna vi icke existera! 
<sec/>
Och de gingo ut i natten hemska till mods, ty nu hade de anden över sig, lössläppt, och de kunde icke besvärja honom. 
<sec/>
När kammarrätten fick protesten, måste donationens och donatorns existens först klargöras; därför avsändes en skrivelse till ambassadören i Washington. Ambassadören svarade per telegraf: Känner icke James Anderson. Nu ansåg Lillköpings riksdagsman av oppositionen, att en ambassadör, som icke hade mera reda på sig än så, borde prickas; därför interpellerades utrikesministern och anmanades göra en påminnelse hos ambassadören. Då ministern vägrade, föll hans kungliga proposition; och han måste avgå dragande med sig hela ministären. Det blev kris, och som nya val förestodo, infördes James Anderson på programmet. 
<sec/>
Det var rysliga dagar för vår tidningsman. Han höll sig instängd, tänkte resa till Amerika, men hade inga pengar. Ritarn och han sutto på var sin stol i kammaren med nedfällda rullgardiner. De levde i en skräck, väntande få se polis och militär bryta in; ibland tyckte de sig höra James Anderson själv i trapporna. Slutligen fattade tidningsmannen ett beslut. 
<sec/>
– James Anderson måste dö, eljest äro vi förlorade. 
<sec/>
– Men om han dör, så ligger Lillköping i ruiner, ty lånen bli uppsagda. 
<sec/>
– Det här kommer vi aldrig ur! Men James måste dö! 
<sec/>
Nekrologen skrevs, ritaren ritade porträtt med sorgkant, och staden höll en sorgefest med prolog på teatern; men det blev även en tacksamhets- och glädjefest, ty nu skulle arvet utfalla. Tidningsmannen, som skrivit prologen, grät när han stod på scenen, grät av fasa mest för den krasch, som nu måste följa. Han hade nog velat öppna munnen och förklara allt vara ett dåligt skämt, men vågade icke, ty landet stod i lågor av valstriden. Han skonades också, ty vid aftonens bankett anlände ett telegram från utrikesministern, som förklarade att James Anderson aldrig funnits och att det hela var en rövarhistoria eller ett bedrägeri. 
<sec/>
Nu blev det i salen! Åh du store! Harm och sorg; men en del ville inte tro det. 
<sec/>
Vår tidningsman kunde icke längre hålla ut. Han gick upp på estraden, föll på knä, bekände allt och bad om förskoning. 
<sec/>
– Nej! dundrade församlingen. Ingen nåd! I fängelse med honom. 
<sec/>
– Nåd! jämrade den brottslige. 
<sec/>
– Nej! svarades igen. 
<sec/>
Och så var det slut? Nej, det finns historier som icke ta slut, så hastigt! 
<sec/>
Upp på estraden steg en man med ett egendomligt utseende, mitt emellan apostel och ankarsmedja. Hans utseende bjöd tystnad och skräck; och när han började tala, ryste hela församlingen. 
<sec/>
– Mina herrar, talade han; jag heter – James Anderson! 
<sec/>
Allas ögon riktades på bysten i salens fond, och den slående likheten gjorde ett överväldigande intryck, men mest på vår tidningsman som såg sin Homunculus livslevande trots det att han dödat honom. Ja, han blev så rädd för sitt verk, att han förlorade förståndet, och kröp under en stol för att gömma sig. 
<sec/>
När den nye James icke vidare gjorde tecken att vilja tala, måste ordföranden säga något, och han frågade: 
<sec/>
– Är ni James Anderson? 
<sec/>
– Jag heter James Anderson! svarade han. 
<sec/>
– Från Wisconsin, U. S. A.? 
<sec/>
– Nej, från Michigan, U. S. A. Jag heter James Anderson, men jag är icke densamme; och jag kommer hit på Cunard-linjen för att ta ut stämning på tidningen, därför att den missbrukat mitt namn i en svindelhistoria. 
<sec/>
Vår tidningsman ville springa ut genom fönstret, men hindrades. 
<sec/>
Och så började två processer, som räcka ännu. Men den skämtsamme tidningsmannen har blivit allvarlig och vill icke ha något med andar att skaffa. 
<sec/>
Han tror visserligen inte på andar, men han ville ändå inte ha något att göra med dem. Annars bara!  
