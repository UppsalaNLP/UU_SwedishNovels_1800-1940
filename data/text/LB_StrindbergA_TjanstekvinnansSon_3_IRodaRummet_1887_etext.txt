<title>TJÄNSTEKVINNANS SON<title>TJÄNSTEKVINNANS SON
<chaptername>I RÖDA RUMMET</chaptername>
(1872–1875) 
<chapter/>

<chaptername>Kap. I.</chaptername>

<chaptername>Hos De Missnöjda.</chaptername>

<chaptername>(1872.)</chaptername>

<sec/>
När Johan kom till Stockholm började han att låna pengar till ett rum, vilket skulle vara beläget på Ladugårdslandet. Intrycksmänniska redan nu till ytterlighet valde han denna stadsdel av den orsak, att barndomens första-maj-promenader alltid gått dit; och Storgatan hade särskilt något av feststämning i sig. Därtill mynnade den snart ut till Djurgården som blev hans promenadplats. Kasernerna med deras trummor och trumpeter hade något upplivande och närheten av sjön öppnade fria utsikter. Där var luftigt och ljust. När han om morgnarne tog sin promenad, hade han att välja vägarne alltefter som hans stämning var. Trist och nedslagen gick han den skuggiga Sirishovsvägen; glad tog han av åt slätten till Manilla där det paradisiska Rosendalslandskapet avmålade njutningslystnad och vällust; förtvivlad och skygg drog han ut på Ladugårdsgärdet, där ingen människa störde hans samtal med sig själv och hans böner till Gud. Ibland när hans själ befann sig i tumult kunde han stanna en lång stund vid korsvägen ovanför Djurgårdsbron, villrådig vilken väg han skulle välja. Då slet det i honom såsom om många makter dragit åt var sitt håll. 
<sec/>
Hans rum var mycket tarvligt och saknade utsikt. Det luktade fattigdom såsom hela huset, vars enda ståndsperson var vicevärden, en poliskonstapel. 
<sec/>
Han började sin verksamhet med att måla; av behov att se sina simmiga känslor taga form, kanske också för att få ett handgripligt sätt att uttrycka dem på, ty de små gnetiga bokstäverna på papperet lågo där döda och kunde ej så öppet och i ett slag visa honom för sig själv. Han hade ingen tanke på att bli målare, utställa i konstföreningen, sälja tavlor eller dylikt. Att gå till staffliet var som att sätta sig och sjunga. Samtidigt återknöt han bekantskapen med sin vän bildhuggaren, vilken införde honom i en krets av unga målare, alla missnöjda med akademien och de föråldrade metoderna, av den grund att dessa icke mer tillfredsställde dem, eller icke kunde uttrycka tidens dunkla halvdrömmar. Det var nämligen vid denna period som Wahlberg lämnat Düsseldorferskolans realism och inträtt i efterromantikens stämningsmåleri, företrätt i Paris av Corot och Rousseau. Det var ett övergångsstadium och egentligen en anakronism, beroende på att Corot ej vann anhang förrän efter sin död, vilket förorsakade ett bakslag i verklighetsriktningen. Dessa unga målare voro fullständiga efterromantici utom i den punkten att de sökte sanning i färgen. Hade de ej haft den moderna tekniken skulle de ha varit Fahlcrantz’ lärjungar. De bibehöllo ännu bohem-typen; ty så sent komma de stora böljornas strandsvall till nordens avlägsna kuster. De buro långt hår, slokiga hattar, bjärta halsdukar och levde som fåglarne under himmelen. De läste och anförde Byron, drömde om oerhörda dukar med ämnen så stora att ingen ateljé ännu var byggd för att kunna rymma dem. En bildhuggare hade gjort upp med en norrman att de ur Dovre fjäll skulle hugga ut Dovregubben; en målare skulle måla havet, bara släta havet, men med så stor horisont att man skulle se jordens rundning och vattenlinjen sålunda gå i en konvex kurva. 
<sec/>
Detta slog an på Johan. Man skulle måla sitt inre och icke gå och rita av stockar och stenar som ju voro betydelselösa i sig själva, och endast genom att passera det förnimmande och kännande subjektets smältugn kunde få någon form. Därför studerades ej ute, utan man målade hemma ur minnet och med fantasien. Johan målade alltid havet, med kust i förgrunden; vresiga tallar, några nakna skär längre ut, en vitmålad båk, ett sjömärke, en prick. Luften var mest mulen, med en svag eller stark ljusöppning i horisonten; solnedgångar eller månsken; aldrig klart dagsljus. 
<sec/>
Men ur detta drömliv vaknade han snart; dels väckte honom hungern, dels erinrade han sig verkligheten som han ju sökt opp för att rädda sig från drömmarna. 
<sec/>
Hur hade den svenska samtidens verklighet utbildat sig under de år Johan sysslat med Thorvaldsens brödbekymmer och Hellas erövring av Macedoniern? Genom vallagen av 1865 hade bondeståndet inträngt i de nya kamrarne och där bildat majoritet med ett program samt konstituerat sig som politiskt parti. Man har obetänkt nog velat förneka lantmannapartiet karaktären av att vara parti, och menat sig förringa dess värde genom att kalla det en fraktion. Bönderna voro en homogen fraktion av befolkningen, de voro nationen nästan, och därför låg något mycket berättigat i att denna naturliga grupp slöt sig samman till ett parti med flertalsintressen av största vikt för hela landet. I parti ensamt ser man vanligen ett sammanslående av antingen någras enskilda intressen, vilka icke allenast icke gagna landet i sin helhet, utan snarare motverka dess förkovring, eller ett teoretiserande meningssällskaps sammangaddning till framdrivande av meningen. Exempel på ett parti som icke är någon fraktion är intelligenspartiet, som arbetat för sina sysslors och sin maktställnings bibehållande och sina hugskotts genomdrivande. 
<sec/>
Strax när lantmannapartiet stod under bildning 1867 hade det framträtt såsom ett demokratiskt sådant och utfärdat ett program som endast var korollariet av parlamentsreformen eller det sammas sättande i verket. Adeln var avskaffad såsom självskrivet stånd, men feodalväldets (ty det har verkligen funnits en art av sådant i Sverige) gamla ekonomiska förmånsrätter kvarstodo. En sådan var skattefrihet eller skattelindring på frälsejord. Bönderna som mest ägde »icke-privilegierad» jord ville ha en skattejämkning, och det var mycket billigt. Men då upphävdes ropet på egoism, likasom icke all strävan vore egoistisk. Faran i detta fall var dock icke så stor då böndernas egoism var av det berättigade slaget emedan den gagnade flertalet och hela landet. Köpmansståndet skulle allra minst ropat på egoism, då en lindring i bondens skattebördor skulle framkallat en stor hop köpare, varav även industrien haft sitt gagn. 
<sec/>
Partiet uppträdde även med demokratiska fordringar på reformer i andra avseenden såsom: skolväsendets ombildning, frihandelns erkännande i princip, sparsamhet i statsutgifter, förenkling i förvaltningen, bättre lagskipning samt utsträckt rösträtt vid kommunala val med mera. Det var sålunda icke något reaktionärt parti den tiden. 
<sec/>
Men icke nöjda med halva steg, passade de »alltid missnöjda» tillfället medan sinnena voro varma och bildade sällskapet De Nyliberala. Dess program utfärdades 1868 och gavs i tryck genom tvenne förträffliga broschyrer Vad vilja De Nyliberala (av Hultgren) och Vad Folket väntar av den Nya Representationen (av Hedin). Det nyliberala partiets program uppsatt i Hultgrens broschyr är ett mönsterarbete. Det innehåller alla de omskapningsförslag som i ordning skulle genomförts innan de nya socialistprogrammen frampressades. Där funnos tidsenliga och möjliga reformförslag och i vederbörlig ordning och alla på en gång. Faran med våra dagars reformarbete är att förslagen hagla ner utan ordning, så att det ena kommer efter där det skulle gå före och tvärtom, såsom då man vräker in kvinnofrågan innan man utrangerat det gamla patriarkatsamhället, inkastar kvinnan i mannens arbetsmarknad innan man befriat mannen från äktenskapets och barnförsörjningens skyldigheter, och då man vill släppa in flickorna i statens läroverk för gossar innan man ombildat dessa läroverk. 
<sec/>
Det riktigaste i partiets program var att det ville förverkliga de teorier som reformen innebar. Man hade redan 1864 fått kommunal självstyrelse på papperet. Landstingen som inneburo fröet till decentralisation hade genom landshövdingens veto blivit ett slags regeringsbyråer. De nyliberala fordrade landstingens frigivande, och den kommunala rösträttens utsträckning. Men det begärde även allmän rösträtt till kamrarne, riddarordnarnes avskaffande, tjänsters indragning, inskränkning i konungens makt inom den viktiga ekonomiska lagstiftningen, landshövdingeämbetenas avskaffande, indragning av presidenters, biskopars och generaldirektörers ämbeten, statens skiljande från kyrkan, civiläktenskaps införande, folkskolans ersättande av de två nedre klasserna i elementarläroverken, undervisningens ombildning, försvarets ordnande efter grundsatsen allmän värneplikt och mera. Här fanns allt som då begäras kunde och mera till, och hade man fasthållit och i samdräkt arbetat på programmets utförande steg för steg skulle mera vunnits än med alla dessa språng förbi ini framtiden. Men svensken är något fantast och icke handlingsduktig, därför trodde han reformerna färdiga när de voro utdiskuterade. Att diktarne lupo i förväg, trötta på de aldrig förverkligade planerna, var naturligt, och de ha ju rättighet att röra sig i fantasier, men att de politiska männen släppte taget, var mera klander värt om de ens rådde för den vanmakt som överföll alla vid åsynen av ett stillastående som slutade med tillbakagång. Hedins kommentarier till programmet voro förkrossande och de kunna och böra läsas om än i dag av den som vill se huru långt tillbaka det gått med svenska framåtskridandet. Breven sluta med en djärv sats som nu kanske skulle bli föremål för åtal eller anses som vanvettig av de slughuven som tro sig äga de vises sten i byxfickan. 
<sec/>
»Vi äro således ense om», slutar han, »att la monarchie c’est une affaire de la liste civile. Frågan är då blott den, om man har råd att kosta på sig tillfredsställandet av denna romaneskt- politiska fantasi.» 
<sec/>
Om allt detta hade Johan intet begrepp. Han visste endast att bönderna kommit till makten, att de förklarat borgarskap och ämbetsmän krig och att man i Uppsala hatade dem. Och nu skulle han själv träda in i de stridförandes led och angripa det gamla samhället. De enda kunskaper han medfört från Uppsala vilka kunde vara till direkt bruk var den lilla statskunskap han studerat. Vad hjälpte här astronomi, filologi, estetik, latin, och kemi. Landets grundlagar och kommunallagar hade han reda på, men politisk ekonomi, kamerallagfarenhet, juridik, icke alls. 
<sec/>
När han nu skulle söka sig en lämplig tidning för sin verksamhet, föll det honom icke in att begagna sina gamla förbindelser med Aftonbladet utan tog han fatt i en liten nybörjande aftontidning som gick för att vara radikal och som utgått från Nyliberala Sällskapet. Redaktören hade mottagning på La Croix’ café, och där infördes Johan i tidningsmäns sällskap. Han kände sig främmande ibland dem. De tänkte icke som han, föreföllo obildade som de ock voro; skvallrade mera än de talade om viktiga händelser. De sysslade med verkligheten visserligen, men dagens lilla nyhet var dem mera än dagens och tidens stora fråga. De sade fraser, och tycktes icke behärska de ämnen de skrevo om. Han var för mycket universitetsaristokrat mot sin vilja för att kunna sympatisera med dessa demokrater, som icke valt sin bana utan som de flesta kastats in på den. Luften föreföll hans idealistiska sinne kvävande och han gick icke på mottagningen mer, sedan han fått sitt ärende uträttat och anmodats skriva i tidningen. 
<sec/>
Så debuterade han som konstkritiker. Det var Winges Tor med Jättarne och Rosens Erik XIV och Karin Månsdotter det gällde. Den unge kritikern ville naturligtvis visa sina kunskaper och hade bara ur kollegier och böcker. Därför blev kritiken över Winge en lovsång. Ämnet såsom nordiskt och i stora stilen utgjorde föremålet för betraktelsen, vilket högeligen ogillades av målarne, som ville att man bara skulle se till huru det var målat. På Rosens Erik XIV anlade han sin monomanistiska synpunkt: aristokratisk eller demokratisk och klandrade den orättvisa uppfattningen av Göran Persson, vilken han i sin uppbrända tragedi Erik XIV framställt såsom en adelshatare och folkets man. Nerstigen från sin höjd såsom lovande student, författare och kunglig protegé, ner till den då mindre aktade tidningskrivarklassen började han åter känna med de lägre klasserna. Sedan man på redaktionen utstrukit lärdomsgrannlåterna trycktes artiklarna. Redaktören förklarade att de voro pikanta, men bad författaren lägga sig vinn om att få dem mera lättflytande. – Han hade icke ännu fått in tidningstilen, »frasen», som redaktören uttryckte sig. 
<sec/>
Därpå anlade Johan en artikelserie, som under namn av Perspektiv anställde betraktelser över sociala och ekonomiska frågor. Här gjorde han anfall på studenteriet och klassbildningen, det fördärvliga mångläseriet och de studerandes olyckliga ställning. Som arbetarfrågan ännu icke var brännande, vågade han göra en jämförelse mellan en studerad persons och en arbetares utsikter i livet, varvid han fann arbetarens lott lyckligare, emedan denne med bibehållen hälsa kunde börja försörja sig vid aderton år och få gifta sig vid ett par och tjugo, under det den studerade ej förr än efter trettio kunde tänka på äktenskap och bärgning. Han rekommenderade som botemedel studentexamens avskaffande, såsom Jaabæk redan gjort i Norge, universitetets flyttning till huvudstaden för att bereda studenterna tillfälle till utkomst under studietiden och han anförde exempel från nutidens studenter i Athen, vilka drevo ett hantverk jämte studierna. Allt detta var han på det klara med redan 1872, och ändock mottogs tolv år senare hans framställningar i ämnet såsom hugskott skakade ur armen för stunden. 
<sec/>
Samtidigt sökte han sig in i en ny liten illustrerad tidning för fruntimmer och fick skriva biografier och noveller. Damerna voro mycket älskvärda, men läto honom arbeta väl strängt och skickade honom ärender. När han tillbragt ett par dagar med att gå omkring på besök, dyka igenom ett förlagsmagasin i Katrina församling, läsa den biograferades romaner (i tre, fyra delar), gjort undersökningar i Biblioteket, sprungit till tryckeriet, och slutligen med omsorg skrivit ned sina spalter, sättande in personen i fråga i tidsbelysning, analyserande hennes uppkomsthistoria, så hade han för hela arbetet femton kronor. Han räknade ut att det per timme var mindre än ett stadsbud hade i inkomst. 
<sec/>
Litteratörens bana gav ett hårt bröd, och att alla andra litteratörers varit lika hård förbättrar icke saken. Men yrket åtnjöt stor missaktning och Johan kände att han i socialt anseende stod under bröderna, under sina vänner köpmännen, och under aktörerna, ja under folkskolelärarne. Litteratörerna förde en underjordisk existens. De hade inga namn, men de skrevo Vi och talade såsom med Guds nåde; de hade mänskors väl eller ve i sin hand då striden om tillvaron, numera civiliserad, fördes med det sociala anseendet. Huru hade samhället kunnat avstå en sådan fruktansvärd makt åt friskaror och utan några garantier? Ja, men vad hade man för säkerhet om lagstiftarnes förmåga och insikt i riksdagen, i ministären, på tronen? Ingen alls! Det var sålunda jämnt spel. Men det var dock två klasser av tidningar: de som ville bevara samhället med dess lyten, de konservativa, och de som ville förbättra det alltid bristfälliga samhället, de liberala. De förra åtnjöto ett visst anseende, de senare intet alls. Johan gick av instinkt med de senare och han kände huru han behandlades såsom vars mans niding, i det närmaste. Liberal tidningsman och skandalskrivare var ungefär ett. I hemmet hade han hört den vedertagna satsen att »ingen var hederlig karl som icke stått i Fäderneslandet». På gatan hade han blivit påvisad en bandittyp med neddragen hatt och ett knivshugg mellan ögonen och man hade sagt: där går litteratören X. På La Croix hade han känt sig illa till mods bland de nya ämbetsbröderna, han visste ej varför, och han valde likafullt deras mindre aktade krets. Valde han? Man väljer icke sina drifter och det är icke någon dygd att vara demokrat när man känner hat till överklassen och saknar lust att vara med dem. 
<sec/>
Sitt umgänge hade han däremot bland artisterna. Det var en sällsam värld deras. Det fanns så mycket natur hos dessa mänskor som sysslade med konsten. De klädde sig illa, bodde såsom inhyseshjon, – en av dem bodde tillsammans och i samma rum som en gårdsdräng – åto vad de kommo över; de kunde knappt läsa innantill och stavning var dem okänd, men ändock talade de som bildade, ja de hade självständiga synpunkter och tänkte stundom skarpt, alltid obesvärade av dogmer. En hade vaktat gäss för fyra år sedan, en annan hade fört släggan, en tredje hade varit bonddräng och gått efter dyngkärran, en fjärde hade varit gardist. De åto med kniven och torkade sig på rockärmen, saknade näsdukar, och gingo i en rock om vintern, men ändock kände Johan sig hemmastadd med dem oaktat han de sista åren endast umgåtts med förmögna och bildade ynglingar. Det var icke därför att han var dem överlägsen, ty det erkände de icke, och det var ej lönt komma med böckerna mot dem, ty de togo inga auktoriteter. Hans tvivel på böckerna, åtminstone läroböckerna vaknade nu upp, och han började tillochmed misstänka att de gamla böckerna skadat en nytidsmänniskas tankeverksamhet. Och detta tog den fulla visshetens karaktär när han träffade på en av bandet som av alla ansågs vara snillet. Det var en trettioårig målare som varit bonddräng men kommit upp till akademien för att bli artist. Efter att ha tillbragt några år vid målarskolan hade han funnit konsten otillräcklig såsom uttrycksmedel för sina tankar och levde nu på ingenting sysselsättande sig med att tänka över tidens stora frågor. Med dålig folkskolebildning hade han kastat sig över de nyaste böckerna och sålunda börjande där Johan slutat, hade han försprånget. Det var samma skillnad mellan Johan och honom, som mellan en matematiker och en styrman. Den förre kunde räkna ut logaritmerna, men den andra kunde begagna dem till att manövrera med. Men Måns var därjämte kritiskt anlagd och tog icke böckerna på god tro utan han kalfatrade dem och hade icke något schema efter vilket hans hjärna tänkte; intet färdigt system, under vilket hans tankar voro bundna, utan han tänkte fritt, sökte, sovrade och behöll endast vad som han fann fullviktigt. Friare från passioner än Johan, kunde han draga slutledningar hänsynslöst även om de gingo emot hans önskningar och intressen, naturligtvis med inskränkningar såsom alltid, och klok som han var och måste vara för att kunna bogsera sig fram från djup underklass visste han även att förtiga sådana slutledningar som uttalade högt och på orätt ställe kunde skada honom. Vid sin sida såsom litterat rådgivare hade han en telegrafassistent, vars kunskaper Måns visste begagna bättre än deras ägare, ty denne hade icke ett så livligt ingenium, oaktat han genom sin språkkännedom ägde nycklarne till de tre stora kulturländernas litteratur. Passionslös och medveten, med en stark behärskning av sina lidelser stod denne däremot över och utom det hela, betraktande och småleende åt tankarnes fria spel, vilka han åsåg som man ser på ett konstverk, njutande men med visshet om att det ändå till sist bara är en illusion. Med dessa två hade Johan sina fredliga duster. Måns kunde han hänföra och narra med sig långa stycken, när han kastade upp sina planritningar till framtidens människa och samhälle, men när han så i bilder och målningar, med passion och fantasi hissat upp sin åhörare väl långt, så tog denne fram sin lupp och han såg genast rämnan där kniven skulle sättas och så skar han till. Johan blev då otålig och slog ifrån sig. 
<sec/>
– Du är så småaktig, sa han, och skall alltid hugga fast på en detalj. 
<sec/>
Men då befanns ibland att den där detaljen var premissen, med vars utskärning hela den granna konklusionen störtade samman. Johan var alltid diktaren och hade han fått gå fram obehindrat på den vägen skulle han kanske kommit långt. Diktaren får tala till punkt, själv, som prästen och det är en behaglig position. Han ramlar på utan att bli avbruten och därför kan han övertala om icke övertyga! 
<sec/>
Det är genom dessa tvenne olärde som Johan får reda på en filosofi som Uppsala icke kände. Under samtalens gång vädjade motståndarne esomoftast till en okänd auktoritet som de kallade Buckle. Johan tillbakavisade en sådan auktoritet som icke var presenterad i Uppsala. Men namnet återkom och förföljde honom så att han slutligen bad att få låna den där boken. Han fick den. Verkan av läsningen blev den att Johan ville ställa bekantskapen med densamma såsom en propylé till sitt medvetna liv. Detta var den nakna klara sanningen. Så här skulle det vara och så var det. Människan lyder under naturlagarne såsom alla andra organiska varelser; alla så kallade andliga egenskaper vilade ytterst på ett materiellt underlag och den kemiska frändskapslagen var lika andlig som själarnes sympati. Hela den spekulativa filosofien som ville inifrån stifta lagar var blott en bättre teologi, och vad värre var en inkvisition som i personliga system ville intvinga världsprocessens rika mångfald. Inga system, var Buckles lösen. Tvivlet är visshetens begynnelse, tvivlet är undersökning, och tvivlet endast har fört anden framåt. Sanningen som sökes är endast upptäckten av de i naturen inneboende lagarne. Veta är det högsta, sedlighet endast ett tillfälligt sätt att uppföra sig, beroende på det särskilda samhällets överenskommelser. Endast kunskapen kan göra mänskligheten lycklig, och de enfaldiga eller okunniga göra bara skada eller onytta med sin sedlighetssträvan, sin välgörenhet, sitt skydd. 
<sec/>
Så kommo konsekvenserna. Den himmelska kärleken vars resultat är äktenskapet är till sitt resultat bundet av sådana yttre förhållanden som spannmålsprisen; självmorden av arbetslönerna; religionerna av naturscenerierna, klimatet, jordmånen. 
<sec/>
Sinnet var förberett att mottaga de nya lärorna och de gjorde sitt intåg. Johan hade alltid sökt fotfäste på jorden och varken poesiens ballongfärder eller den tyska filosofiens lyktgubbar hade haft någon uppriktig vän i honom. Förtvivlad hade han suttit över Kants Kritik der reinen Vernunft och undrat om det var han som var dum eller om det var Kant som var oredig. Förvånad hade han varit under läsningen av filosofiens historia då han såg huru alla filosofer hänvisat var och en till sitt system såsom sanningen, och huru de alla talade emot varandra. Nu fick han klart för sig att idealisterna, såsom förväxlande sina dunkla förnimmelser med de klara föreställningarne som avspeglade verkligheten, endast voro vildar eller barn, och att sensualisterna, som voro förmögna av klara perceptioner utgjorde de högst utvecklade organiska varelser. Poeterna och filosoferna voro vakna drömmare, och de religiösa, som levde under evig skrämsel för det okända, voro liksom djuren i skogen de där ryste när det rasslade i buskarne, eller som urmänniskorna vilka offrade åt åskan i stället för att sätta opp åskledare. 
<sec/>
Och så fick han vapen mot de gamla böckerna och mot de under skyddsandan slavande skolorna och universiteten. Buckle själv hade förlupit skolan, aldrig varit student och hatade universitet. Vid tal om Locke, utbrister han: »Levde denne djupe tänkare i våra dagar, vilket krig skulle han ej föra mot våra stora universitet och offentliga skolor, där ännu otaliga saker läras, som ingen behöver veta och som få skola göra sig besvär att hålla i minnet!» Det var sålunda Uppsala som haft orätt och han som haft rätt. Han visste att det fanns »okunnige lärde» och filosofie professorernas obildning var orsaken varför de ej kunde lära ut annat än tysk filosofi. Den engelska kände de ej likalitet som den franska, av det skäl att de bara kunde latin och tyska. Och själva Buckles Civilisationens Historia i England var skriven 1857 men kom ej till Sverige förrän 1871, 72. Och ändock var marken ej beredd för utsädet. Den lärda kritiken kastade den tillbaka och den föll endast ner i några unges sinnen, men dessa hade icke något ord i laget. 
<sec/>
»Ingen litteratur», säger författaren själv, »kan någonsin gagna ett folk, om hon ej finner det förberett att mottaga henne.» Så var det med Buckle, och hans verk som föregick Darwins (1858) och innehåller alla konsekvenserna av detsamma, vilket visar att utvecklingen inom andens värld ej är så strängt bunden som man trott. Buckle känner icke heller Mill och Spencer, vilkas tankar nu behärska världen, men han sade det mesta av vad de sedan sagt. 
<sec/>
Om nu Johan haft en karaktär, det vill säga varit behärskad av en enda stilla passion, att förverkliga ett mål, skulle han ha begagnat Buckle för sitt ändamål, plockat ur vad som bevisade för och lämnat å sido vad som talade emot. Men hans själ var en sanningssökares och han bävade icke för motsägelsernas avgrund, helst Buckle aldrig sagt sig ha funnit sanningen, och sanningen var ett relativt som kunde ligga på båda sidorna. Tvivlet, kritiken, undersökningen var huvudsaken och det enda gagnande, ty det lämnade frihet; predikan, programmet, vissheten, systemet, »sanningen» var ofrihet, ty det var dumhet. Men att vara följdriktig tvivlare går icke, när man är fullstoppad med »till komplett evidens bevisade» sanningar, och när klasspassioner, brödlidelser, ställningskampen förvillar omdömet. Han blev lugn när han fått veta att allt det galna som fanns i världen var galet av lagbunden nödvändighet, men han blev rasande galen när han kommit underfund med att det var på tok med samhällsskick, religion, moral. Han ville lära sig förstå och förlåta sina meningsfiender, efter som de voro ofria som han i sitt handlande, men han måste strypa dem av plikt efter som de hindrade utvecklingen till allas lycka, det enda och det största brott som fanns. Men det fanns ju inga brottslingar, huru skulle han kunna komma åt brottet? 
<sec/>
Han jublade i sin själ att misstagen nu blivit upptäckta, men han nertrycktes till förtvivlan när han insåg att upptäckten kommit för tidigt. Ingenting fanns att på många år göra åt saken. Utvecklingen gick icke fort, och den måste gå långsamt. Alltså, han måste lägga sig för ankar på redden och vänta tidvattnet. Men så blev väntan för lång; så hörde han inre maningar, som bjöd honom tala, ty utan att någon upplyste, kunde ju ingen förändring i opinionen ske. Ja, men en upplysning som kom för tidigt kunde ej gagna. Så vräktes han fram och åter. 
<sec/>
Allt föreföll honom nu så gammalt och antikvariskt att han ej kunde läsa en tidning utan att få spasmer. De arbetade ju för stunden bara, men framtiden tänkte de ej på. Hans filosofiske vän tröstade och lugnade honom, bland annat med La Bruyères sentens: förarga dig icke över att mänskorna äro dumma, och elaka, eller också förarga dig över stenen att han faller; båda äro underkastade samma lagar: att vara dumma och att falla! 
<sec/>
– Ja det var bra att säga det, men att vara en fågel och leva i en gruva! Luft, ljus, jag kan icke andas, icke se! bröt han ut! Jag dör av kvävning! 
<sec/>
– Skriv, sade vännen. 
<sec/>
Ja, men vad? Var skulle han börja? Buckle hade ju skrivit det alltsammans, och ändå var det som oskrivet! Det värsta var att han kände sig sakna kraft. Hans äregirighet hade hittills varit måttlig. Att gå i spetsen, vara chef, bli segrare och dylikt föresvävade honom ej. Att gå framför med yxan som en simpel sappör och fälla trän, röja upp snår, och sedan låta de andra bygga bron och skansarne, det tyckte han var lagom, och man skall ofta se att en stor äregirighet endast är ett uttryck av stor kraft. Johan var måttligt äregirig därför att han numera endast kände måttliga krafter. Förr när han var ung och stark trodde han sig om mera. Han var en fanatiker, det vill säga hans vilja understöddes av kraftig passion, men vaknad insikt, det sunda tvivlet gjorde att han numera trodde sig om mindre. Arbetet som förelåg tog formen av bergväggar som skulle rivas och han var icke så enfaldig att han vågade på dem. 
<sec/>
Nu börjar han med våld idka tvivel för att ge sig tålamod och ej explodera. Han arbetar sig in i tvivel till och med på sin uppgift, och som räddning tar han sig för att i ett drama skildra sin strid och sina tvivel, och ämnet som var redan planerat sedan ett halvt år tog han ur svenska reformationshistorien. Och så uppkom dramat som sedan blev bekant under namnet »En Avfälling». 
<chapter/>

<chaptername>Kap. II.</chaptername>

<chaptername>En Avfälling.</chaptername>

<chaptername>(1872.)</chaptername>

<sec/>
På våren skulle förbundet Runa fira årsdagen av sin stiftelse och Johan hade blivit på det enständigaste ombedd att komma upp till Uppsala. Han sade nej i det längsta, ty han hade en fasa för att se platser där han lidit, så beroende var han av den miljö han rörde sig i. Han var även rädd för att träffa de gamla kamraterna, varför visste han ej rätt klart. Slutligen lät han beveka sig, ty han hade så svårt att göra någon en ledsamhet, och så for han. 
<sec/>
Festen skulle räcka hela dagen och stod i ett enskilt rum på Gillet som var dekorerat med granrisruskor och flaggor. Det skulle nämligen bli ett nordiskt gästabud i stor stil, med helstekt gris, mjöd ur horn och så vidare. Det började med frukost klockan tio. Därpå genast punsch och festsammankomst. Högtidstalen föreföllo Johan ihåliga och han försökte fåfängt skruva upp sig i stämning. Is var medsläppt denna gång mot löfte att uppföra sig anständigt. Men han kunde icke hålla sin småstadsavund utan började hacka på Stockholm och kallade Johan obildad. Och då brast det löst. Johan rev ner universitet, professorer och tysk filosofi. Kamraterna åhörde leende. Vid middagstiden var man färdig att sova och man lade sig på sofforna. Om aftonen hölls den egentliga måltiden och då talades icke längre om poesi. Man åt, drack och grälade. Det hela föreföll Johan barnsligt, arkaistiskt och han kände att en klyfta öppnat sig mellan honom och vännerna. De voro precis sådana som då han såg dem första gången; talade lika, tänkte detsamma. Nu märkte han att man icke växer i Uppsala och att de kunskaper där meddelades endast voro styltor som man såg högre ut på, utan att man lade en tum till sin växt. Han kände att bröderna och han voro teoretiska fiender och att det hela endast var en vapenvila. 
<sec/>
När han återkom till Stockholm gjorde han i en väl studerad artikelserie ett anfall på arvfienden latinet och föreslog isländskan såsom avlösning. Det var en halvmesyr, kanske ett baksteg, ty ett ändå dödare språk än latinet kunde ju ej avhjälpa skadan. Om han föreslagit tyskans införande såsom ersättning av det kulturfientliga svenska språket hade det varit någon bragd, ty detta måste sägas så fort som möjligt att vederbörande patrioter måtte få sina hundra år att sova på saken, och vänja sig vid tanken. 
<sec/>
Men under det artiklarne lågo dog tidningen och därmed var Johan på bar backe. Sommaren nalkades, rummet i staden blev kvavt. Nöden infann sig, ty under det han och filosoferna ombyggde världens öden hade icke några livsmedel influtit. Här måste något göras, och bragt till det yttersta packade Johan sin nattsäck, köpte ett ris bikupa och reste ut till sina fiskare, där han kunde leva på kredit hela sommaren. Senare anlände tre av Uppsalavännerna och så var stugan full igen. 
<sec/>
Första dagarne i juni satte han sig till att skriva på sin dram En Avfälling. Ämnet hade han sorgfälligt studerat i Biblioteket och hade stora ark fulla med vad han kallade lokalfärg, och där han då och då hämtade en touche för att icke avsikten med stycket skulle för mycket lysa igenom. Ämnet var rikt och lämpade sig förträffligt att tummas för alla möjliga ändamål. Djärv efter läsningen av Goethes Götz med dess sextiotal tablåer hade han beslutat att bryta med det gängse skådespelet sådant det brukade tillskäras på Fryxell och Afzelius. Alltså ingen vers; ingen deklamation; ingen enhet i rummet. Handlingen själv skulle betinga tablåernas och akternas antal. Mänskorna fingo dessutom tala ett enkelt vardagsspråk så som mänskor bruka utom scenen; tragiskt och komiskt, stort och smått omväxla såsom i livet. Det var gamla nyheter allt det där, men tiden var inne att återupptaga dem, menade Johan. 
<sec/>
Därpå kom anfallsplanen. Dramat var den lämpligaste formen genom vilken man kunde få säga allt och sedan i femte akten taga tillbaka så mycket man ville, eller lämna öppet till begrundande. Bakom de historiska personerna skulle författaren gömma sig, och i Olaus Petri skulle han själv uppträda såsom idealisten, i Gustav Vasa såsom realisten och i vederdöparen Gert såsom kommunarden, ty han hade nu funnit att Pariserkommunens män endast satt i scen vad Buckle hade förkunnat. I de tre huvudpersonerna skulle Johan uttala sina tre tankar från tre ståndpunkter. För att få uttala allt måste han låta Gert (Karl Moor) spela vansinnig, Olaus återtaga sina meningar och Gustav Vasa få rätt, och ingen annan orätt. Fienden av de gamlas läger Hans Brask behandlade han också med aktning, såsom den vilken hade haft rätt, men under tidens gång fått orätt. Stycket hade också därför varit ämnat att kallas Vad är Sanning? Men för att få det spelat ändrades båda föreslagna titlarne till det mera indifferenta Mäster Olof. Och så började angreppen. Först på sanningen, såsom något stående i evig utveckling, vilken skulle stanna var gång någon lyckades inbilla massan att han funnit den. Därför måste alla nyttiga sanningar vara övergående. Därpå anfölls äktenskapet såsom gudomlig instiftelse. Olaus Petri gifte sig emot kanoniska lagen men med vigsel. Hans äktenskap erkändes icke av borgerliga lagen och allmänna meningen. Det var ett ganska listigt jäv mot den gudomliga lagen. Såsom parallell och motsättning måste Skökan dragas in, en person som Johan av erfarenhet varken sympatiserade med eller fann beklagansvärd, emedan alla de skökor han sett valt sitt vidriga yrke av böjelse och drevo det med lust och glädje. Att hon förlorat sitt borgerliga anseende var icke heller sant, ty hon fick umgås både med syskon och föräldrar och andra av samma samhällsklass. Och mannen var icke skyldig till hennes förnedring, alldenstund ingen man förfört en flicka till att driva allmän näring med sin kropp, och alldenstund alla skökor icke begärde bättre än att bli »förförda» så ofta som möjligt. Mannen skulle helst velat ha förhållandet idealt, det vill säga slippa betala. Skökan måste emellertid fram, och hon hade här till ändamål att visa det skillnaden mellan henne och »frun» ej var så stor, då båda togo betalt; per gång eller per ackord (= livstidsengagemang). 
<sec/>
Vidare skulle familjen såsom antisocial instiftelse angripas. Modersväldet och dess motverkande av samhällets större intressen gisslades i Olaus’ moder och hennes övermodiga och tyranniska uppträdande. 
<sec/>
Styrelsen, vilken Buckle frånkänt varje gott inflytande togs i upptuktelse i Gustav Vasa, vars reformationsarbete icke utfördes av honom, utan av reformatorerna, ehuruväl konungen såsom realisten (Bismarck kanske) tog frukterna och äran. 
<sec/>
Folket, den blinda massan, behandlades som boskap. De ville slippa betala till kyrkan, men de ville ha vidskepelsen kvar, och de voro de första som kastade sten på befriaren. Detta var icke alls vad våra så kallade demokrater kallade demokratiskt. Övertygelsen om omöjligheten att operera med de ovetande hade Johan också stadgat med Buckles hjälp. Franska revolutionen gjordes icke av »folket», utan av adel, präster, och lärda, men dess verkningar hindrades just av »folket». Samma folk hade under Carlos III av Spanien visat vådan av att makten ett ögonblick lämnades åt dem. Denne upplyste konung hade år 1767 fördrivit jesuiterna ur Spanien. Året därpå, då konungen på sin namnsdag, enligt hävd, gav massan rättighet att yttra en önskan som måste uppfyllas, var det första folket begärde: återkallandet av jesuiterna. Detta sakförhållande låter Johan sin Gustav Vasa äga kännedom om, då han får säga: man skall upplysa först och reformera sedan, men att på scenen framlägga ett förslag till universitetens avskaffande och undervisningens frigivande var icke lämpligt. För övrigt kunde det vara stark fråga om icke undervisningens frigivande skulle ha samma följder som i Amerika: att den föll i händerna på vidskepliga läsare. Rättast vore naturligtvis att störta styrelsen och tvångskyrkan och sålunda giva de upplysta full frihet att upplysa, som de än i dag sakna, då de kallas bedragare och hotas med fängelse var gång de vilja upplysa. 
<sec/>
Stycket bar även färg av den tid det skrevs. Pariserkommunen spökar i vederdöparnes kulturfientlighet. Fransktyska kriget har givit anledning till Tyskens uppträdande på krogen, där den övermodige annekterande Preussaren får sig en släng. Men opartiskt nog hånas Fransmannens lättsinne i Adelsmannen samtidigt med att Tysken (icke Preussaren) får beröm för sitt »sedliga» allvar. Även det på reaktionärt återtåg stadda lantmannapartiet får ett rapp när Marsken bryter ut mot Dalkarlarne. 
<sec/>
Mot hjälten Olaus är författaren opartisk. Han hånar sig själv och sina underklasskänslor då han satt bland ordonnanserna-gardisterna i Karl XV:s tambur, genom den scen då Olaus väntar på audiens hos Gustav Vasa. Han gör honom till en svag själ, som drives fram underifrån, och som helst skulle vilja gå i andra ledet. Han gör honom till en idealist som icke förstår den realistiske kungens mera rationella metoder att dräpa kyrkan genom att svälta henne. Olaus äktenskap är också något egendomligt. Det är satir på ett andligt äktenskap eller ett modernt resonemangsparti. Kristina friar själv: »Olof», säger hon, »Jag vill bli din maka, se här min hand. Du var icke mina drömmars riddare, och jag tackar Gud att han aldrig kom, ty då hade han gått – som en dröm!» 
<sec/>
Detta smakar av Ibsens Kärlekens Komedi. Emellertid är Olaus kär i Kristina. Han älskar henne med den sunda sinnliga kärleken som åtminstone lever längre än den ostadiga vänskapen. Men Kristina är ett litet förmätet höns, som vill förstå den starka intelligensens syften, och när hon ej kan det, drar hon ner honom. Antaget att hon fått samma djupa bildning som det stod alla kvinnor fritt att skaffa sig, och som Heliga Brigitta skaffade sig bland andra, hade hon bättre förstått Olaus och hade äktenskapet blivit lyckligare? Troligen ändå olyckligare, ty undantagsmän sådana som Olaus Petri fingo ju gå oförstådda av starka manliga huvuden. Men upphetsad av att den store mannen såg upp till henne, inbillar hon sig vara i jämnbredd med honom, och vill över honom. Författaren visar tydligt att man och kvinna äro inkommensurabla storheter och att kvinnan står över såsom kvinna och mannen över såsom man, och detta var ganska rätt tänkt av Olaus Petri 1872. 
<sec/>
Icke dess mindre är författaren här och där fången under den urgamla kvinnodyrkan och ger Kristina för mycket rätt gentemot Olof, och, såsom ogift, är författaren naturligtvis alldeles för artig mot den unga frun. Fullt fri är han däremot när han ger törnar åt matriarkatet. »Vill ni ha tacksamhet», får Kristina försiktigtvis och icke sonen Olaus säga åt Modren, »sök den, men på annat sätt; tror ni det är barnets bestämmelse att offra sitt liv blott för att visa tacksamhet? – – –  Skall han gå vill, skall han offra sina krafter som tillhöra samhället, mänskligheten, blott för att tillfredsställa er enskilda lilla själviskhet, eller anser ni er gärning att ha givit honom livet och uppfostran ens förtjäna tacksamhet? Var icke detta ert livs uppgift och bestämmelse ...?» 
<sec/>
Detta var djärva ord för fjorton år sedan, men mödrarne synas än å ena sidan berömma sig av sitt moderskap och vilja hava det som en maktställning, å andra sidan anse det vara något lågt som bör ersättas med akademiska examina. Redan nu vädrade Johan tyranni i modersväldet och kvinnoväldet, och var helst han såg orättvisa eller tryck slog han till, även på den ömmaste punkten, kulten av sin döda mor, som icke är annat än vildens dyrkan av förfädren och som borde undanskaffas med vördnaden för det gamla såvida det skall bli allvar av framåtskridandet. När han blev äldre såg han alltid en självisk så kallad öm mamma stå bakom dörren och hålla den djärve ynglingen i rockskörtet när denne skulle springa ut och deltaga i sådan livets kamp som icke lönades med guld eller ära, och med långa års mödor lyckades det honom slutligen att utrota denna gamla vidskepelse: undantagsvördnaden för modren och kvinnan. 
<sec/>
Vad karaktärerna beträffa hade han i den handlingsduktige Kungen och dennes halvskugga den förståndige Marsken diktat sig sådan han önskat vara; i Gert sådan han i lidelsens ögonblick var, och i Olaus slutligen sådan han efter åratals självprövning funnit sig vara. Äregirig och svag i viljan; hänsynslös när det gällde och undfallande när det icke gällde; stort självförtroende blandat med djupt missmod; sansad och oförnuftig; hård och vek. Denna dubbelhet i karaktären var en nödvändig följd av hans dubbla uppfostran i kristendom och positivism. Som en övergångsform till ny människa innehöll han gamla och nya avlagringar av idealism och realism. Med sina två synpunkter samtidens lilla och framtidens stora måste han beständigt se sakerna från minst två sidor. 
<sec/>
Olyckan blev att hans häftiga temperament icke tillät honom alltid bestämma över när den ena eller andra synpunkten skulle anläggas. Som fiender betraktade måste han på vedertaget sätt hugga in på fienderna med avsikt att tillintetgöra; som medmänniskor betraktade och lydande lagarne för utveckling genom förutsättningarne måste han överse med dem, förklara och förlåta dem. Men när det ena, och när det andra? 
<sec/>
En annan slitning i karaktären yppade sig även vid skildringen av Olaus: den mellan drift till estetisk verksamhet och etisk. I första aktens första scen sitter Olaus och repeterar sitt skådespel Tobiae comoedia. Detta kallar han »leka». Och i slutet av akten ser han med saknad tillbaka till sin lek som han måste lämna för att gå upp till Stockholm att predika. Det var också Johans strid mellan aktören och prästen, varförutom redan här röjes hans dunkla insikt i konstens ringa betydelse gentemot de uppdrivna överskattningarne av den samma. 
<sec/>
Sin största betydelse och förklaring erhöll dock stycket genom dess avslutning. Alla få rätt, och hava relativt rätt, ty absolut finns ingen rätt. Marsken har rätt i samtiden då han ber Olaus vara lugn och fortsätta predika; Olaus har rätt då han erkänner att han gått för långt; ynglingen Scholaris har rätt då han såsom ung fordrar en ny sannings utveckling; Gert har rätt då han kallar Olaus avfälling. Individen skall alltid bli avfälling av naturlagars nödvändighet; av trötthet, av oförmåga att utveckla sig längre, då hjärnan stannar i sin växt vid fyratiofem års ålder, av verklighetens krav som även av en reformator fordrar att han skall leva som människa, make, familjefar, samhällsmedlem. Men de som fordra ett gå på i oändlighet av individen, de äro kortsynta, helst om de mena att saken skall falla därför att individen faller av. De kunna ju själva roa sig att fortsätta, de som ingenting gjort för saken, men skrika mest. 
<sec/>
För övrigt är frågan om Olaus ej hade bättre tillfälle att verka för sin sak från predikstolen i den reformerade Storkyrkan än från gatukrogarne. De bildningsfrön han sådde från den förra platsen föllo icke på hälleberget, men de han strödde från den senare kommo nog att kvävas av törnen, med den kännedom Olaus borde ha av folket som kastat första stenen på honom. 
<sec/>
Stycket kom till under två sommarmånaders stilla, regelbundna, sunda liv, utan dryckenskap. Havsluft, simturer, segelfärder, fiske, fäktning, lekar i det fria, mjölk, och tidigt gående i säng gjorde själ och kropp spänstiga. Frihet från societetsliv, konvenans och alla samhällsband höll anden modig och hänsynslös. Kamraternas närvaro och ändlösa diskussioner med anledning av Buckle, gav en nödig gymnastik åt själsförmögenheterna. Mot den stundom vaknande oron för levnadskostnadernas betalning gjorde han sig döv. Och när sommaren gick ut och stycket låg färdigt var han beredd att rymma från skulden om så skulle behövas, då han visste att den förmögne fiskaren väl kunde vänta, och han var säker om att ha valuta i sitt arbete, som han efter genomläsning befann vara gott. Men en sådan åtgärd förekoms av en ädelmodig kamrat som lånade honom den erforderliga summan. 
<sec/>
Och så reste han in till staden igen segerviss och förhoppningsfull, lugn efter att ha fått lätta sitt hjärta och ha sagt allt. 
<chapter/>

<chaptername>Kap. III.</chaptername>

<chaptername>Röda Rummet.</chaptername>

<chaptername>(1872.)</chaptername>

<sec/>
På hösten dog Karl XV. I sorgen, som var tämligen uppriktig och allmän, blandade sig dunkla farhågor för framtiden. En av de unga målarne som tillhörde Johans umgänge låg just i Norge på konungens stipendium och hemkom nu utblottad och utan framtidsutsikter. Med honom brukade Johan gå ut till Djurgården att måla för att under avvaktan på svar om sin pjäs »idiotisera» sig. Det fanns nämligen ingen sysselsättning som så uppsög alla tankar, alla känslor som detta att måla. Men sittande framför naturen gick det ingen väg. Johan såg och njöt av linjernas fina rytmer i trädens grenbildning, i terrängens våglinjer, men penseln var för trubbig att kunna återge konturen som han ville. Då tog han till pennan och gjorde en i småsakerna gående teckning. Men när han skulle använda studien på duken och färgen kom med blev det hela bara sudd. Pelle däremot, som var stämningsmålare, såg aldrig detaljer. Han borstade upp hela landskapet på en gång och tog ut färgens valörer men föremålen upplöste sig i obestämda silhuetter. Johan tyckte att Pelles landskap voro vackrare än de i verkligheten oaktat han hyste stor vördnad för »Skaparens» verk. 
<sec/>
Efter att ha fördrivit en månads tid ungefär med målning gick Johan en kväll in på La Croix. Den första han råkade var hans forne redaktör. 
<sec/>
– Nå, jag hör av X (namnet på en ung författare) att Kongliga Teatern lämnat igen Avfällingen. 
<sec/>
– Detta vet jag ej av, svarade Johan, och kände sig illamående, samt lämnade sällskapet så fort han kunde. 
<sec/>
Morgonen därpå gick han upp till sin förre lärare för att höra huru det förhöll sig. Denne började med att berömma stycket och slutade med att kritisera det såsom rättvist var. Gustav Vasa och Olaus Petri voro neddragna och vanställda. Johan vidhöll att de tvärtom voro återställda i det skick i vilket de troligen en gång befunnit sig, men som genom patriotiska och idealistiska villfarelser småningom blivit tillmålat. Det hjälpte ej, och publiken skulle ej ta emot någon ny uppfattning förrän forskningen gjort sitt förarbete. Det var nog riktigt, men slaget var ändå bedövande oaktat det gjordes så lindrigt som möjligt och författaren uppmuntrades att omarbeta stycket. – Han hade återigen kommit för tidigt. Återstod bara att vänta och fördriva tiden. Att tänka på en omarbetning nu var icke möjligt, ty Johan såg vid genomläsningen att stycket var gjutet i ett block och att allt var på sin plats. Det kunde icke ändras utan att hans tankar ändrades, och på det fick han nu sätta sig och vänta. 
<sec/>
Så tog han till böckerna igen. Händelsen fogade att han fick i handen två av »de bästa böcker någon kan läsa». Det var Tocquevilles Folkväldet i Amerika, och Prévost-Paradols Nya Frankrike. Den förra ökade hans tvivel på demokratiens möjlighet i ett oupplyst gammalt samhälle. Skrivet med en uppriktig beundran för Amerikas politiska institutioner, och framhållande dem såsom mönster för Europa, innehåller detta arbete sådana rättframma vinkar om massväldets faror att även en född adelshatare måste hysa farhågor. Det var fruktansvärda slag för pannan Johan nu fick och hans goda förstånd segrade över lidelsen denna gång, men med förlusten av tron på sin livsdrift föll han sönder och samman och var snart mogen för absolut skepsis. Satser sådana som dessa tålde ingen vederläggning då. »Majoritetens moraliska välde grundar sig till någon del på den övertygelsen att det finnes mera förstånd, upplysning och visdom hos flera människor än hos en enda, i lagstiftarnes antal mer än i urvalet därav. Detta är jämlikhetsprincipen tillämpad på själsförmögenheterna. Denna lära angriper människans stolthet i dess innersta fristad.» 
<sec/>
Att denna stolthet kunde och måste kuvas insåg icke en sådan individualist som Johan, och lika litet att vishet och upplysning kunde med goda skolor spridas till massorna. 
<sec/>
»Då en man eller ett parti lider en orättvisa uti Förenta Staterna, till vem skall han vända sig? Till allmänna opinionen? Den utgör majoriteten. Till lagstiftande makten? Denne utnämnes av majoriteten och lyder blint densamma. Till verkställande makten? Denne utnämnes av majoriteten och tjänar den såsom ett passivt verktyg. Till offentliga styrkan? Den är icke annat än majoriteten under vapen. Till juryn? Den utgör majoriteten, försedd med rättighet att fälla utslag.» 
<sec/>
Å ena sidan skulle ju flertalets lycka, bestående i att få rätt, vara erkännansvärd, och lindrigare vore ju att en minoritet fick lida tryck än en majoritet, men de lidanden en upplyst minoritet tillfogades av en oupplyst majoritet voro oändligt mycket större än majoritetens tryck av en bildad minoritet, menade den bildade. Å andra sidan, förstode minoriteten alltid bättre än majoriteten vad som vore densammas och allas lycka, och därför vore minoritetens tyranni icke alls att jämföra i obehag med majoritetens. Ja, men huru led icke underklassen i Europa av minoritetens tyranni? Bara det att det fanns en överklass låg som ett tungt moln över massans liv. Varför, kan man nu fråga, skall olika klassbildning skapa en vetande minoritet och en ovetande majoritet? Men det frågade man icke då! För övrigt hade man ännu sett någon stat där den vetande minoriteten verkligen haft makt att »förtrycka»? Nej, ty regenter och ministrar och riksdagar voro i allmänhet lagom vetande. 
<sec/>
Vad som mest förförde Johan att frukta massväldet, var dess av Tocqueville iakttagna tyranni över tankens frihet. 
<sec/>
»Då man undersöker huru mycken tankefrihet det finnes i Förenta Staterna, då först finner man rätt klart, till vilken höjd massans förtryck övergår all despotism vi känna uti Europa. – – –  Jag känner intet land, varest i allmänhet finnes mindre självständighet i tänkesätt och verklig frihet i diskussion än i Amerika. – – –  Majoriteten uppdrar här en fruktansvärd cirkel omkring tänkandet. Inom dess gränser är skriftställaren oberoende; men olycklig den som vågar sig utom densamma. Han har ej att frukta en autodafé: men han blir ett mål för vidrigheter av alla slag, och för dagliga förföljelser. – – –  Man vägrar honom allt till och med äran. Innan han offentliggjorde sina åsikter, trodde han sig hava anhängare, nu, sedan han yppat dem för alla, ser han, att han icke mera äger några, ty de som häckla honom de skrika högt, men de som tänka lika med honom, likväl utan att äga hans mod, de tiga och draga sig undan. Han ger vika, han nedtynges slutligen av dagliga ansträngningar och återgår till tystnad, liksom kände han ånger att hava talat sanning. – – –  Uti demokratiska republiker lämnar tyranniet kroppen fri och går direkte mot själen. I folkvälden säger icke envåldshärskaren: I skolen tänka som jag eller dö; han säger: det står er fritt att icke tänka som jag; ert liv, era ägodelar, allt skall förbliva orört, men från den dag I yppat en skiljaktig åsikt skolen I bliva en främling ibland oss. I skolen bibehålla era fri- och rättigheter såsom medborgare, men de skola bliva eder gagnlösa. – – –  I skolen kvarbliva bland människorna, men berövade alla mänskliga rättigheter. Då I närmen er till era likar skola de fly undan för eder som för en oren; och de som sätta tro till er oskuld, också de skola överge eder, ty man skulle annars fly även dem. Gån i frid! jag skänker er livet, men ett liv, hårdare och uslare än döden!» 
<sec/>
Detta var sålunda den ädle, folkvänlige, tyrannhataren Tocquevilles sannfärdiga och trovärdiga målning av massans tyranni; denna massa vars klackar Johan känt på sitt bröst i hemmet, i skolan, på ångbåten, vid teatern; denna massa som han hånar i Det Sjunkande Hellas, och som han låter kasta sten på Olaus Petri, när denne predikar frihet för just dem! Stod det så till i Amerika, hur kunde han då begära bättre av Europa. Han befann sig i en återvändsgränd. Aristokrat kunde han ej bli, av nedärvd drift, och med massan kunde han ingenting uträtta. Hade han ej nyss själv blivit nertrampad av den okunniga teaterstyrelsen med den obildade publiken bakom sig, då hans nya tankar och frigörande tankar blivit nedtystade. Där var ju sålunda redan massvälde hemma i Sverige och den kongliga teaterstyrelsen var endast en tjänare åt massan. Idel motsägelser! Ja, men om samhället fick styras av de mest vetande? Ja, då fick man professorerna med deras antikvitetsvetande! Antag att teaterstyrelsen spelat hans pjäs. Den hade säkert blivit utvisslad av grosshandlarne på parkett, och ingen kritik hade kunnat hjälpa. Hans tankar sprattlade som fiskar i nätet och slutade med att snärja sig, och så blev han kav lugn. Det var inte lönt att tänka på det. Bort med det! Men det gick inte bort. Det satt kvar som en stilla stor sorg, en förtvivlan över att världen gick sin gång, idiotiskt, majestätiskt ohjälpligt åt fanders. Ohjälpligt, ty ännu hade icke tusen starka hjärnor kastat sig över problemet, som dock kunde lösas, och löstes provisoriskt ett tiotal år senare, då vetandet om alla dessa sfinxgåtor redan hunnit sprida sig så långt att till och med en arbetare insett och på offentligt möte uttalat att jämlikhet var omöjlig, ty de dumma kunde ej bli jämlika med de klarsynta, och endast likställighet var det högsta man kunde fordra. Den arbetaren var mera aristokrat än Johan vågade vara 1872, och det oaktat han icke tillhörde något parti som fordrade få hand om nycklarne till munlåsen. 
<sec/>
Prévost-Paradol arbetade ut samma tema som Tocqueville, men hade ett arcanum mot masstyranni: ackumulerat votum eller rätt att på valsedeln sätta upp samma namn flera gånger. Men metoden som försökts i England ansåg Johan vara för tvivelaktig. 
<sec/>
Johan som haft stora förhoppningar på sin pjäs och lånat pengar på hoppet, kände sig djupt nedtryckt. Missförhållandet mellan vad han ansågs gälla och vad han verkligen gällde rev i honom. Nu måste han ta en roll, lära den, och genomföra den. Han diktade sig en sådan av tvivlaren, materialisten, förnekaren, och se den passade honom i det hela väl, av det enkla skäl att tiden var tvivlande och materialistisk och därför att han sig ovetande utvecklats till tidens man. Det var hans jag-komplex sådant det utbildat sig och sådant just tiden krävde. Men han trodde ännu alltjämt att det förra avlagda komplexet, behärskat av omstörtningslidelsen, späckat med idealism om kallelse, om högre missioner, kärlek till mänskligheten och dylika inbillningar var hans rätta, hans bättre människa som han gömde för världen. Sådana villfarelser leva nu alla människor i, då de anse sjuklig känslosamhet vara något högre än starka tankar, då de se tillbaka på sin ungdom och tro sig ha varit renare och dygdigare då, vilket är alldeles falskt. Världen kallar mänskans svaghetstillstånd för hennes bättre jag, därför att det tillståndet är förmånligare för världen och intresset tyckes diktera omdömena. 
<sec/>
Johan fann sig i sin nya roll frigjord från alla möjliga fördomar; religiösa, samhälleliga, politiska, moraliska. Han hade icke mer än en åsikt: att det var galet alltsammans, en övertygelse: att nu kunde ingenting göras åt saken, och ett hopp: att tiden en gång skulle komma då det var färdigt att inskrida, och då det skulle bli bättre. 
<sec/>
Men från och med nu upphörde han läsa tidningar. Att höra dumhetens lov, se egoistiska handlingar prisas som mänskovänliga, förnuftet smädas, det var ändock för mycket för en fanatisk skeptiker. Ibland tyckte han dock att majoriteten hade rätt att nu befinna sig just på den ståndpunkt den innehade, och att det var onödigt att några skenade i väg för långt genom en specialiserad uppfostran. Han kunde i lugna ögonblick erkänna att hans utveckling som skedde i tankarne så hastigt utan att se några ideal förverkligade ej kunde vara mönster för en så trög maskin som samhället. Varför rände han också i väg så? Icke var det skolans och universitetets fel, ty de hade nog hållit honom i lägsta nivå med flertalet. Ja, men de andra därute i världen där själva eldstaden låg, de voro ju redan framme vid Buckles tvivel på den gamla samfundsordningen. Han var sålunda icke så rasande långt framme. Ja, men just detta att det gick så trögt var ju förtvivlat. Vad Schillers Karl Moor insett för hundra år sedan och vad Franska revolutionen satt i verket, det var ju idel nyheter nu. Och utvecklingen hade gått baklänges efter revolutionen. All religiös vidskepelse hade blivit framsläpad, tron på Gud och konungen var ånyo stadfästad, tron på ett bättre var förlorad, framåtskridandet på det ekonomiska och industriella området följdes av fabriksslaveri och gruvlig fattigdom. Det var galet! Och alla vakna andar måste lida, lida såsom varje levande varelse som hindras i växten, som tryckes tillbaka. Århundradet inleddes med krossade förhoppningar, och ingenting verkar så förlamande, så krossande på själskomplexet som sviket hopp. Statistiken visar att av orsakerna till vansinne ingen är så vanlig som gäckade förhoppningar. Därför voro också alla de stora andarne, vulgärt talat, rubbade. Chateaubriand var en melankoliker, Musset en maniaque, Hugo en rasande. Den lilla automatiska vardagsmänniskan kan aldrig få en föreställning om vad ett sådant lidande kan vara, men tror sig ändock kunna döma! 
<sec/>
Det är ganska fysiologiskt riktigt att den antike skalden låter Prometheus gnagas i levern av gamen. Prometheus var revoltören som ville ge mänskorna upplysning, om av altruistiska drifter, eller av den egoistiska att själv få leva i en bättre andlig luftkrets må lämnas därhän. Johan som kände sig släkt med denne upprorsmakaren erfor en smärta, som både liknade sorgen och en evigt molande »tandvärk i levern». Var Prometheus en leversjuk bara, som genom förväxling förlade orsaken till sina smärtor utom sig? Troligen icke! Men han blev säkerligen gallsprängd av att se världen vara ett dårhus, där fånarne gingo lösa och bevakade den ende kloke såsom en livsfarlig. Sjukdomar kunna färga människans åskådningar, och var och en vet huru mörka alla tankar bli när man ansättes av en feber. Men sjuklingar sådana som Samuel Ödmann och Olof Eneroth voro varken ondsinta eller bittra, tvärtom blida, kanske slappa av bristande kraft. Voltaire som aldrig var frisk, hade ett osläckeligt gott lynne och Musset skrev icke så som han gjorde därför att han drack absint, utan han drack av samma orsak som han skrev just så: nämligen av förtvivlan. Därför är det icke på god tro idealisterna, som ju förneka kroppens tillvaro tillochmed, tillskriva missnöjet hos en del författare, sådana mot deras teorier stridande motiv som dålig matsmältning o. s. v., utan det måste vara mot bättre vetande, eller med sämre vetande. Kierkegaards mörka författeri kan härledas både ur vanvettig uppfostran, dystra familjeförhållanden, sorglig social miljö och därjämte av organiskt fel, men icke av det sista ensamt. Det är kvinnor, barn och vederlikar som söka en enda orsak till en synlig verkan. 
<sec/>
Missnöje med det bestående skall alltid yppa sig först hos de i utveckling stående, och missnöjet har fört världen framåt, förnöjsamheten tillbaka. Förnöjsamheten var en dygd som alstrades av nödvändigheten, hopplösheten, eller överflödet, och kan strykas saklöst med de andra dygderna. 
<sec/>
Magkatarr kan alstra kinkigt lynne, men har aldrig frambragt någon stor politiker, det är: en stor missnöjd. Men sjuklighet kan ge starkare färg och fart åt den missnöjdes verksamhet, och saknar sålunda icke sitt inflytande. Likasom å andra sidan medveten insikt om missförhållanden kan alstra sorg och missmod och dessa återigen frambringa kroppsliga sjukdomar. Förlusten av kära personer genom dödsfall kan sålunda alstra lungsot, likasom mistandet av en social ställning eller förmögenhet kan framkalla vansinne. 
<sec/>
Hur kunde nu en ung man leva utan religion, utan moral och utan grundsatser, frågar sig den elake moralisten. Jo, han levde som folket mest, men mycket angenämare emedan han störtat alla inre nedärvda tyranner. Om varje individ i dag är en geologisk avlagring av alla utvecklingsstadier förfädren genomlupit, så sitter i varje europeisk människosjäl spåren av ariern: kastkänsla, vissa familjeföreställningar, religiösa grundmotiv; av den förste kristne: jämlikhetsinbillning, spår av kärlek till nästan, förakt för jordelivet; av medeltidens munk: självplågeri, hoppet om himlen; av renässansens levnadsglade återuppståndne men utbildade hedning; av sextonhundratalets religiöse och politiske fanatiker; av upplysningstidevarvets skeptiker och revolutionens nerbrytare. Uppfostran skulle sålunda mest bestå i en utplåning av gamla fläckar som oupphörligt vilja slå opp, man må gnugga dem aldrig så mycket. Johan gned bort munken, fanatikern och självplågaren, så gott han kunde, och satte som princip för sitt provisoriska liv, ty det var blott ett provisorium tills han skulle få spåra in och skjuta fart på sin linje, grundsatsen om det välförstådda intresset, vilken faktiskt och omedvetet tillämpas av alla, de må tillhöra vilken bekännelse som helst. Han bröt icke allmänna lagen, emedan han ej ville komma inför domstol; han kränkte ingens rätt, därför att han ville ha sin okränkt. Han nalkades människor med sympati, ty han hatade icke mänskorna, och han studerade dem först efteråt när de brutit fördraget med honom och blivit osympatiska för honom. Han gjorde alla rätt så långt han kunde, och när han icke kunde, så kunde han icke, men han försökte då genom arbete bli i stånd att en gång kunna det. Han ansåg sin talang även ha den egenskapen att vara ett kapital; om också den icke gav vinst nu gav den honom rättighet och plikt att leva till vad pris som helst. Och han var icke någon som oförsynt sökte bryta sig in i samhället för att få exploatera; han var helt enkelt en förmåga, som medveten om sin kraft anhöll att få ställa sig till samhällets förfogande, här närmast och blygsamt: samhällets teater, som faktiskt behövde honom för sin svenska repertoar. 
<sec/>
När dagens arbete i ensamheten var slut gick han ner på kaféet att träffa sitt umgänge. Att gå i familj för att söka ädlare förströelser såsom kallprat, kortspel och dylikt roade honom ej. Det slog alltid en unken jolmig luft som från stillastående vatten emot honom när han trädde in i en familj. Makar som pinat ut varandra kastade sig med förtjusning över en åskledare, men det behagade honom ej vara åskledare. Familjen föreföll honom alltid som ett fängelse, där två fångar bevakade varandra, som ett ställe där man offentligen bedrev otukt i stor skala, där barn pinades och pigor grälade. Det var något otäckt som han flydde. Och därför gick han på krogen. Där hade man ett offentligt samlingsrum där man icke var någons gäst och icke någons värd. Där var ljust och rymligt, där var musik och där såg man människor och träffade vänner. 
<sec/>
Av vana hade man stannat i ett inre rum i Berns stora etablissemang, vilket efter dess möblers färg fick namnet Röda Rummet. Stamsällskapet bestod ursprungligen av Johan och hans artister och filosofer. Sällskapet ökades snart med äldre förlorade bekantskaper som återknötos. Sålunda utvisade den första rekryteringen en tillökning av tre presentabla för detta klarister: notarien i posten, som även var bassångare, pianist och kompositör; kammarskrivaren i Hovförvaltningen, samt sällskapets stora trumf löjtnanten vid artilleriet. Till dessa kommo sedermera kompositörens oumbärlige vän litografen, som publicerade vännens musik och notarien som sjöng kompositörens kompositioner. Sällskapet var icke fullt homogent, men det anpassade sig snart för umgänge och det gick bra. 
<sec/>
Men när nu samtalen gingo löst på konst, litteratur och filosofi, och de oinvigde lekmännen icke hade lust vara med om föreläsningar, så infördes samtalen snart på det lekande området. Johan som icke ville diskutera några problem vidare slog an en skeptisk ton och avklippte alla försök till resonemang med en ordvolt, ett inkast, ett tvivel. Hans yttersta varför bakom det sista därför likasom lyste opp dumhetens tvärsäkra slutledning och lät åhörarne ana att det fanns möjligheter till nya sanningar bakom de bevisade och antagna ända i oändlighet. Insikten härom måtte dunkelt ha legat som frö i de flestas hjärnor, ty på kort tid hade skepsis utvecklat sig och därmed ett nytt helt sällskapsspråk utbildat sig. Bredvid detta sunda tvivel på ofelbarheten i omdömet, gick som naturlig följd en brutal uppriktighet i språket och tankarne. Det var sålunda icke värt att tala om sina känslor såsom någonting berömvärt, ty det avklipptes genast med: 
<sec/>
– Är du sentimental din djävel. Tag bikarbonat! 
<sec/>
Om någon kom och beklagade sig att han hade tandvärk svarades han: 
<sec/>
– Det väcker inte alls mitt medlidande, för jag har aldrig haft tandvärk, och det influerar inte alls på mitt beslut att icke bjuda på sexa. 
<sec/>
Man hade nämligen med Helvétius kommit överens om att egoism var drivfjädren till alla människans handlingar och därför var det icke värt att hyckla några bättre känslor. Att låna pengar eller taga varor på kredit utan att vara fullt säker om att kunna betala ansågs med rätta som bedrägeri och kallades också så. En ledamot kommer i en ny överrock som man antog vara köpt på kredit, och tillfrågas helt vänligt: 
<sec/>
– Vem har du bedragit på den där rocken? 
<sec/>
En annan yttrar vid annat tillfälle: 
<sec/>
– I dag har jag bedragit Samuel på en ny skrud. 
<sec/>
Detta utgjorde intet hinder för att både rocken och skruden verkligen blevo betalade, men alldenstund köparen icke ansåg sig fullt säker när varan togs, ansåg han sig som en potentiell bedragare. Det var ju sträng moral och självkritik. 
<sec/>
Mitt under ett sådant samtal skulle löjtnanten upp till artillerigården och hålla korum med sitt kompani. 
<sec/>
– Vart ska du gå? 
<sec/>
– Jag ska opp och hyckla! svarar han mycket sannfärdigt. 
<sec/>
Denna ton av uppriktighet tog stundom karaktären av ett djupt förstånd om mänskliga naturen och samhällsnaturen. En dag skulle sällskapet gå ut från Johans bostad vid fullt middagsljus. Det var vintertid och Måns saknade ytterrock samt var mycket dåligt klädd. Löjtnanten som var klädd i uniform visade sig något orolig, men ville i dag icke vara sårande. Slutligen när Johan öppnar dörren säger Måns: 
<sec/>
– Gå förut ni, så kommer jag efter; jag vill inte att Jean skall skada sin ställning genom att gå i sällskap med mig. 
<sec/>
Johan föreslår att han går med Måns strandvägen och de andra gå Riddargatan, men då utbrister Jean: 
<sec/>
– Äh, du ska inte göra dig till och vara ädelmodig, du är lika generad av att gå med Måns som jag. 
<sec/>
– Ja, det är jag, svarar Johan, men – – – . 
<sec/>
– Varför ska du hyckla då? 
<sec/>
– Jag vill inte hyckla, men jag ville försöka vara fördomsfri. 
<sec/>
– Vad fan ska du vara fördomsfri för när ingen annan är det, och när det skadar dig, och det är mera fördomsfritt att säga Måns sin mening än att bedra honom. 
<sec/>
Måns hade redan stuckit av strandvägen, och kom ungefär samtidigt till källaren där han utan minsta misshumör deltog i middagen. 
<sec/>
– Skål på dig Måns för att du är intelligent, tröstade löjtnanten. 
<sec/>
Med vanan att tala vad man innerst tänkte utan hänsyn till dagsopinion, följde även kastande av alla traditionella omdömen. Genom den förfärliga tankeoreda, under vilken mänskorna leva sedan tankens frihet blivit bunden av tvångslagar, har urgamla omdömen om gamla personer och saker kunnat fortleva oaktat nya världsåskådningar utvecklat sig ur de gamla. Sålunda anser man än i dag en hel hop konstverk oöverträffade oaktat teknik och uppfattning gått framåt ofantligt. Johan menade sålunda att när han satt här på 1870-talet och yttrade sin mening om Shakespeare, han icke alls var skyldig att uttala 1700-talets mening, utan sin 1870-talets mening sådan den med nya synpunkter måste gestalta sig. Detta väckte mest motstånd. Kanske därför att risken anses obildad var större än faran att anses gudlös. Kristus vågade alla sig på, ty han hade fallit för den lärda kritiken, men Shakespeare, den ryggade man för. Johan var dock icke rädd. Med fullständig kännedom om Skaldens alla arbeten, av vilka han läst de förnämsta på originalspråket och vars största kommentatorer han studerat, kastade han upp en kritik över den lösa kompositionen och den tarvliga karaktärsteckningen i Hamlet. Eget nog har den svenske Shakespearedyrkaren Schück, genom en, numera av den gängse tankeoredan och den nödtvungna fegheten förklarlig, inkonsekvens uppsatt lika svåra anmärkningar mot Hamlet betraktat som konstverk, sedan han förut höjt stycket över allt beröm. Om Johan hade kunnat läsa docenten Schücks bok då skulle han icke behövt vara modig för att underskriva sådana nerrivningar som dessa. »Minst tillfredsställande är Hamlet ... Kompositionen är löslig och osammanhängande. – – –  Sedan handlingen utvecklats till sin höjdpunkt bryter den helt plötsligt av. Hamlet skickas till England utan att denna resa på något sätt tillspetsar intresset. Än sämre är katastrofen. Det är slumpen, som vållar att Hamlets hämnd någonsin kommer till utförande, och samma händelsernas nyck orsakar även hans undergång. – – –  Att han i dödsminuten dräper Claudius, får även mera utseende av en privathämnd för mordförsöket mot honom själv, än av en dom, fälld i den kränkta sedlighetens namn.» 
<sec/>
Och så dunklet i motiveringen som ju skulle ingå i karaktärsteckningen! – »Så svävar åskådaren i okunnighet om en så viktig punkt som Ofelias vansinne. Och Hamlets eget vanvett! – – –  Även i Lear är Edmunds förräderi så plumpt, att ingen någorlunda förnuftig människa gärna bör hava kunnat bedragas härav!» 
<sec/>
När nu dramat brast i just de delar som bygga dramat, komposition och karaktärsteckning, hur kunde det då vara oupphinneligt? Vördnaden för det gamla och det berömda har samma grund som skapandet av gudar, och rivandet av det gamla har samma följder som angrepp på gudar. Hur kunde eljes en klok fördomsfri människa råka i raseri, när han hör att en annan uttalar och kan hysa ett annat omdöme än hans eget (som han tror vara sitt eget) om en gammal storhet. Det skulle ju vara honom likgiltigt! Det nationella och det intellektuella Pantheon försvaras lika argt av ateister som av monoteister kanske argare. För det stora väl stadgade ryktet kryper den eljes så rake, och Johan hade hört en läsarpräst yttra att Shakespeare var en ren skald. I läsarens mun var detta lögn. Deterministen däremot skulle aldrig begagnat ordet ren eller oren emedan begreppen ej finnas. Men den arme Kristusdyrkaren vågade icke bära ett kors för Shakespeare! Nå, han hade nog av att bära ett för Kristus! 
<sec/>
Emellertid syntes Johans metod att döma gamla förhållanden från samtidens ståndpunkt ha varit riktig, ty den gjorde skola. Detta var hela hemligheten med hans sedan av teistiska och ateistiska teologer så oförstådda sätt att med vanvördnad behandla gamla saker och personer, vilket de i sin enfald helt oskyldigt trodde vara något som man hos barn kallar motsägelseanda. Han utredde sällskapets förvirrade begrepp och lärde dem tillämpa följdriktigt deras materialistiska världsåskådning. Voro de materialister, så skulle de icke begagna ord lånade från kristendomen och icke tänka som idealister. Därav uppstod ett slagord som i sig innebar hela vanvördnaden för det föråldrade: Det är gammalt! Som nya människor måste de tänka nya tankar och nya tankar fordrade ett nytt språk. Anekdoter och gamla kvickheter avklipptes genast. Fraser och lånade uttryck ratades. Man fick vara rå och kalla sakerna vid deras rätta namn, men icke vara vulgär, icke begagna citat ur sista operetten, icke kvickheter som varit tryckta i sista skämttidningen. Därigenom vande sig var och en att ur sin fatabur framsöka vad som fanns ursprungligt av iakttagelse, och omdömena fotades på den nya synpunkten. 
<sec/>
När nu Johan tvivlade på allt, varför kunde han icke tvivla på sin demokratiska fixa idé? Därför troligen att denna icke föll inom medvetandet utan var en drift, ärvd som en sjukdom; och troligen därför att i honom fanns en jämviktskänsla som icke kunde få ro förrän han såg jämvikt förverkligad utom sig i det sociala medium i vilket han levde. Det var en naturlag liknande den som kallas endosmos, vilken drev tvenne vätskor av olika täthet att genomtränga membranen och blanda sig. Och jämvikt kunde icke inträda förrän tätheten blivit densamma på båda sidor om membranen. Alla samhällsklasser hade olika täthet och därför var det en evig oro i samhället. Endast demokratien eller en fullständig blandning kunde åstadkomma lugn. Men därför skulle icke följa att en enstaka klass, icke underklassen ensam flöte ovanpå, utan den skulle sakta sila sig igenom och in i överklassen så att slutligen endast en medelklass förefunnes. 
<sec/>
Denna endosmos hade Johan förverkligat i sitt umgänge, till vilket snart lockades personer av flera och de mest olika samhällsställningar. Sålunda adjungerades köpmän och banktjänstemän, även lärare och tillfälligtvis även lärde, men med äldre och renommerade syntes blandningsprocessen försiggå med större svårighet. De funno tonen cynisk, icke såsom om man talade om oanständiga saker, utan därför att man sade vad man tänkte. De hade kommit in i en ställning i samhället och hade insett att ställningen likasom samhället var byggt på tysta överenskommelser att ljuga, eller åtminstone tiga. Därför föreföll dem uppriktigheten cynisk. Ja det anses än i dag cyniskt att yppa sina så kallade fel eller svagheter, såvida man icke såsom pietisten koketterar med dem för att visa huru utmärkt man sedan blivit. 
<sec/>
Johans upptäckt var människornas automatism. Alla tänkte detsamma, alla dömde på samma sätt; och ju lärdare de voro, dess mindre självverksamhet övade deras hjärnor. Därav uppstod hos honom tvivel på hela bokbildningen. De som kommo från Uppsala hade alla en och samma tanke om Rafael, ett och samma omdöme om Schiller, ehuru den olikhet i karaktär som förefanns mellan de dömande nödvändigt betingat differenser i omdömet. Dessa människor tänkte således icke oaktat de kallade sig fritänkare, men de talade – alltså voro de papegojor. 
<sec/>
Men Johan kunde icke genomskåda att det ej var böckerna såsom böcker, vilka gjort de lärda till automater. Han själv och hans olärda filosofer hade ju vaknat till självverksamhet genom böcker. Faran med universitetslärdomen var den att densamma genom styrelsens skyddsanda hämtades ur dåliga böcker, skrivna av överklassen i överklassens intresse, således i avsikt att fira det gamla och det bestående och sålunda hindra vidare utveckling. 
<sec/>
Emellertid hade denna skepsis gjort Johan steril. Han hade insett att konsten icke hade något att göra med utvecklingen, att den endast var en omsättning av fenomen och att den var desto fullkomligare som konst så snart den endast förhöll sig avbildande. Driften att ombilda tingen behöll han än och den tog sig uttryck i hans målning. Hans skaldekonst däremot sprang sönder då den skulle återge tankar eller tjäna syften. Nederlaget med pjäsen hade ett ogynnsamt inflytande på hans ekonomi. De vänner av vilka han lånat pengar sammankommo en afton hemma hos Johan för att höra stycket läsas, men som de voro trötta av dagens arbete, somnade de efter första akten, och bådo att få läsningen uppskjuten. En av de vaknare hade dock tyckt sig märka att det var för mycket Guds ord i stycket och att detta ej passade på scenen. Därmed voro hjälpkällorna uttömda och nöden trängde på, omutlig, stendöv. Efter att ha varit utan middagar en tid bortåt, ledsnade Johan på detta liv och ville se sig om efter ett bröd. Var skulle han taga bröd i öknen? Jo, det närmaste vore att söka ett engagemang vid en landsortsteater. Där såg han kreti och pleti spela hjälteroller i tragedierna och ofta göra sig ett namn som slutade med anställning vid kungliga teatern. Hastigt nog fattar han sitt beslut, packar sin kappsäck, lånar respengar och far ner till Göteborg. Det var just under novemberstormen 1872. Känslig som han var för det medium vari han levde fattade han genast motvilja för staden. Mörk, korrekt, dyr, högfärdig, sluten, låg den instängd mellan sin ringmur av stenknallar och gjorde honom den livlige uppsvensken van vid Stockholms rika och leende natur trist. Det var en kopia på huvudstaden, men en förminskad, och Johan kände sig som överklass gentemot detta i utveckling stående samhälle. Men han märkte dock att här fanns något som saknades i huvudstaden. Gick han ner till hamnen såg han en flotta som var destinerad till utlandet nästan hel och hållen, och stora fartyg underhöllo regelbundna förbindelser med kontinenten. Människorna och byggnaderna föreföllo icke så exklusivt svenska, tidningarne voro likasom mera vakna på de stora rörelserna ute i världen. Huru nära var icke härifrån till Köpenhamn, Kristiania, London, Hamburg, Havre. Här skulle Stockholm ha legat, här vid en vik av världshavet, under det att nu huvudstaden låg i en krok borta vid insjön Östersjön. I sanning, här låg cellen till ett nytt centrum, och nu förstod han att Stockholm icke var längre Nordens medelpunkt, utan att Göteborg höll på att bli det. 
<sec/>
Men för tillfället var detta ingen tröst för den som kom i sådana småärenden som en aktör. 
<sec/>
Han sökte teaterdirektören; presenterade sig såsom en den där ville göra teatern en tjänst ungefär. Direktören ansåg sig emellertid ganska väl betjänad med den personal han redan hade, dock beviljade han ett prov, i den roll Johan ville ha som debut. Det var Dietrichsons En Arbetare, dagens stora succé. Johan hade funnit en viss likhet mellan Stephensons lokomotiv och sin refuserade teaterpjäs, samt hoppades kunna ge ett sant uttryck åt ingenjörens förakt över hopens grin, de lärdes farhågor och släktingars sorg över en förspilld existens. Han provade en afton vid en gaslåga och för tomma väggar. Naturligtvis kunde han ej få någon expansion. Han kände det själv och bad om repetition i kostym. Nej, det behövdes icke. Direktören hade hört nog. Där fanns nog anlag, men de skulle utvecklas. Han erbjöd engagemang från 1:a januari året därpå med tolv hundra kronor. Johan funderade: slå dank i Göteborg två månader och sedan spela betjänt eller folk vid en landsortsteater? Nej! Det ville han inte. Vad återstod att göra? Låna pengar och resa hem igen. Och så gjorde han. Alltså återigen ett fiasko. Vännerna hade hållit avskedsfest, skaffat respengar, gjort allt för att hjälpa, och nu kom han tillbaka med oförrättat ärende. Återigen skulle han få höra den gamla berättigade beskyllningen att han var ombytlig. Att vara ombytlig är ytterst opraktiskt i ett ordnat samhälle där det fordras ihållande och ensidig utbildning i ett fack för att man skall kunna gå om sina medtävlare, och varje inrangerad individ erfar ett obehag när han ser någon av sin krets börja vackla. Det behöver icke vara ren ytterlig egoism, det kan ju vara en yttring av solidaritetskänsla, av omtanke för andra. Johan kände att han med dessa otaliga ombyten oroade sina vänner och han skämdes däröver och led därav, men han kunde icke handla annorlunda. 
<sec/>
Och så var han hemma igen och satt åter i Röda Rummet de långa kvällarne och undrade om icke någon plats skulle anstå även honom i det eljes på banor så rika samhället. 
<sec/>
Vid jultiden skulle Johan återigen upp till Uppsala, ty såsom medarbetare i den utkommande Vitter Kalender var han inbjuden till fest. 
<sec/>
Kalendern, vilken, som bekant, mottogs med ett enhälligt »pereat», var icke betydelselös såsom exponent. Läsaren som kunde förmås sträva igenom denna blomsterplockning på allmänningen kunde berättigat fråga: Vad rör detta mig? – Denna poesi kunde såsom signaturernas ha varit skriven femtio år förut, ja hundra. Den var indifferent, men den var även dålig. Dålig därför att den icke röjde någon utveckling i poeternas varseblivningssensorier, indifferent därför att den icke vuxit på tidens träd. Den var daterad 1872 och där fanns icke ett eko av jublet 1865, icke en blodsdroppe av 1870, icke en doft av brandrök från 1871. Hade denna elitungdom sovit? Ja förvisso! Och det egendomliga var att poeterna, som hittills ansetts vara antesignaner, nu befunno sig i trossen. Studenterna i gemen, den stora massan, voro realister, skeptici, hånare, såsom tidens barn anstod, men poeterna voro troende fånar med signaturidealen i hjärtat. De voro efteridealister, i form, i tankar, ty den nya världsåskådningen hade ej trängt ner till dessa isolerade individualister, vilka ännu levde romantiskt bohemliv. Det var efterklang. Men hade den Svenska Poesien varit annat förut, och kunde den vara annat. Var Tegnér annat än efterklingare från Schiller, Oehlenschläger, Eddorna och fornnordiska sagorna; var Atterbom annat än en tysk speldosa konstruerad av Tieck, Hoffmann, Wieland, Bürger och så hela vägen ner. Men denna vittra kalender var efterklangens efterklang; det var drömmar om drömmar. Realismen som genom Kræmers Diamanter i Stenkol redan 1857 hållit sitt förtidiga intåg i Sverige, och sedan med Snoilsky gått fram med jubel, hade icke tryckt något spår på de unga. Signaturernas slappa poesi hade varit uttryck för en slapp tid, men denna poesi var icke uttryck för annat än författarnes oförmåga. 
<sec/>
Johan hade bidragit med en fri omarbetning av Ån Bågsveigs Saga. I denna kolbitare, manlige Cendrillon, hade han förhärligat sig själv såsom sin familjs erkände rötägg. Närmaste anledningen hade varit den missaktning som hans gynnare och vänner av borgareklassen visat honom efter hans misslyckande som författare. Språket utmärkte sig genom en viss råhet i uttrycket, och ett försök att adla det låga eller att åtminstone skrapa bort begreppet smuts från saker som ej i sig voro vad man kallar smutsiga. Som ordet naturalism ej ännu var i svang fick den passera under epitetet rå och smaklös. 
<sec/>
Men av större betydelse än både kalendern och festsexan blev en bekantskap som Johan händelsevis fick på den resan. Han bodde hos en kamrat och på dennes skrivbord fann han ett häfte av Svensk Tidskrift, i vilket Hartmanns Det Omedvetnas Filosofi anmäldes. Framställningen av systemet var gjord av finnen A.V. Bolin och röjde i det hela en halvdold beundran; men redaktören Hans Forssell hade i slutet skrivit en not på sitt vanliga pojkaktiga sätt då han stötte på något nytt som ej hans hjärna var kapabel att mottaga. 
<sec/>
Detta var pessimismen! Medvetet liv var smärta emedan omedveten vilja var världsprocessens rörelsekraft, och medvetandet hämmade den omedvetna viljan. Detta var den gamla myten om kunskapens träd, vars frukt gav vetande om vad som var gott och ont. Detta var Buddhismens innersta tro, detta var Kristendomens huvudlära: vanitas vanitatum vanitas. 
<sec/>
De flesta stora alltså medvetna andar hade varit pessimister, genomskådare, avslöjare av livets illusioner om lust. Endast vildar, barn och genomsnittsmänskor kunde därför vara glada, emedan de voro omedvetna om sveket, och därför, när man ville säga dem sanningen, höllo de för öronen och bådo slippa bli berövade sina illusioner. 
<sec/>
Johan fann allt detta i sin ordning och hade icke något väsentligt att invända. Det var då sant, detta han så ofta drömt, att det hela var bosch! Denna misstanke hade sålunda legat under hans synpunkt på världen varigenom han fått allt stort och alla storheter reducerade. Detta medvetande hade han haft dunkelt i sig då han som barn, ehuru välskapad, frisk och stark, gråtit i allmänhet över en okänd smärta, vars orsak han icke kunde förlägga någonstans inom sig eller utom sig. Det var hemligheten av hans liv, då han icke kunde beundra något, fästa sig vid något, leva för något, att han var för medveten för att låta narra sig. Livet var en smärta, som endast kunde lindras, genom att så många hinder som möjligt för viljan undanröjdes; hans liv var därför så ytterligt smärtsamt, emedan hans klasställning, hans ekonomi hindrade hans vilja att få yttra sig. 
<sec/>
Såg han på livet och särskilt historiens gång fann han endast cirklar och upprepandet av villfarelser. Nutidsmannen drömde om en republik som grekerna och romarne haft för två tusen år sedan; egypternas kultur hade fallit sönder när de genomskådat dess intighet, Asien sov den eviga sömnen efter att ha varit drivet av omedveten vilja till världserövringar; alla folk hade uppfunnit bedövningsmedel och rusmedel för att släcka medvetandet; sömnen var en sällhet och döden den högsta lycka. Men varför icke taga ut steget och beröva sig livet? Därför att den omedvetna viljan oupphörligt narrade mänskan att leva genom den illusion som innebars i hoppet om ett bättre. 
<sec/>
Pessimismen såsom mekanisk världsåskådning är mera konsekvent än transformismen, vilken ser en utveckling till mänskans lycka i den mekaniska utvecklingen. Är icke detta senare en kvarsittande och transformerad Guds Försyn? Eller kan man tro att de mekaniska blint regerande naturlagarne arbeta med tanke på de mänskliga samhällenas gång mot sällhet då de framkalla istider, floder, vulkaniska eruptioner, och skall en upplyst man kallas konservativ i förringande bemärkelse därför att han icke kan tro att människan kuvat och nu regerar naturlagarne såsom Stuart Mill skämtsamt uttrycker sig. Har man ännu uppfunnit säkra medel mot skeppsbrott, åskslag på fältet, ekonomiska kriser, dödsfall i familjen, sjukdomar; och kan man efter behag reglera jordaxelns lutning, undanröja för årsväxten hinderliga molnbildningar? Har man ännu på forskningens nuvarande höga ståndpunkt kunnat utrota fylloxeran, hindra översvämningar, avlägsna vidskepelse och despoter, hindra krig? Är det icke förmätet eller enfaldigt tro att människan som själv regeras av naturlagarne, de kemiska, fysiska, fysiologiska, skulle stå över dem därför att hon förstått begagna sig av några till sin fördel, likasom den seglande snäckan och fågeln förstått begagna vinden till fortkomst, eller som bävern begagna strömmens tryck till sitt byggeri? Äro icke falkens och flugans vingar fullkomligare rörelsemateriel än järnvägen och ångbåten? Hur kan då mänskan vara så enfaldig att tro sig stå över naturen när hon själv är en naturen så underdånig varelse att hon icke ens kan vilja fritt, tänka fritt? Detta förefaller som en kvarleva från illusionens tidigare stadier. Och om det europeiska samhället nu utvecklas till ateism, så hade buddhisterna den förut, till religionsfrihet, så finns den på det lägre stadiet Kina, till polygami, så finns den hos australvildarne, till kollektiv egendom, så var denna form den äldsta, till metrisk jordbeskattning med uteslutande skatt på jorden, så kunna vi lära den konsten av kineserna. Nej, Europa har sist av alla stora folkgrupper vaknat till medvetande. Håller nu på att göra det och vänder sig icke som en del orientaler mot slö kvietism, utan gör allt för att så vitt möjligt undanröja jordelivets smärtor och obehag, ehuru man ännu icke funnit det lämpliga sättet. 
<sec/>
Industrisocialisternas misstag är att de, enligt den mångtydiga utvecklingsteoriens formel, vilja bygga på det bestående, ty de tro att det bestående består av nödvändighet och är uppbyggt till allas lycka. Men det bestående nu är hopkommet till någras lycka, är alltså en abnormitet och att bygga på en abnormitet är att resa hus på odränerad mark. Troligen är dock denna samhällsform som åstundas, huru orimlig den är, ett nödvändigt misstag genom vilket mänskorna skola gå fram till ett bättre. Dess fara och dess hopp till framgång ligger i att den redan har sitt program färdigt och därför redan är automatisk, varför den kommer att verka som en blind omotståndlig massa verkar. Vill den ombilda hela samhället efter en minoritets, industriarbetarnes klass, och göra alla mänskor till maskinarbetare, så må den icke anse alltför galet om några våga tvivla på att detta blir sällheten. Socialismen såsom samhällsreform kan däremot icke utebliva, ty Europa har i sin självförgudning icke sett huru långt efter det är. Begåvat med en asiatisk styrelseform som styr ända in i detaljer, underhållande en med gamla asiatiska vidskepelser besudlad religion, levande mitt i ett gruvligt kapitalslaveri som upprätthålles av beväpnad styrka, anställer det politiska och religiösa förföljelser, dyrkar det balsamerade monarker såsom Faraomumier, civiliserar det vilda folk med utskottsfabrikat och Kruppska kanoner, och glömmer att dess civilisation en gång kom österifrån och då var bättre än nu, lika mycket bättre som Aristoteles filosofi var bättre än våra dagars kristendom. 
<sec/>
Hartmann och pessimismen tror att denna förbättring som kallas socialism skall komma, men att efter den skall följa något annat. 
<sec/>
Kälkborgaren är optimist, ty han förmår ej se ut över eller tänka bortom de dagliga fenomenen. Detta är en lycka för honom och icke en förtjänst, ty han äger intet val. Ja, han förstår icke ens vad pessimism är, utan tror att därmed menas den åsikt som anser denna värld vara den sämsta av världar. Hur skulle någon kunna ha en grundad åsikt om det. Voltaire, som icke var pessimist, skriver en hel bok för att bevisa att denna värld åtminstone icke var den bästa av världar för oss såsom Leibniz inbillat sig. Den är naturligtvis den bästa för sig om också icke för oss, och detta är just skillnaden mellan hypokondrens och pessimistens världsåskådning att den förre anser den som minst bra för honom, under det pessimisten frånser vad den kan vara för individen. Hartmann är icke någon hypokonder såsom man velat tro, och han söker avlägsna livets smärta så långt möjligt genom att försätta sig i omedvetet tillstånd. 
<sec/>
Vår tids yngre släkte är trist emedan det vaknat till medvetande och förlorat illusionerna om Gud, om liv efter detta och mycket annat, men det är icke hypokondriskt, och det arbetar på förverkligandet av världens inträde i illusionens sista stadium eller det nya samhällsskicket såsom om de av detsamma hoppades en lindring i smärtan, och desto mera fanatiskt ju djupare de känna den. 
<sec/>
Antag emellertid att Hartmanns filosofi vore ett misstag, och en skeptiker måste antaga sådant, oaktat den har all sannolikhet för sig då ju livets grundvillkor självbevarelsedriften består i avlägsnandet av smärta och sålunda smärtan är yttersta rörelsekraften, så måste man söka en historisk förklaring till denna filosofis uppkomst och utbredning. Ytligare betraktare såsom spiritualisten Caro tvekar icke begå den inkonsekvensen att förklara den såsom framsprungen ur kroppslig sjukdom. Socialisterna som måste ingiva hopp om sina lärors utförbarhet förklara den såsom känslan av förestående undergång hos en klass, vilken i Hartmann haft sin representant. Men Hartmann tror på socialismen och det nya samhället, ehuru såsom övergångsformer. Han är icke förtvivlad, icke melankolisk ens. Han är synes det den första filosof som fullständigt rengjord från kristendom, europeism, idealism, söker förklara världsprocessen ur den mekaniska världsåskådningens teorier. Så här är det, så går det till, säger han rent ut. Vi ha utvecklat oss från omedvetna mineral, blivit äggvitekroppar, fått nervganglier med medvetande, och slutligen hjärnor med ett alltmera vaknat självmedvetande. Ju högre nervliv dess högre smärta, mottaglighet för intryck. Först i våra tider lyckades det stora hjärnan att få klara förnimmelser och sålunda genomskåda världsprocessen. Darwin var den förste och Hartmann den andre. Hartmann kan sålunda anses vara den till högsta medvetande komne och skall därför leva såsom den store avslöjaren för vars skarpa blick bindlarne föllo. Det är också ett misstag att kalla honom förtvivlans profet. Den kristne och idealisten skola känna sig tomma och förtvivlade inför den nakna sanningen, men transformisten erfar ett outsägligt lugn. Människan skall bli blygsam då hon kan mäta sin litenhet såsom ett grand placerat på ett kosmiskt stoft; hon skall icke vidare göra några gudar ur sig själv, icke bygga sin lycka på ett kommande liv, utan just genom pessimismen drivas att ställa sitt enda liv så bra som möjligt för sig och alltså för alla andra. Hon skall inse det ohjälpliga i att gråta och jämra över tillvarons uselhet som de kristne göra och hon skall taga smärtan som ett faktum och fördriva den så gott hon kan. 
<sec/>
Hartmann är realist, och har mera på elakhet fått namnet pessimist i föråldrad bemärkelse. Han gruvar sig icke över världens elände, och säger icke ens att det är något elände. Han visar bara att livet ej är så stort, ej så skönt, som mänskorna älska att föreställa sig, och smärtan för honom är icke kroppslig plåga, endast rörelsevehikel. Det är en sund, livskraftig världsåskådning, mot vilken socialismen stundom kan förefalla som idealism, då den vill bygga om samhället efter önskningar, icke efter möjligheter. 
<sec/>
Emellertid på Johan verkade referatet av systemet uppfriskande. Där fanns således ett system i galenskapen och hans medvetande hade sålunda gått i förväg och misstänkt att det hela var något ganska obetydligt. Men en världsåskådning ränner icke in i hjärnan hel och hållen på en gång. Den lämnade också här endast vissa avsättningar och gav en grundton. Som teoretisk synpunkt grumlades den ännu av hans religiösa, idealistiska uppfostran, fördunklades av hans medfödda och förvärvade klasshat, och hans naturdrift att söka jämvikt utom sig i livet. Det hela var stort taget bosch, men skulle man leva tills man dog, fick man ta itu med verkligheten, och när man gick in i den fick man anlägga en annan vardagssynpunkt. Och det gjorde man nog gunås! När man sökte bröd blev svårigheten att vinna det något stort, sökte man äran blev motståndet något ofantligt. Äran var icke, stort taget, något, men relativt till livets små förhållanden var den något mycket stort och eftersträvansvärt. Detta förstodo icke kälkborgarne, och de hade sedan mången rolig stund när de sågo honom pessimisten knoga efter utmärkelser. Detta funno deras urverkshjärnor inkonsekvent, efter som de icke förstodo att övertermen: äran hade två värden, ett absolut och ett relativt! 
<chapter/>

<chaptername>Kap. IV.</chaptername>

<chaptername>Redaktören.</chaptername>

<chaptername>(1873.)</chaptername>

<sec/>
1860-talet hade gått ut med dåliga år och dåliga affärer, men med 70-talets ingång inträder den goda tiden, med goda skördar, gynnsamma konjunkturer för trä och järn, allmän vaknande företagsamhetslust hos den eljes loje svensken. Buckle hade upptäckt att svensken och nordbor i allmänhet voro mera ostadiga emedan klimatets föränderlighet gör starka avbrott i arbetet, så att om vintern både åkerbruk, handel, sjöfart och näringar avstanna och mänskorna tvingas till lättja, under det den korta sommaren pressar fram en feberaktig brådska. Någon sanning synes ligga i detta och svensken arbetar stötvis med stor iver, faller så ihop och blir rådlös och oföretagsam igen. De gynnsamma åren i 70-talets början tycktes ha stigit honom åt huvudet, så att han angreps av den då i Tyskland och Österrike rasande svindeln. Järnverken utvidgade sin verksamhet, köpte och byggde; trävaruhandlarne höggo och sågade; jordbrukarne togo hypotekslån och nyodlade; järnvägar anlades parallellt med varandra förbi varje husknut; hittills obegagnade rikedomar i torv och stenkol uppgrävdes; bolag grundades, ofta i god mening, stundom i mindre god. Man har kallat denna tid grundartiden. Bolaget är en stor och välgörande uppfinning och har bragt många fruktbara företag till stånd, men genom den oansvarighet som medföljer en opersonlig förvaltning, kunde den lätt ge anledning till en vårdslöshet som den enskilde måste akta sig för. 
<sec/>
Genom en slump kommer Johan att ett tu tre kastas in i en verksamhet som tillät honom åskåda på nära håll denna ekonomiska revolution vilken sträckte sina verkningar långt in i framtiden och fick sitt bakslag i den kris som slutligen bröt ut 1878. 
<sec/>
En dag när nöden var som störst kom en delegerad av Röda Rummet, eljes vice häradshövding och banktjänsteman och frågar Johan om han såsom skrivkunnig skulle vilja ha en god idé till utgivandet av en tidning. Intresset för försäkringsväsendet hade nämligen på sista åren tilltagit i hög grad och de många olikartade försäkringsbolagen ägde tusentals agenter i landet, vilka skulle bilda en självskriven prenumerantkrets till den föreslagna tidningen. Johan svarade som sant var att han ej begrep den affären alls. Vännen invände att han kunde sätta sig in i den på kort tid och att han dessutom skulle få vid sin sida en matematiker och en i försäkringsväsendet väl bevandrad direktör, så att han själv endast skulle bli utgivare, redigera artiklarne, ombesörja korrektur och tryckning. – Nej, det ville han inte, ty då skulle han bara bli en bulvan och han kunde icke veta vilka ärenden han kunde få gå. Underhandlingarne nedlades för en tid, men togos upp igen. Nu kom man med erbjudande av garantier. Alla bolag hade till hälften lovat understödja företaget och det var icke fråga om att stödja något bolag, endast befordra försäkringsväsendet i allmänhet. – Han skulle reflektera, och som han icke hade annat bröd och han ansåg det ena lika bosch som det andra så öppnade han underhandlingar. Garantierna syntes lovande och så fick han bordet fullt med böcker och tidningar som han skulle studera. Den inblick han nu tog i affärsväsendet, försäkringsaffärens sammanhang med statistiken, med nativitets- och mortalitetsförhållandena, med pauperismen, med handeln, med sjöfarten lockade honom först. Det var det levande pågående arbetet till allmänt välstånd och lycka, som han nu fick upp ögonen för, och han upptäckte ett intresse i detta studium som han ej misstänkt förut. Här råkade han även för första gången på arbetarsocialismen, vilken framställdes i orimliga drag och bekämpades såsom överflödig då man redan hade försäkringsväsendet såsom botemedel. 
<sec/>
Men Johan ville icke börja företaget förrän han var inne i affärens innersta och visste likamycket som sina ledare. Därför tog han upp sin gamla matematik; genomgick serier och probabilitetskalkylen, på vilken senare premietabellerna voro uppgjorda. När han kände sig hemmastadd började han redigera provnumret. Kritiskt anlagd och fast besluten att icke gå ärenden, utan verkligen hålla ögat på alla avsteg börjar han med en kritik på ett uppstående bolag, som ville nedsätta premierna och utlovade andel i vinst. Som bolagssvindel inom försäkringsväsendet i utlandet tagit fart och konkurrensen hänsynslöst bedrevs med nedtryckning av premierna drog han till med en varning. Varje nedsättning i premierna minskade de försäkrades garanti och vore svindel. Detta var oklokt för tidningens bestånd och polemik uppstod, naturligtvis hänsynslös och med beskyllningar. Johan bedyrade att han såsom varken aktieägare eller agent kunde våga bedöma frågan opartiskt. Därpå svarades att tidningen ägdes av ett bolag o.s.v. 
<sec/>
Men nu hörde till redaktörens verksamhet och tidningens framgång att han själv skulle gå omkring till bolagens direktörer, tala för varan, intervjua och få notiser. Han började i sjöförsäkringsbolagen. Som detta inträffade endast några år före den stora kraschen så mottogs han med misstänksamhet och förbehållsamhet. Man talade om dåliga tider och de utlovade garantierna utföllo icke med detsamma. Man skruvade sig och lovade – framdeles. Därpå skulle han upp på Börsen. 
<sec/>
Det var första gången han trädde in i denna sorlande krets en middag när mäklarne voro i full verksamhet. Han kände sig först rädd. Vad hade han här att göra, han poeten, den misslyckade författaren. Man tittade på honom och han såg osäker ut som en spion. Gamla bekanta köpmän skrattade åt honom och frågade vad han hade där att göra. Så presenterades han för några direktörer, men mottogs frostigt och undfägnades med löften. 
<sec/>
Just i samma veva råkade Johan få i händerna Plimsolls ryktbara anförande i engelska parlamentet rörande sjöförsäkringssvindeln, spekulationerna i gamla fartyg och premiernas hejdlösa nedtryckande. Utan att besinna sig på följderna tar han, omedveten om vilka sår han saltade och river opp med sjöförsäkringsbolagen. När han sedan kom upp i det stora sjöförsäkringsbolaget där direktionen hade sammanträde, fick han vänta bra länge. Slutligen insläpptes han i det inre rummet där direktörerna sutto. Han presenterade sig och frågade om de ville prenumerera på hans tidning. Det blev alldeles tyst. Herrarne sutto i soffor och sågo nedslagna ut. Slutligen frågade den verkställande direktören de andra herrarne om deras mening. De svarade ohövligt. Därpå kommo de överens om att ta fem exemplar, oaktat de halvlovat taga fyrtio. Om Johan hade vetat vad han anade eller att han kommit in i en krets av livdömda som nu sutto skeppsbrutna av just den storm som rasat i november då han var i Göteborg! Om han hade vetat att han rört opp i ett grumligt vatten och att man hatade honom, men fruktade honom än mera! Men det fick han veta efteråt! 
<sec/>
Tidningen kom ut två gånger i månaden, dyrt tryckt, omsorgsfullt redigerad. Det var ett ganska tungt arbete att studera saken, samtidigt skriva full tidningen, ombesörja tryckning, läsa korrektur och expediera. Därtill kommo utgifter såsom springgosse, postporton, litografiskt arbete, åkningar till tryckeriet som låg långt bort på Söder, tidningslitteratur och böcker. Och så skulle han leva efter sitt stånd under tiden, vara anständigt klädd, och betala tryck och papper och annonser räknande sig till godo efter ett tusen kronor om året, såsom redaktör, redaktion, korrektör, expeditör. Han insåg ganska snart att detta icke skulle bära sig alls, men han litade på att garantierna skulle utfalla bara tidningen visade sig komma ut. Och han gick på oförskräckt ehuru han kände marken gunga under sig. 
<sec/>
Röda Rummet blomstrade och nya ledamöter infunno sig; numera mest ur handelsståndet. Johan tyckte om deras sällskap ty de voro verklighetsmän. Och vad som förvånade honom var att bland dem träffa mera verkligt moderna och upplysta själar än bland de lärda. De voro bildade och levde i denna världen utan att bry sig om himlen och andra luftmålningar. De voro frigjorda utan att ha läst Buckle eller Hartmann, så att Johan verkligen på allvar tvivlade om böckerna gjorde mänskorna eller mänskorna böckerna. De läste ingenting annat än tidningar, men i tidningarne stod ju allt. Där diskuterades alla frågor, där omtalades dag för dag varje faktisk reform, där utminuterades böckernas visdom. Och så mycket talang dessa mänskor ägde. En bokhållare var virtuos på fiol, kände hela musiklitteraturen. En annan spelade piano genialiskt utan att ha lärt på det. En tredje improviserade på vers. Där funnos även originella anlag som icke nöjde sig med exekvering. Genom dem drogs Johan in i två hem där han lärde sig akta de föraktade och förakta de aktade. Det ena samlingsstället var hos en målare som änkling bodde tillsammans med sina två söner, vilka båda voro köpmän. Där spelades till exempel pjäs, en gång inför målarakademiens professorer vid en kvällsmuntration. Ungherrarne hängde opp ett par skynken och arrangerade en scen. Idén till pjäsen var löst uppkastad i minnet vid ett glas punsch kvällen förut. Rollerna utdelades, kostymeringen skedde och så var det bara att gå in och spela. Men det är ju genier menade Johan, som dikta och spela på en gång. Och nog var det det. Stycket gick i den burleska genren, men man skulle i alla fall in och svara på replik. Tilläggas måste att dessa ungherrar alla voro av Israels vakna och begåvade stam, ty ett så livligt esprit saknar svensken, som även är dålig talare. En annan kväll vid ett födelsedagstillfälle skulle man spela för en publik av grosshandlare, bankdirektörer och kamrerare. Johan skulle sätta ihop en pjäs, som passade för tillfället. Och han satte ihop en pjäs som visserligen hade tillämpning för stunden men just ej kunde roa den fina publiken. Stycket handlade, i tre akter, om ett sällskap avsigkomna artister, som ville bilda ett bolag. Bolaget kommer till stånd, och har till ändamål att assurera unga geniers framkomst i världen. Grundfonden och reservfonden som spelades av två påmålade garderobsdörrar och artistens stora studieportfölj, innehöll tre biljetter till New York på White- Star-Line. Bolaget går inte och direktionen lyfter fonderna och skall resa. Men då upptäckes att även biljetterna voro ogaranterade. Sista scenen framställde verkställande direktören lånande en »middagskrischa» av bolagets vaktmästare. När ridån föll hade publiken tagit sina rockar. En direktör som icke hunnit utför trapporna uppfångades i tamburen och tackade för den angenäma aftonen försäkrande att stycket var mycket roligt, men att det var »väl långt». 
<sec/>
Efter den betan var Johans redaktörskap mindre populärt än någonsin, och han kände att brytningens stund nalkades. Affärsmännen äro ett allvarsamt folk och låtsas icke förstå satir. 
<sec/>
Det andra samlingsstället var hos en rik köpman som ville bli road. Som han gav utmärkt fina middagar och var älskvärd, lät man icke bedja sig. Här utvecklades mycken talang; det talades vid desserten, improviserades vers; och vad värre var man gjorde jubelouvertyrer på fri hand för piano och stränginstrumenter. Även detta hus var av Israels och man rörde sig här friare, tyckte Johan, än bland landsmän med religiösa, politiska, sociala fördomar, vilka bevakade varandra avundsjukt och alltid medförde sin graderade skala. Här träffades man på neutral mark; löjtnanten vid gardet och handelsagenten eller provryttaren han kallas, artisten utan namn och professorn; verkställande direktören och yngsta kontoristen; doktorn och bokhandelsbiträdet. Som ännu inga brinnande frågor kommit upp, var sällskapslivet ostört och man dansade, sjöng, spelade, lekte, med ett ord begagnade de Sköna konsterna till vad de skulle vara: till fri lek på vilans stunder och icke till yrke, icke befordrare av äregirighet, eller till handelsvara. 
<sec/>
Johan befann sig mycket väl i denna demokratiska krets och han bildade sig en något idealiserad föreställning om köpmannen, vilken han ämnade sammanfatta i en historisk figur. Till ändamålet valde han först Jacques Cœur, Karl VII:s finansminister, i vars person han ville förhärliga kälkborgaren, vilkens orättvisa ringaktning av de lärde han fann sig uppkallad att slå tillbaka. Senare spökade Lorenzo de’ Medici, köpman, lärd, konstnär, författare, statsman, men obehagliga personliga erfarenheter av köpmän kommo honom att ändra beslut, och när han slutligen fick fatt i ett bakben av socialismen ville han med detsamma stryka ut hela klassen såsom onödig, vilket väl var något förhastat. 
<sec/>
Det är vid denna tidpunkt han, med illusioner om tidningens tillväxt, börjar lära sig att låna pengar i bank. Redaktören som låntagare, och löjtnanten och hovmannen såsom borgensmän, gick galant. Blygsam var början, åttio kronor på hans del att avbetalas med en femtedel varje halvår; men snart upptäckte vännerna att det fanns flera banker och nu växte lavinen. Lånade pengar ha en underlig egenskap att vara flya, och betalningsförmågan växer i fantasien, förfallotiden synes oändligt avlägsen, den redliga viljan gäckas av hoppet och en vacker dag är man icke längre en fullt hederlig människa. 
<sec/>
När lånen utföllo skulle så många hungriga äta på kakan, så många skulder betalas och så många vänner handräckas. Så många uteblivna middagar och supéer skulle då ätas på en gång; man hade en skuld mot sig själv; man hade en fordran på sin egen person. Vid sådana tillfällen gavs öppen taffel på Manègen, en blygsam källare för övrigt, för Röda Rummets icke betalande ledamöter. Därpå hölls klubb ini pianorummet där musik omväxlade med skämt och lärda samtal. 
<sec/>
Ibland höllos mindre aftonsammanträden i Artillerigårdens vaktrum, då sällskapets löjtnant hade jour. Då var det eget att se huru dessa samhällets hemliga fiender betraktade och fingrade på kaskar och sablar som hängde där. Man kände sig såsom både säkrare under maktens beskydd och rädd för att se sablarne röra sig på väggen. Hörde man då vaktens werda utanför porten och slamret av sporrar så spratt man till som skrämda skolpojkar, och fruktade se majoren eller någon annan hög herre inträda. Men så kom kalfaktorn med punsch och gjorde ställningssteg för löjtnanten och då kändes det lugnt igen. En kväll steg sergeanten in och rapporterade eldsvåda. 
<sec/>
– Åt helvete med er! ljöd ordern, och i ett ögonblick var vaktrummet tomt. 
<sec/>
När sällskapet sedan såg löjtnanten till häst rida ut i spetsen för sin trupp vågade de icke skratta åt honom. Han som man eljes skämtade med och som själv i egenskap av idiot ansåg sig hedrad av att få vara med artister och talanger, var nu överst. Det var uniformens filosofi. Rocken och de arkaistiska attributerna av makt verkade omotståndligt på den mest skeptiska. Med uniformen i sällskap på gatan fick man hälsningar som eljes ej bestodos, och köpmännen tyckte särskilt om att få »guldremmen» med sig på middagar på Hasselbacken. Då blev man bättre serverad. 
<sec/>
– Det heter kartuschrem, din fan! rättade han då, och visade dem öppet att han förstod bjudningens karaktär. 
<sec/>
Vid sådana fester fick icke Pelle eller Måns vara med. Men kartuschremmen blev grosshandlarne dyr, ty den hade den ovanan att också låna pengar, och den var endast täcket på ett stort elände: en falsk ställning som endast med möda kunde uppbäras och som gav anledning till många tragiskt komiska scener. 
<sec/>
Det var dagen före Oskar II:s kröning, då Johan vid middagstiden tittade in till hovmannen. Denne satt just framför ett knyte i vilket hans uniform (lilla hovuniformen) nyss kommit från assistansen. Han tog ut vecken med en våt handduk och gned av guldet på trekantighatten, då löjtnanten inträder med stormsteg. 
<sec/>
– Tag fram era pengar bara! Jaså du har fått ut din! Jag måste ovillkorligen ha ut min paraduniform innan klockan åtta i morgon, eller är jag förlorad. 
<sec/>
– Jaså du ska också på kröningen! 
<sec/>
– Också? Ska du med då? 
<sec/>
– Jag ska vakta i Logårn! 
<sec/>
– Såå! Men det är inte jag hjälpt med. Fram med pengar bara! 
<sec/>
Pengar i tillräcklig mängd kunde ej anskaffas före två då assistansen stängdes. Själv kunde ej löjtnanten gå dit och arrangera saken utan Johan måste åtaga sig den. Han sökte en vaktmästare i dennes bostad; bad honom till följande morgon hålla knytet numro det och det i ordning, så skulle det lösas med gratifikation klockan sju. Därpå gjordes razzia efter pengar. Vid sextiden anträffades en banktjänsteman som lämnade summan, och som i förtjusning över att ha fått genomskåda royauténs emblemer bjöd på supé. Glad över att ha blivit räddad, och för att likasom borttaga det mindre lysande intryck hans transaktion gjort, bjöd löjtnanten på kaffet. 
<sec/>
– Nu släpper jag dig inte, sa han till Johan, utan nu följer jag dig vart du än går. Jag ligger på ditt golv, jag sitter på en stol vid din säng med klockan i hand. – Och sup dig inte för full i kväll. 
<sec/>
Emellertid drogs kaffet ut och man drack betydligt. Därpå bar det av till flickor. 
<sec/>
– Nu ska du låna mig lite pengar, sa Johan, tills i morgon bittida, efter som du ändå rört på fonden. Jag vet precis var jag skall ta igen dem. 
<sec/>
I yran lämnar han pengar ifrån sig. Johan låg hos flickan men i samma rum låg löjtnanten på en soffa, utan att klä av sig en tråd, i full mundering, och läste en roman av Gerstäcker. När klockan slog fem, kände Johan en stark arm som lyfte honom ur sängen. 
<sec/>
– Opp med dig! Opp, opp, opp, för tusan, klockan är fem! Kan du nu inte skaffa pengar så är du dödens man. 
<sec/>
Han drog sin sabel och svängde den över den yrvaknes huvud. Nu blev ett rännande kring stan, ty en del portar voro icke öppnade än. Slutligen lyckades Johan driva upp de äskade sjutton kronorna, och så bar det av till assistansen. Opp med knytet i en droska och så hämta löjtnanten på Vasakaféet. 
<sec/>
När de kommo hem till dennes bostad på Regeringsgatan och fingo upp kläderna befunnos de så skrynkliga att allt hopp ansågs ute. Därjämte voro de för trånga och vapenrocken gick icke igen i halsen. Minuterna voro dyra och om en halv timme skulle offret vara hos majoren. Sedan han dragit på kläderna, tog Johan en hårborste, doppade i rent vatten och stänkte över rock och byxor; varpå han gned ut vecken så gott sig göra lät. Så slog klockan! En kvart till och all räddning vore ute. Så rände den arme mannen i väg sådan han var, ut på gatan i den vackra majmorgonen och såg ut som om han kommit från ett regnväder. 
<sec/>
Om aftonen träffade Johan Pelle och Måns i Röda Rummet. 
<sec/>
– Nå, såg ni Jean och Ludvig? 
<sec/>
– Ja visst, grinade Pelle. Jean satt så grann på en svart häst med kasken över ögonen och Ludvig gick med värja och trekantig hatt och kommenderade lakejerna. 
<sec/>
Och så läste de i aftontidningen om det lysande tåget, om de granna uniformerna, om militärparaden! Det var en oförgätlig fest, stod det, som lämnade ett minne efter sig! Och det gjorde den verkligen, ty Johan kunde aldrig sedan se en kunglig kortege utan att tänka på assistansen! 
<chapter/>

<chaptername>Kap. V.</chaptername>

<chaptername>Själanöd.</chaptername>

<chaptername>(1873.)</chaptername>

<sec/>
Med sommarens inträde reste Johan åter ut till den ö i Skärgården där han bott som student tvenne år förut. När han nu återsåg detta landskap där han drömt om en annan framtid, kände han sig främmande för sitt nuvarande jag. Men han kunde icke avgöra om han befann sig i utveckling eller återgång. Här i samma stuga där han nu redigerade tidningen hade han diktat Avfällingen. Var hans nuvarande arbete verkligen så gagnande att det kunde fylla hans själs behov, frågade han sig. Var det idealism att han måste svara det han gått ner från sin kallelse? Troligen! 
<sec/>
Även annat sällskap hade han. En banktjänsteman som lämnat sin plats för att läsa på studentexamen och bli läkare, hade han fått med sig, och därtill en gammal Runabroder, vars åskådningar han numera ansåg antikvariska. Aron, så hette studentkandidaten, var en vaken intelligens, därom var ej fråga, men det fanns klass-differenser som gjorde Johan och honom främmande. Köpmannen var aristokrat; men han satte ägodelar såsom gränsmärke mellan klasserna; han hade frigjort sig från en mängd fördomar, men behållit en hop auktoriteter, bevarat en mängd små frimurartecken i samlevnaden som överklassen uppfunnit för att känna igen de sina; han höll på det fina, på formen. Ett litet svek gjorde ingenting om det var fint gjort; en sårande tillvitelse tilläts om den inpassades i en städad form. Bönderna, med vilka Johan var du och umgicks förtroligt, ansåg han som lägre djur; och fattigt folk föraktade han. Med Måns och Per hade han umgåtts därför att det var originellt eller »stämning» som han sade. Aldrig hade Johan sett ett sådant utbildat medvetande av ras-överlägsenhet, och han märkte snart att det var eld och vatten som råkat ihop. Om midsommarafton dansades i stugan efter ett dragklaver. Aron tog de grovväxta och fula flickorna om livet och svängde om med dem. Men han ledsnade snart och mot vanan drack han sig rusig. Därpå sprang han förtvivlad ut i en backe. Johan följde honom för att hjälpa. 
<sec/>
– Åh, skrek han; det är förfärligt! Att jag ska dansa med dessa kor, jag som nu kunde vara ute på Skärsätra och dansa efter piano med mina förtjusande flickor i fina sommarklänningar. Du har inte sett Rosa, du! Åh! Kinder som sammet, händer som liljor och sådana armar! Det är ju förnedring, detta! Det är tidelag! – Han grät! 
<sec/>
Johan kunde icke svara på detta. Hans aristokratiska känslor hade aldrig tagit den riktningen, ty han tyckte att i botten voro alla människor ungefär lika, och rasdifferentieringen kunde ju ej vara så stor, då en bondes son kunde bli ett snille. Han sökte en förklaring och ansåg sig stå inför en upptäckt i själens hemliga rike. Hur kunde denne unge man känna sig så högt över dessa flickor, som visserligen voro grovt byggda, sneda och krokiga av för tungt arbete, men dock ägde själar med rätt fina känslor. Johan hade på vindskontoret hittat ett kärleksbrev som en av dessa bondpigor skrivit och han hade funnit det vittna om adlade känslor, ett sentiment och en ursprunglighet som Rosa helt visst saknade. Hur kunde Aron känna sig så förnäm gentemot dem och tro att de voro jämbördiga med kor? Hans far hade varit fattig vävare och kommit till förmögenhet; han själv hade börjat på kontor och gnuggat morgonpapper åt kassören; och slutligen hade han fått plats i en privatbank. Han hade således icke flera generationers bördsfördomar i kroppen. Men han hade levat gott; ätit fint, och haft fina kläder. Var det detta som skapade klass-skillnad likasom bildning? Troligen! Eller var det hans estetiska sinne som bedrog honom? Säkerligen också, ty Skönhetens sken har narrat mången förr och mången senare! Men han måste även vara dålig kännare av mänskan då han satte dessa okunniga och tomma dockor över dessa dugande själar. Johan hade seglat i storm med en dräng och en piga, och under sjönöden hade han beundrat den modiga och i sitt fack överlägsna flickan. Hon hade sålunda stora och i hennes liv framstående egenskaper, som i de bildade herrarnes liv ej hade något värde. Varför skulle hon vara sämre därför att hon ej var lika? 
<sec/>
Det blev disharmoni i samlivet, men man undvek utbrott. 
<sec/>
Emellertid verkade landskapet och minnena på Johan så att han fann leda vid att redigera tidningen. Tankarne arbetade och behovet av att dikta trängde sig på; men han hade förlorat modet. Dessutom var hans själ i ett sådant smältningstillstånd att han ej kunde få form åt något. Han tog därför opp målningen igen, men framför naturen lyckades han ej. Han fann landskapets färger banala och han ville ge något annat vackrare än dessa evigt återkommande stämningar och belysningar som kunde återföras på några få formler. 
<sec/>
Så stego de gamla tankarne upp och den aldrig vilande frågan om ej bildningen skulle kunna demokratiseras, om ej klass-skillnaden skulle kunna upphävas och människorna bli jämlikar och få frid och lycka på jorden. Men nu väckte varje tanke sin motsats och alltsammans upplöste sig i ett ändlöst motsägande. 
<sec/>
Hans anteckningar från denna tid ge en föreställning om hans själs strider och om hans ständiga drift att vilja lösa livets motsägelser. De innehålla hela programmet till hans blivande författeri och visa just genom motsägelserna att förarbetet i den mänskliga tanken ännu ej var gjort för att frågorna då skulle kunna lösas. Kärntanken i allt synes vara: släktet påstås gå framåt, men individerna urarta, bli maskindelar, nervösa, olyckliga, omöjliga att reda sig i livet. Skulle icke man tänka mer på individen och söka göra fullkomliga människor i stället för ett fullkomligt släkte, med idiotiska individer. Bildningen skulle demokratiseras, konsten demokratiseras och utgå i livet; varje människa skulle vara hantverkare, familjefar, artist, skald, präst, statsman, alltså den fullkomliga människan. Så ungefär ville han ha det! 
<sec/>
Detta var hemligheten i hans sedan så illa förstådda mycket beryktade och vanställda angrepp på kulturen. Kulturen sade man vilade just ytterst på att individerna voro maskindelar. Bort med den kulturen, menade Johan då, och låt oss åtminstone vara hela maskiner! Hur kan ett släkte, som består av individer, vara lyckligt, när dess delar individerna äro olyckliga. Och hur kan ett samhälle äga bestånd när dess lemmar äro söndrade genom klass-skillnad, klassintressen, och därav följande eviga missförstånd. Det är just denna arbetsdelning i detalj som gör varje reform omöjlig emedan mänskor av olika klasser ej förstå varandra, emedan deras omdömen äro färgade av stridiga intressen. Vad är detta »hela» som lär gå framåt när delarne försämras? Vad är detta för ett Babel det moderna samhället, där man talar så många tungomål att slutet blir en sprängning och att var och en går åt sitt håll? En engelsk filosof har tyvärr karakteriserat utveckling lika med evolution från det likartade (homogeneity) till det olikartade (heterogeneity). Detta är endast att förklara galenskapens uppkomst och natur, men det är intet bevis för att det galna är klokt. En fransk filosof har varit mindre filosofisk men mera klarseende då han konstaterar sjukdomsfenomenet sålunda såsom varande en antagonism mellan intressena: 
<sec/>
»Över allt ser man varje klass intresserad av att skaffa ont över de andra, då det enskilda intresset står i motsats mot kollektivintresset. 
<sec/>
Lagkarlen är intresserad av att tvedräkt utbreder sig i alla förmögna familjer och därstädes framkallar goda processer. 
<sec/>
Läkaren kan icke önska annat åt sina medborgare än goda febrar och sköna katarrer. 
<sec/>
Soldaten önskar ett vackert krig som dödar hälften av kamraterna, så att han må få ett gott avancemang. 
<sec/>
Spannmålsköparen vill ha en god hungersnöd som höjer brödpriset tio dubbelt och mer. 
<sec/>
Vinhandlaren önskar ett gott hagel på vinskördarne. 
<sec/>
Arkitekten, muraren och timmermannen önska en god eldsvåda som bränner upp några hundra hus. 
<sec/>
Det mänskliga samhället leder nödvändigt mänskorna till att hata varandra ömsesidigt i proportion till deras korsade intressen, till att ömsesidigt göra varandra öppna tjänster men tillfoga varandra all möjlig hemlig skada.» 
<sec/>
Att nu förena dessa intressen så vitt möjligt har socialismen tagit till sin uppgift; och den gör början med att undanskaffa de övre tärande klasserna, varigenom klass-skillnaden minskas. Vad den sedan ämnar är nu välbekant genom kända skrifter i ämnet. Men Johan sökte då efter sitt sinne en lösning, vars värde må lämnas oavgjort tills vidare. 
<sec/>
Den elfte juli hade fått en särskilt fatal betydelse i Röda Rummets krönika. På den dagen skulle första avbetalningen på ett Riksbankslån äga rum. Redan i början av sommaren hade det blivit en vanlig avskedshälsning att säga: Kom ihåg den elfte juli! – Den nionde avsände Johan sin andel i inbetalningen jämte reversalet till löjtnanten som skulle omsätta lånet. Den tolfte andades han såsom efter en överstånden fara. Men den femtonde får han ett stort grant brev med ett kolossalt rött sigill på. Det var notis från Riksbankens ombudsman att hela lånet såsom icke omsatt var förfallet till ögonblicklig inbetalning vid äventyr av utsökning. De hade klickat alltså! Samma dag anlände andra borgensmannen och förkunnade att allt var hopplöst. Vännen Jean var insolvent, hade i sin nöd spolierat Johans omsättning, och kunde icke göra något åt saken. Samtidigt kom räkning från tryckeriet på tidningen, jämte hotelse att tidningen ej vidare skulle tryckas förrän betalning anlänt. Summan var åtta hundra kronor. Johan skriver nu till bolagen och anhåller bestämt om de utlovade garantierna. Dessa utfalla icke. Då faller han sjuk i gastrisk feber. Fantasierna röra sig omkring ett stort hus och ett rött sigill. I takets fuktfläckar ser han Ombudsmannen för Rikets bank med lagens insignier svärdet, vågskålen och fascerna. 
<sec/>
Skyldig! hör han inom sig och utom sig! Skyldig nationens bank! Fruktansvärda fordringsägare, en hel nation. Han hade förtärt folkets pengar, och bedragit dess ombud. Han vill försvara sig med att han alltid haft den elfte juli i tankarne, att han sänt sin andel, att han aldrig velat bedraga någon! Det hjälpte ej. Samvetskvalen rasade. Bädden var genomvåt av svett och han måste kasta ut sängkläderna för att få ligga torrt. Så samlas andra skuggor kring hans feberläger. Prenumeranterna och boktryckaren, och bakom dem postdirektören som uppburit medlen och nu ej kunde fullgöra sin förbindelse. Förgäves skyllde han på bolagens osäkra garantier, förgäves bedyrade han sin goda men svaga vilja! Fordringsägarne uppvaktade honom dag och natt. De ägde ju bitar av hans kropp, som var underhållen med deras pengar; de ägde stycken av hans själ som närts av denna intecknade kropp. Varför fanns ej det rättvisa och billiga bysättningsstraffet kvar. Fordringsägarne ägde ju denna kropp som de matat; varför skulle de ej få sätta den i fängelse. Han ville ha ett reellt straff; det skulle återställa jämvikten; det skulle lindra samvetskvalen. 
<sec/>
Så vaknade energien och han ville stå upp, bli frisk, resa in till staden och företaga något. En middag då kamraterna badade, gick han upp ur sängen, raglade ner till stranden insvept i ett täcke, och så kastade han sig i sjön. Steg upp och föll i feber igen. Kamraterna visade en exemplarisk känslolöshet för den sjuke. De kommo och gingo i sjukrummet, smällde i dörrarne och satte sig att gräla i rummet. Ibland bad han dem om ett råd, om ett ord till tröst. De skrattade åt hans samvetsskrupler och tyckte att han icke skulle ta så hårt vid sig. De sågo bara på följderna. Lagsökningen kunde ju ingen verkan ha då ingenting fanns att ta. 
<sec/>
Som Johan genom sjukdomen, vilken vänt ut och in på hans hjärna, icke kunde hålla reda på sina tankar, så stego gamla sådana upp. En gud såsom upphovsman hade han aldrig strykit ut, om han också ej åkallade honom. Han sökte en orsak till sina olyckor, och som han genom religionen lärt sig söka allt utom sig i stället för inom sig, diktade han en ond gud som styrde människornas öden. Gamla minnen om Ormuz och Ahriman stego upp, och snart hade han ett system färdigt. Det föreföll honom så enkelt att denna värld av lögner, av svek, av smärtor vore regerad av en Ond makt, åt vilken den Högste upplåtit makten över jorden. Han kämpade sålunda mot den onde, och Gud, den gode satt och såg på, med händerna i kors. Denna feberreligion hängde länge i och var ett slags tröst emedan den gjorde honom oansvarig för de klammerier han genom brist på förutseende hade iråkat. 
<sec/>
När han kom upp från sjukdomen hade han frossan såsom svit, och den sjukdomen följde honom i många år, undergrävde hans krafter, berövade honom mod och levnadslust och gjorde honom livet lett. 
<sec/>
Men nu satte han sig till att skriva ett cirkulär till bolagen vari han tillkännagav att tidningen upphört av brist på medel. Den bar sig icke, och därför föll den. Därpå haglade skarpa brev och han hade ingen ro mer natt eller dag. Tillgångarne voro slut; existensmedlen saknades och hans liv var hotat. Nu ville han beröva sig livet. 
<sec/>
En stormig eftermiddag tog han en stor skötbåt, riggade upp den och seglade ensam in till Dalarö för att än en gång vara tillsammans med en Runabroder som han höll mycket av och som han ej sett på länge. Seglatsen var mödosam, när han skulle ensam sköta två skot och roder. När han kom i land, sökte han kamraten, fick ett rum på Societeten och beställde supé. De åto och drucko, men samtalet tog ej den fart Johan önskat. Han ville debauchera i hädelser, hån, förbannelser över livets uselhet, men Rejd hade icke fått Röda Rummets uppfostran och gav ej resonans. Han hade avlöst idealismen med en kälkborgerlig, nykter blick på livets realitet. Missnöjd och gäckad steg Johan upp från bordet, utan att ha lyckats få sig ett rus en gång, och så stack han ut i höstkvällen med sin båt. Det blåste rätt hårt och det var mörkt. Det bar av över strömmar och fjärdar, med skarp fart. Båten lade till med läsidan så att vattnet forsade in. Ett tag gjorde han fast skoten, satte sig ner i läsidan och ämnade segla omkull. Men när han såg den svarta kåren komma brisande i lovart, mörk och kall som dödens fläkt, sprang han över på lovarts sud, lade upp stäven mot vinden och släckte på skoten. Självupphållelsedriften var starkare än dödslustan och varje gång båten skulle välva räddade han sig. När han slutligen passerade Ornö huvud, där han såg järnkorset som är rest till åminnelse av några drunknade, var han riktigt rädd att båten skulle kantra. Efter att ha gjort slag gick han in i sundet där det läade av. Nu såg han ljusen från stugorna och längtade att komma in i värmen igen. 
<sec/>
Hemkommen och på land igen erfor han en stark lust att leva och han fann sig ha en stor fond av krafter kvar. När han kom in i stugan och fann hushållerskan ensam i hela huset emedan kamraterna voro resta till stan, stegrades levnadslusten, så att han bad flickan sova hos honom. Och det gjorde hon. I tre dagar levde de som gifta, ensamma i hela huset och Johan kände sig leva opp igen. Det uppstod ett osynligt köttets band mellan dem och som hon varit den enda människa som visat honom deltagande under sjukdomen, och nu var vänlig och smeksam fästade han sig vid henne. Fästade sig så att han satt hela dagarne och såg på henne, talade vid henne och följde alla hennes rörelser. På fjärde dagen kom Aron tillbaka. Man hade överenskommit att aldrig se varandras galanterier, och Johan hade icke märkt något flickans förhållande under sommarens lopp. Han ville icke heller nu visa sitt, och bevakade sig. 
<sec/>
Om aftonen viskade han till flickan att hon skulle komma in till honom sedan Aron lagt sig. Hon svarade ja. 
<sec/>
Efter supén gick Johan in och satte sig i sitt rum, sedan Aron gått in till sig. Han läste och skrev en timme och det blev tyst i huset. Slutligen hörde han fraset av en klänning ute i farstun; därpå smygande steg i trätrappan. Så blev det tyst. Han hörde endast blodets susande lopp i örats artärer, handen hade stannat med pennan över papperet, och så satt han orörlig lyssnande. Ögonen stirrade sig trötta, ej en muskel rördes och när han slutligen såg på klockan var hon elva. Varför kom hon ej? – Han satt som fastspikad när han hörde Arons dörr sakta öppnas, ett par barfotasteg smyga in och dörren stängas. Hon hade alltså gått in till honom. Nu blev det svart för hans ögon, och svartsjukan rasade sin gilla gång. 
<sec/>
Vad är svartsjukan? Äganderättskänsla, haremsföreställningar, säger den vise. Ja, men hur kan kvinnan då vara svartsjuk, som aldrig haft män i harem eller som egendom. Sårad egenkärlek, säger en annan. Till en del, måste medgivas, men heldre då sårad annankärlek. 
<sec/>
Johan tyckte sig först vara föremål för ett förräderi. Hon hade lovat och icke hållit. Vidare kände han sig kränkt, såsom förbigången. Varför blev han förbigången? Men så kom något annat. Han hade deponerat bitar av sin själ i denna flickas; han hade behandlat henne som jämlike, intresserat sig för hennes öden, visat henne sin tacksamhet för hennes välvilja. Detta kastade hon bort, kanske gycklade med det, nu i denna stund. Vidare hade han blandat sitt blod med hennes, kanske tryckt sin bild på hennes livsfrön, givit impulser, stämt sina nervers fina strängar i samklang med hennes, så att de redan tillhörde varandra och nu kom en annan och rörde om där han sökt ordna, avbröt hans elektriska ledning, stämde om strängarne, förstörde hans arbete och bragte disharmoni i hans själ som han varit nog oförsiktig att ympa på en kvinnas. Rent uteslutande fysiskt kunde det icke vara, ty om allmänna flickor var han icke svartsjuk, där endast kroppen var med. Det var en skakning i hela hans själskomplex som försiggick. Det var en del av honom som nu intogs av en annan, en del av hans inälvor som man nu lekte med, det var så, och nu ville han gå och taga igen sig själv, sin ena halva, utan vilken han icke längre kunde leva, det trodde han sig känna. Men, om han misstagit sig? Om hon icke var där? Så grubblade han fram och åter i timmar. Det var icke möjligt att hon var där! Men han måste veta det. Måste ha visshet! Efter att ha suttit orörlig i kanske tre timmar, med hjärnan förvirrad, besatt av en enda tanke, stiger han upp, går ut i farstun och styr rakt på Arons dörr. Den var låst! Han uppger ett skrik av smärta ty nu hade han visshet! Det var alltså sant! Han måste ha upp dörren, och går tillbaka in i rummet för att ta eldgaffeln, men får sikte på en som papperskniv begagnad mosaisk slaktarkniv, avskuren rätt över bladet. 
<sec/>
I detsamma kommer Aron ut! 
<sec/>
– Vad är det? säger han vänligt, ty han har förstått sammanhanget och är alls icke fästad vid flickan. 
<sec/>
Johan bekänner att han är betagen i henne, att hon lovat komma till honom, att han var svartsjuk, att han ville bryta opp dörren. 
<sec/>
– Jag trodde att du ville mörda mig, säger Aron skämtsamt och tittar på sin kniv. Men är det möjligt att du kan vara kär i en piga? 
<sec/>
– Ja det är så, jag kan inte hjälpa det och jag kommer att gifta mig med henne! 
<sec/>
– Ja men det är ju ledsamt. Varför sa du inte det åt mig, inte bryr jag mig om flickan, jag har så många jag vill ändå. Och var nu alldeles lugn; jag ska inte titta åt henne mer. 
<sec/>
De talade till solen gick upp. Aron försökte avleda Johans tankar från den olyckliga böjelsen. Han sade honom att hon haft många älskare under sommarn, att hon var liderlig och dum, allt ont han visste. Men det halp intet. 
<sec/>
Slutligen föll Johan i sängen och somnade. Fram på förmiddagen vaknade han och kände sig som om man skrapat köttet från ben och senor och huvudet var tomt. Nu skämdes han över sin svaghet att ha låtit drift och passion tyrannisera förnuftet. Var det möjligt att han var kär i denna kvinna, att han ville riskera, med henne som medium, mångfaldiga och förstora sitt jag? Var han säker på att hon icke skulle begå ett nytt svek och blanda bort hans frön så att han sedan fick gå hela sitt liv och vårda andras plantor? Snarare hade han ju anledning tro motsatsen. Han föraktade henne och han blygdes. Hon hade tagit en del av hans kropp, när han även ville ge sin själ. 
<sec/>
När hon kom in till bordet på morgonen såg hon generad ut, och Johan talade icke vid henne. 
<sec/>
Han gick ut i skogen för att lugna sig, men nu var landskapet ej mer den källa till njutning som förut. Genom att observera färg och teckning, genom att se efter huru träden stodo mot luften, huru terrängen gjorde sig i färgen, kunde han ej njuta som förr av det hela. Det stämde honom icke mera, det var bara motiv och studier alltsammans. Naturen var död för honom såsom den var för bonden. Hur ofta hade han ej beklagat bonden som saknade skönhetssinnet så att han på sjöns färg såg en spådom om vackert eller fult väder. Hur ofta hade han ej i skogen hört fiskaren tala om ett vackert båtbord, en vacker bjälke, där Johan såg en väl tecknad tall och en fint vuxen gran. Kanske skönhetssinnet endast var ett lägre sätt att förnimma tingen, då det i dem inlade falska föreställningar som ej funnos. Var icke bonden en klarsynt realist som fattade tingens nytta. Och huru hade å andra sidan Johan kommit att förlora njutningen av naturen? Var ej hans nya synpunkt såsom artistisk lika subjektivt praktisk som bondens, då han nu endast såg studier och motiv? Sågo icke en skogsköpare, en jägmästare, en odlare, en landskapsmålare, en botanist, en jägare och en poet samma skog med olika ögon? Jo visserligen, men vem såg då rätt på skogen? Vem såg vad skogen egentligen var? Botanisten kanske, som endast fann en samling fanerogamer och kryptogamer, vilka omsatte upplösta mineraler och gaser i sina kärlknippen. Den som såg ytligast och falskast var väl då artisten som endast såg på ytan, teckningen och färgen. Men vad hade han sett såsom poet? Sina känslor återfunna i halvdunkel och heldagrar, i mossornas färgspel, vilka väckte minnen om hans simmiga inre där alla själens funktioner arbetade utan beroende av viljan. 
<sec/>
Men hur han gick, i stranden, över hagar, och in i skogen började teckning och färg att flyta samman såsom om han sett alltsammans genom tårar. Själsskakningen, samvetskvalen, ångern, blygseln började upplösa honom och medvetandet lossnade i fogarne. Gamla tankar om en förfelad uppgift, om en mänsklighet som led av misstag och villfarelser, döko upp. Lidandet förstorade hans jag, intrycket av att han stred mot en ond makt retade upp hans motståndskraft till vilt trots; kamplusten mot ödet vaknade och ur en gärdselhög tog han tanklöst en lång spetsig stör. Den blev ett spjut i hans hand, och en klubba. Han bröt in i skogen, slog ner grenar omkring sig såsom om han slagits med dessa mörka jättar. Han sparkade svampar under sina fötter såsom om han slagit in lika många tomma dvärgsskallar. Han skrek som om han jagat opp vargar och rävar och opp! opp! opp! rullade ropet i granskogen. Slutligen kom han till en bergshäll som nästan lodrät ställde sig som en vägg för honom. Han slog emot den med sitt spjut som om han ville fälla den, och så stormade han upp. Buskar knakade under hans hand och rasslade ner för berget uppryckta med rötterna, stenar rasade ner; han satte foten på unga enar och piskade dem tills de lågo brutna som nertrampat gräs. Så svängde han sig upp och stod på bergsplatån. Där lågo skären och därutanför havet i en ofantlig stor rundvy. Han andades såsom om han nu först fått utrymme. Men på berget stod en avblåst tall som var högre än han. Med spjutet i ena handen klättrade han upp och på toppen som bildade en sadel satte han sig som en ryttare. Därpå tog han av sin livrem och hängde den om en gren, gick ner ur trädet och bar upp en stor sten som han lade i den hårt tilldragna remmen, vilken skulle föreställa slunga. Nu hade han bara himlen över sig. Men under honom stod granskogen huvud vid huvud som en armé vilken stormade hans borg; bortom den rasade fjärden och kom emot honom våg efter våg som ett kavalleri av vita kyrassiärer; och bortom dem lågo de nakna skären som en hel flotta monitorer. 
<sec/>
– Kom! ropade han och svängde sitt spjut, kom hundra, kom tusen! skrek han. Kom åsnor, kom skurkar, kom djävlar, jag ska slå er alla sönder och samman. Kom Satan och hans anhang, och jag ska dräpa er som bobbor, för jag är ärkeängeln Mikael! – Och så sporrade han sin höga trähäst och skakade spjutet. 
<sec/>
Septembervinden blåste från fjärden och solen gick ner. Granskogen under honom blev en sorlande folkhop. Och nu ville han tala till den! Men den sorlade bara, oförstådda ord, och de svarade bara »trä»! när han talade till dem. 
<sec/>
– Jesus eller Barrabas! röt han! Jesus eller Barrabas! 
<sec/>
– Naturligtvis Barrabas, svarade han sig själv, när han lyssnade efter svar. Mörkret föll och han blev rädd. Steg ner ur sadeln och gick hem. 
<sec/>
Var han galen? Nej! Han var bara en poet som diktat ute i skogen i stället för vid skrivbordet. Men han hoppades att han var vansinnig, han önskade att mörkret skulle släcka hans ljus, sedan han icke såg något hopp att lysa opp i mörkret. Hans medvetande som genomskådat livets intighet ville icke se mer; det ville heldre leva i illusionerna, såsom den sjuke, vilken vill tro att han skall bli frisk och därför hoppas det! Med tanken på att han var galen, dövades samvetskvalen, och han kände sig oansvarig som en galen. Därför vande han sig att tro det scenen på berget varit ett utbrott, och slutligen trodde han på det, i många år framåt, tills han läst ny psykologi som upplyste honom om att han var klok. En galen skulle nämligen aldrig ha figurerat så logiskt med skogen och kobbarne och aldrig fått dem att så kongruera med hans inre stämningar att de kunde bli material till en rätt väl formulerad dikt, som kunde taga sig bra ut på papperet när den arrangerades litet. En galen människa skulle nog ha sett fiender bakom träden, men ej fordringsägare, ej meningsfiender; bara fiender helt enkelt, mördare; kanske också omvandlat dem till personer som det brustna minnet ej förmådde sätta i sammanhang med de timade händelserna. Han skulle ha sett negrer eller hottentotter, med ett ord figurer utan logiskt sammanhang med verkligheten, och dessa skulle ha tagit full kroppslig form, vilket aldrig granarne gjorde för honom. Han hade diktat; det var alltsammans! 
<sec/>
För sjunde gången måste Johan krypa hem och presentera sig som den förlorade sonen, men nu fanns det ingen gödd kalv att slakta, och tålamodet var slut. Han såg att han var ytterst ovälkommen, sjuk som han var. Man visade honom öppen missaktning, och de yngre syskonen hade också lärt sig att han var en odåga, eller ändå värre. Denna orättvisa, som de icke förstodo att de gjorde sig skyldiga till, kränkte honom, brände honom. Själv visste han sig vara framstående i sitt yrke, och han misstänkte att han som dramatisk författare var faktiskt lika god som dagens storheter. Men hur skulle han ådagalägga det? Avfällingen hade han arbetat om, fått tillbaka igen med uppmaning att inlämna den i Akademien; och alldenstund hans föräldrar trodde på Akademien och han icke ansåg omoraliskt att tävla i Akademien inlämnade han stycket med ett konstigt företal. 
<sec/>
Men nu blev det olidligt att vara hemma. Han lånade ännu en gång en summa pengar av en barmhärtig köpman och så reste han ut till Sandhamn att skriva något, han visste ej vad, och så dyka upp igen. 
<chapter/>

<chaptername>Kap. VI.</chaptername>

<chaptername>I Nödhamn.</chaptername>

<chaptername>(1873.)</chaptername>

<sec/>
Sjukdom, skam, skulder, gäckade förhoppningar, visad missaktning, allt vidrigt livet kan bjuda på hade sammanstött. Johan kände det som en personlig förföljelse av en personlig ond makt. Han var för svag för att beröva sig livet och ägde ändock nog styrka att våga hoppas. 
<sec/>
Passionen för kvinnan låg ännu och glödde, och han ville befria sig från bandet såsom från något som ville tyrannisera honom och trycka ner honom. Nu på avstånd sökte han reflektera över saken. Var det ett verkligt tycke för henne personligen? Kunde det icke ha varit någon annan kvinna likaväl? Jo, förmodligen, men hon var den enda därute i ödemarken som hade anstrykning av bildning så obetydlig den än var. Ute bland bondfolket hade hennes huvudstadsdräkt, hennes språk, hennes hy, hennes hela yttre varit det mest kultiverade, och i kärlek var mannen alltid omedveten aristokrat. Hade han ej sommaren förut haft på samma plats ett svagt tycke för en piga med vit hy, och fina ansiktsdrag, vita tänder och hade ej hon fångat honom på samma grund eller att hon i den omgivningen var den finast utvecklade. Johan mindes mycket väl huru hon förefallit honom tarvlig och ful en söndag, då »familjeflickor» från Dalarö kommit ut på besök och det då erbjudit sig jämförelsepunkter. Det var sålunda bara en brist på bättre. Och huru kunde han känna sig nerdragen av denna böjelse? Var han icke lika stor aristokrat som Aron i detta fall? Hur kom det sig att han som var son av en piga kände det som en skam att vara dragen till en piga? Fanns det då verkligen ett själarnes tidelag, och var bildning verkligen en utveckling, ett högre? Eller sutto klasskänslans fördomar så djupt? Varför skulle det kallas fördomar, då denna straffande och ogillande inre dom uppträdde med samma symptom som ett samvete? Vad skulle hans mor sagt om hon levat och fått veta att han ville förena sig med en piga? Hon skulle ha gråtit av sorg över sonens förnedring, glömmande sitt ursprung. Det fanns då en lag som bjöd mänskan såsom en plikt att höja sig som det hette. Men var detta en samhällslag, en konventionell, godtycklig, eller var det en naturlag? Gjorde icke rashästen motstånd när man ville kopulera honom med ett bondsto! Jo, men detta behövde icke bero på att hingsten var högre utvecklad, det kunde bara bero på att stoet var av annat slag. Och detta sociala högre, var det högre, det är: bättre, därför att det var placerat ovanför? Hans mor hade kommit upp, blivit fru, lärt sig medelklassens språk och seder, men hade hon därför utvecklat sig så att hon verkligen blivit en högre art? Hon hade icke kunnat amma själv och dog av barnsängarne; alltså var hon av en utdöende art som icke kunde hålla sin släktledning vid liv! Det var troligen ett konventionellt samvete som straffade Johan för mesalliansen. 
<sec/>
Emellertid, när några dagar gått om, och han sett stadsflickorna, fördunklades flickans bild hastigt, och försvann. Men vare sig han skämdes över att hans smärta var byggd på så lös grund, eller han blygdes över att ha varit narrad, eller om hans sorg behövde det illusoriska underlaget; nog av, nu när såret ville läkas, rev han upp det. Det lär finnas ett behov för somliga mänskor (vi få ju icke säga alla eftersom undantag givas) att vara intressant inför sig själv. Vad är det för ett behov? Är det att känna sig i kampen om artens utveckling vara inne i differentieringen? Känna sig stå över de andra? Eller vara på väg att gå om de andra? Varför skryter man med sina sorger, sina fel understundom? För att slippa vara en del av den homogena massan, och få illusion av att vara heterogen? 
<sec/>
När Johan kommit ut till Sandhamn var hela bubblan upplöst i intet. 
<sec/>
Johan hade valt Sandhamn som gömställe av flera orsaker. Han hade där tillbragt ett par oförgätliga sommardagar under en jaktsegling såsom ung student, i gott sällskap, glad sinnesstämning, och under sång och pokuleringar. Likasom landskapet färgade hans stämningar, så avsatte hans stämningar sin färg på landskapet och återverkade. Vid Sandhamn hade han öppna havet, med bränningar, fyrar, kanske skeppsbrott nu på hösten. En ödslig natur, utan lövträn, där man knappt kunde se om det var sommar eller vinter, ty tallarne voro alltid lika gröna och den sandiga marken alltid lika vit. Vidare låg det undan från Stockholm och färdvägarne voro svåra samt skyddade för besök. Där fanns gästgivargård och där ville han bo. Dessutom trodde han lotsarne vara ett naturfriskt folk, vilka likasom han delvis stodo utanför samhället och levde på öppna havet långt från civilisation och förkonstling. 
<sec/>
Han kom dit; hyrde ett rum av en lots och skulle börja skriva. Men en omständighet som han ej tagit i betraktande var att han sedan gammalt, ända sedan sommaren 68 kände överuppsyningsmannen vid tullstationen. Bekantskapen förnyades av sig själv och Johan fann en hjärtlig och manlig vän som just var vad Johan önskat vara, en verklighetsmänniska. Han hade en glad och av erfarenheten vunnen världsåskådning som nog var grundad på genomskådning, men som lämpat sig efter livets små krav. Här var icke värt för Johan att komma och jämra sig över livets boschhet. 
<sec/>
– Skäms du inte, min gosse lilla, att vara så stor och inte kunna leva livet än, bannade den prövade mannen med sin faderliga älskvärda ton. Tror du inte jag vet att det är bosch alltsammans från den stora synpunkten sett, men från den lilla, ser du är det ganska stort att kunna leva. Och är det din mening att leva, så stoppa du pipan i säcken och tag skeden i vackra hand om du har något att äta! 
<sec/>
Det var att ta herrn i kragen, och den metoden passade för Johan utmärkt. 
<sec/>
– Du är tjugufyra år och är ännu ingenting, fortfor vännen. Du skall väl bli någonting som andra människor, om du också tänker bli författare, för det lever man inte på! 
<sec/>
Det var sunt förnuft, och man funderade tillsammans. 
<sec/>
– Se på den pojken bara, fortfor han, och pekade på telegrafkommissarien, han skulle kunna ha tid att skriva en bokhylla full om året, på den plats han har. En sådan syssla skulle passa dig. 
<sec/>
Orden föllo i väl beredd jord, och innan veckan gått ut satt Johan och knackade på en blindapparat hörande till kongliga elektriska telegrafverket. Därpå inlämnade han ansökan att bli elev vid verket, och efter en månad avsände han väderlekstelegrammen från Sandhamn. 
<sec/>
Genom det nya umgänget med tvenne gifta och i statens tjänst installerade män, vande han sig småningom att äntligen anlägga den lilla synpunkten på livet. Leva var ett och dikta ett annat. Att dikta i livet slutade med hungersnöd och lagsökning; alltså: livet för sig och dikten för sig. Men det gick icke utan svårighet att vara maskinarbetare. Så snart han slapp ifrån byrån, gick han hem och målade; numera alltid havet. 
<sec/>
Försökte han skolka en hel dag, så hämtades han med tjänliga medel, det vill säga, han togs vänligen i örat och kallades till ordningen. Man behandlade honom som en sjuk eller som ett barn och sönderriven och viljelös som han var såg han med tacksamhet upp till tvenne goda mänskor som utan en gnista intresse togo hand om honom och satte vilja i honom. Föremål därjämte för en obegränsad gästfrihet i de båda hemmen, indragen i en krets av sjökaptener, bogserare, dykare, vinddrivare, kom han varje dag i beröring med personer som strävade i dagens och livets tunga arbete. Alla voro verksamma, muntra, och jämförelsevis nöjda med sin lott. Där fanns ingen romantik, inga svärmerier, men mycken plikt och mycken möda. Sådant var det att leva. Men ibland dessa var Johan den siste. Han erkände villigt deras stora överlägsenhet i livets konst, och han insåg att han var en stackare jämförd med dem på detta område, men han visste att det fanns ett område där han var dem överlägsen; men detta visste icke de, ty han hade ej haft tillfälle visa vad han kunde. Och för övrigt, menade han, fanns det väl andra berättigade banor än tjänstemannens, sjömannens och köpmannens, och litteratörens och artistens voro ju icke ännu utstrukna ur samhällets huvudbok. 
<sec/>
I november inträffade ett skeppsbrott under särdeles pittoreska omständigheter och Johan var närvarande vid sjöförklaringen och sexorna. Hela sceneriet var så nytt och måleriskt att han fick lust att skildra det, men nu räckte icke pensel och färg utan han måste taga till pennan. Och så skrev han några korrespondenser till Stockholms liberala morgontidning. 
<sec/>
Genom sysslande med målning hade hans blick blivit likasom vässad, så att han skarpt uppfattade detaljer och kunde genom dessas hopande och ordnande hos läsaren framkalla en stark vision av det skildrade. En lätt skepsis blandad med en smula känslosamhet gav något luftigt åt stilen, och utan att veta det hade han träffat just den ton som kom tidens mänskor att lyssna. Breven gjorde en viss lycka. Men de gåvo tilllika Johan en lärdom. 
<sec/>
Samma dag de kommo ut var han inne till staden i ett kort ärende. Om aftonen fick han följa med en bogserångare ut, som var full med lotsar. Han hade visserligen förut genom umgänge med dem insett att de icke voro några naturmänniskor, utan de voro högfärdiga kungliga ämbetsmän. Aldrig hörde han dem tala om havets stora skådespel såsom något skönt eller stämmande; aldrig hörde han dem betrakta ett skeppsbrott såsom annat än en god affär: bara bärgningspengar och lotspengar. Och han hade föreställt sig detta folk såsom ett slags hjältar, de där offrade sina liv för att försörja sig och familj och för att bistå nödlidande. Och nu fick han aldrig höra något tal om livsfara. I mannaminne hade ingen lots drunknat i tjänsten på havet, men väl ett par inomskärs i överlastat tillstånd. 
<sec/>
Nu sutto dessa herrar kronolotsar i aktersalongen och drucko brännvin, då en gammal man av sällskapet tar opp tidningen och börjar läsa högt. 
<sec/>
– Det ska stå något om Sandhamn här, säger han, och letar opp artikeln. 
<sec/>
Därpå läser han. Johan trodde sig anonym, men det var han visst icke. Emellertid låtsades lotsarne ej veta att han var författaren. Och gubben läste, och de andra hörde på. 
<sec/>
Han läste i ett sträck utan skiljetecken så att alltsammans smälte ihop i en underbar röra. Johan frågade sig först om det var möjligt att förstå vad man läste på detta sätt. (Att obildade alltid läste högt och måste taga förståelsen genom örat, det hade han reda på.) Snart insåg han huru förtvivlat missförstådd han var. Roligheter gingo förbi dem och predikades fram; satiren togs som allvar; och känslofulla ställen hälsades med skratt såsom kvickheter. De begrepo synbarligen icke ett smul. Men en faktisk uppgift som var mindre exakt slog dem och väckte livlig diskussion, och ovilja mot författaren. 
<sec/>
Johan fick en livlig försmak av att vara obegripen av obildade. Och dessa skulle han skriva för! Huru hopplöst, huru lönlöst! 
<sec/>
När läsningen var slut, tyckte Johan vara lämpligast att säga någonting. 
<sec/>
– Vem kan ha skrivit det där? frågade han. 
<sec/>
– Ja, vem kan säga det? sade gubben. Det är inte illa hopkommet, fortfor han, men, men hur kan han veta vad som händer ute vid Gillöga? 
<sec/>
Det blev tyst i salongen och alla slogo ner ögonen såsom om de ville dölja sina tankar vid den fula insinuationen om skeppsbrottets orsak. 
<sec/>
Havets arbetare äro i det fallet lika bildade som de bildade att de veta tiga när så behövs och hålla ganska väl i styr sina passioner. 
<sec/>
– Har jag sagt någonting! återtog gubben när tystnaden fortfor. Kom och tag en smörgås nu, om det smakar en sådan herre. 
<sec/>
Johan ville närma sig dessa mänskor, som han fortfarande beundrade, och förklarade att det nog skulle smaka honom, ty han var icke bortskämd, och så som han svultit i Uppsala hade ingen av dem kanske. 
<sec/>
Saken var den att ingen hade svultit av dem, och därför ansågo de det sluskigt att ha behövt svälta, och i samma stund hade de honom under sina stövlar. En äldre lots tyckte nu tillfället vara inne att hugga till, och drog stad. 
<sec/>
– Ja svälta, ja, det kan man gärna göra när man super opp pappas pengar i punsch! Jag känner herrar studenter, jag! 
<sec/>
– Den där är inte så dum, han, tänkte Johan, men det sa han inte högt. 
<sec/>
Senare på hösten timade ett nytt skeppsbrott strax utanför fyrarne. Lotsen var hotad av fängelse och nu åkallades Johan såsom skrivkunnig att hjälpa den stackarn med framdragande av förmildrande omständigheter, vilka även förefunnos då den lotsande karlen haft barnsängsvaka hemma och icke sovit på ett par nätter. Först skildrade han äventyret i tidningen och så satte han upp en försvarsskrift med nådeansökan. Men när han kom upp i domstolen hade lotsen redan påtagit sig allt, så att ett återtagande endast skulle tolkas som tvetalan och ytterligare förvärra saken. Försvaret fick sålunda falla, och saken hade sin gång. Senare begagnade Johan händelsen såsom motiv till en novell, ur vilken skulle framgå huru opålitligt poetens sätt att se verkligheten kunde vara, och huru falska omdömen kunde bli då de dikterades av känslan. 
<sec/>
Emellertid hade breven den påföljd att Johan erbjöds anställning i tidningen ganska förmånlig och hedrande. Och nu lämnade han telegrafverk, vänner, och gömställe för att gå rakt ut i brinnande offentliga livet och mönstra på i det ordnade samhället. 
<sec/>
Han längtade efter detta ögonblick då han skulle få rycka in i ledet och se sina färdigheter bära frukt, men han bävade för det också, och det var med saknad han skildes från det tysta och gästfria Sandhamn där han träffat goda mänskor som givit honom en fristad när han som en skeppsbruten kastades upp på den ofruktbara men vänliga lilla Sandön. 
<chapter/>

<chaptername>Kap. VII.</chaptername>

<chaptername>Det offentliga Ordet.</chaptername>

<chaptername>(1873–74.)</chaptername>

<sec/>
Så var han återigen inmönstrad i samhället och kände sysslans lugn och klockslagens tvång. Huru skönt var det icke att kunna gå till byrån klockan nio, sätta sig vid sitt bord, tända sin pipa och öppna dansk-norska posten och i sakta mak läsa tidningarna. Arbetet erbjöd sig själv, lade för åt honom, skar upp, och stoppade sig i mun. Och så är han icke ensam mer; han har tre kamrater i rummet. En sitter och vittjar Stockholms- och landsortstidningarne; en annan läser utländska posten, den tredje går omkring i staden och hör vad som händer. Det är som att sitta ini ett kolossalt tornur och höra vartenda knäpp tidens ur ger, men det har också den vådan att man icke ser visarne inifrån. Tidningsbyrån tjusade honom såsom ett observatorium från vilket man skådade ut över världen och såg världshistorien växa upp, och hans ringaktning för det gamla högmodiga Universitetet, en medeltidskvarleva, en katedral i ett kristallpalats, tilltog genom jämförelsen. På skrivbordet hade han alla dessa nyttiga men av halvbildningen med låtsat förakt ansedda uppslagsböckerna, ur vilka han kunde hämta svar på alla frågor. Han lärde akta konversationslexikonet, denna ersättning av det så opålitliga och så överlastade minnet, och han ville sätta det i stället för skolan. Här kunde aldrig uppstå en tvist om ett sakförhållande, ty man slog upp bara, och hade full visshet, under det eljes man kunde bygga en ändlös tvist på ett bortglömt och obevisat faktum. I bibliotekstjänsten senare fick han till sin förvåning se huru de lärdaste män genast »gingo till Brockhaus», under det obildade sökte i timmar efter ett enkelt faktum. 
<sec/>
Det var ett skönt arbete som aldrig blev enformigt. Det låg i dess egen natur att alltid vara nytt. Varje morgon och varje afton tillförde posten nya underrättelser, och telegrafen förkunnade varannan timme vad nytt som hänt i världen. Men denna position såsom överskådare av det pågående världsförloppet narrade honom helt naturligt att anlägga den stora synpunkten, varigenom saker av vikt för det lilla dagliga livet blevo behandlade som bagateller, och även världshändelserna antogo utseendet av obetydligheter, historiska fakta blevo notiser, personer som ingrepo i utvecklingen syntes uppifrån i förkortning och kunde därför också lätt bli löjliga. 
<sec/>
Samtidigt med hans inträdande i tidningsvärlden råkade bekantskapen med den nyamerikanska litteraturen att ge hans skepsis ett oväntat handtag. Amerikanska humorister började nu översättas och måtte ha slagit an några väl spända strängar hos samtidens mänskor. Allmänheten tog deras skämt som skämt, men Johan tog dem på allvar, ty det var allvar. Där var allting behandlat och skärskådat från nutidsståndpunkt och följaktligen blev allt bosch! Amerikanarens realsinne hade i kampen för tillvaron genomskådat livets sanna betydelse; rensad från alla hallucinationer, alla ideal och all romantik insåg han livets relativa och himlens absoluta intighet, och nu log han ett brett löje över hela den gamla kulturen. Varken rang, storhet, talang eller rikedom avnarrade honom någon beundran; intet förflutet, gammalt ingav honom aktning. Napoleon och Washington, Michel Angelo och Beecher- Stowe behandlades som krogkamrater; revolution och reaktion; reformation och renässans voro bara rörelser, likgiltigt om fram eller tillbaka; den förtryckta kvinnan och den förtryckta negern avlockade icke några tårar; tidningspressen, ur vilken dessa författare utgått behandlades med samma förakt som varje annan affär; dogmer och konstteorier, grundlagar och lynchlagar, allt togs över en kam; aktningen för personlig tillvaro fanns där ej, tron på domstolsrättvisa och kärleken för allmänt väl var bortblåst och ersattes av fickrevolvern. Det var förebudet till den tankens anarki som sedan skulle slå ut, det var bokslutet med den gamla världsåskådningen, nerrivningsarbetets begynnelse. 
<sec/>
När nu Johan skulle tillämpa denna åskådningsmetod på den dagliga tidningens redigering, kom han i motsägelse mot dess uppgift. Den svenska tidningspressen var ännu i början av 70-talet, på några undantag när, naiv, hederlig och visste ingen annan inkomstkälla än prenumeranter, det vill säga meningsvänner, vilkas intressen befordrades genom texten, och annonserna. Revolverpressen med reklamen, det köpta falska intyget, och reptilpressen med den köpta smädelsen voro ännu icke införda från Amerika och Preussen. Man berömde icke för betalning, och man smädade icke för befordran eller titlar. Men man hade naturligtvis mera undseende med en vän och tog mindre hänsyn till en fiende. Man kunde hjälpa en nödställd eller en kamrat med ett oskadligt omnämnande, men man förstod icke ta betalt. En nyttig uppfinning, en god vara lovordades gratis, emedan den gagnade många, och man såg icke så noga på om även den enskilde skulle vinna väl mycket därpå. 
<sec/>
När nu Johan skulle yttra sig om personer, saker, frågor, glömde han att den lilla synpunkten skulle tillämpas och tänkte ej på huru ett tryckt ord, illa övervägt, kunde skada en samhällsmänniska i hennes dyrbaraste intressen, de sociala och ekonomiska. När han sålunda började skriva om teatern, som även var hans departement, tog han saken i stort, sade rent ut sin mening, sådan den uppstått hos honom genom uppfostran, studier, temperament. Men han betänkte ej att det gällde individers välfärd, att en skådespelares existens kunde bero på ett hårt omdöme. När man förebrådde honom detta erkände han det rätta i anmärkningen, men å andra sidan förfäktade han sin rätt och sin plikt att säga sin mening, efter man ville han skulle säga den. När man berömde någon då fick man klander för det från andra håll, vad skulle han ha för rättesnöre då, om ej sin mening? Det vore ju lika illa för de verkliga förtjänsterna om de odugliga prisades? Ville artisterna hellre att man ej talade om dem? Nej visst inte, då beklagade de sig över ihjältigning! Det återstod bara att gå på sin egen väg, oaktat han fann det högst obehagligt att vara bödel, och själv få kritik på sina kritiker, oftast mycket hårdare och ohövligare än hans egen. 
<sec/>
Värre blev det när han skulle referera riksdagen. Det redan korrumperade lantmannapartiet som året förut (1873) lyssnat till kompromissen, ingav honom icke mera någon vidare aktning. När han från läktaren satt och såg ner på dessa hundratal personer som skulle representera landet fann han det proportionsvis riktigt att bönderna i ett åkerbrukande land utgjorde majoriteten härinne likasom därutanför, och att stadsborna voro mindretalet, men på samma gång kände han sig främmande för detta flertals intressen, emedan de genom den så firade utvecklingens gång råkat stå emot de så kallade kulturintressena. När motioner om stängsel och gästgiverier korsade motioner om ämbetsmäns pensioner och anslag till teatrar, insåg han att här var endast fråga om mer eller mindre enskilda intressen och så behandlade han hela riksdagen »en Canaille». Där förekom ej en enda fråga om utvidgning av politisk och religiös frihet, icke ett förslag till reformering av undervisning, icke en röst för sociala förbättringar. Lokalaffärer, dynastiintressen, äregirighet, slagsmål om styckningen av statens goda kaka, det var hela politiken. Dock en fråga lyckades få honom att för ett ögonblick se en skymt av revolution: det var böndernas anlopp mot ämbetsmannaväldet, formulerat i Greve Posses anförande mot det begärda dyrtidstillägget till ämbetsmännen. Ett ögonblick var han frestad taga Greven för en folktribun som stormade med massorna emot konungadöme och byråkrati, men när saken slutade med jämkning och ämbetsmännen fingo sin lönförhöjning ehuru avkortad, trodde han icke mer på folktribunen, och hela politiken i svenska riksdagen tyckte han vara alldeles likgiltig för framtidsarbetet. Emellertid ådrog hans vanvördiga sätt att referera förhandlingarne honom anmärkningar, och när han kom hem till byrån utan att ha redogjort för dagens plenum förklarande att intet av vikt förefallit, blev han remplacerad, såsom icke havande sinne för politiken. Men när han nu sändes ut att referera bolagsstämmor, sammankomster i föreningar, utställningar, fester, vad som helst, och han icke kunde ställa in sina synglas i den rätta vinkeln, råkade läsarne få de underligaste begrepp om dagens små angelägenheter, och stöttes oupphörligt för huvudet. En dag skulle han yttra sig om konst, och med huvudet fullt av Tocqueville och konstens demokratisering framkastar han helt oförsiktigt att ett färgtryck efter ett Correggios mästerverk var mera värt trettio kronor än en akademielevs original var värt åtta hundra. Följden blev att han blev avritad i ett demokratiskt skämtblad som var aristokratiskt och teologiskt i konstfrågor, såsom en åsna den där sparkade på konsten, representerad av en elev vid Akademien för de Fria Konsterna. 
<sec/>
En annan gång anmälde han en kristlig tidskrift på så sätt, att han förklarade det utgivaren ådrog sig ett dyrt ansvar genom att sprida dessa »villfarelser». Utgivaren kom upp till redaktören och begärde förklaring. Redaktören kunde icke ge annan upplysning än den att recensenten säkerligen ansåg de kristliga lärorna som villfarelser. Och det var säkert att han gjorde det. Och varför skulle icke han få säga sin mening när alla andra fingo säga sin? 
<sec/>
Följden av dessa upprepade klagomål blev den, att Johan uppmanades antaga ett lämpligare åskådningssätt, men detta var honom icke möjligt. Efter som han ansåg alltsammans vara betydelselöst kunde han ej ta någonting allvarsamt, eller högt, såvida han icke såg en rörelse framåt, ett steg till något bättre, men då sparade han icke beröm för den goda sakens skull. Sålunda fick han en god anledning att ge kongliga teaterns i slentrian domnande traditioner en väckelse när en främmande skådespelerska gav gästspel, men den gången flög klokheten bort med förtjusningen över att se något genialt, och han stängde därmed för långa år teatern för sina pjäser. 
<sec/>
Under allt detta kände han ett ansvar, ett obehagligt ansvar i att sitta domare. Han visste att sårade och slagna skreko, och han var till och med hotad med stryk av ett dåligt teatersällskap som gästade Stockholm. Han hade nämligen skrivit att de gåvo ut falska varor då de togo samma pris som Dramatiska teatern och utförde sin sak så miserabelt. Han visste att det offentliga ordets makt var betydlig, men huru skulle det kunna hjälpas? Han signerade sina artiklar, alla visste vem signaturen var, och han var beredd stånda ansvar. Skulle icke allmänheten kunna vänja sig att ej dyrka den tryckta bokstaven? Det var ju bara en enskilds mening, och man kunde ju ej förmena honom att yttra sin mening. Som man sett ha de senare årens överdrifter i missbruket av pressfriheten förtagit missbrukets verkningar så att tyrannen i det närmaste dödat tyrannen. Dessutom har en nyare utbildad skeptisk filosofi lärt människorna att objektiva eller absolut sanna omdömen ej givas, så att därmed kritiken blivit reducerad till vad den är: en enskilds mer eller mindre välgrundade omdöme. 
<sec/>
Allmänhetens envisa vägran att skänka detta despotiska fåmannavälde någon aktning har också varit ett botemedel mot en uppväxande aristokrati, i vilken det stod den förstkommande djärve sälle fritt att inträda, och därför har pressen kanske mot sin vilja tvungits att vara någorlunda demokratisk, då alla dess medlemmar varit mer eller mindre missnöjda med samhället som nekat dem fullt socialt anseende. Och den har dessutom, just därigenom att den övervägande skötts av ostuderade och rent av obildade utgjort en hälsosam motvikt mot uppståendet av en lärdomsaristokrati. 
<sec/>
Emellertid visade det sig alltmer omöjligt för Johan att ta betslet i mun och krypa in i selen. Hans ställning i tidningen blev ohållbar och efter en obetydlig tvist tog han avsked och gick. Gick utan att han visste vart han skulle gå, och så stod han på gatan igen! 
<sec/>
Hemkommen på sin kammare kände han sig som en utkastad, och intogs av full visshet om att han icke hade något att vänta mer av detta samhälle i vilket han, genom sin vaknade insikt om dess bakvändhet, omöjligt kunde finna en plats. Och när han nu skådade över sina brustna förhoppningar från den dag han flydde Uppsala, såg han huru framåtskridandet gått baklänges. Reaktionen hade efter Karl XV:s död brutit in. Vid den nye konungens kröning i Trondhjem hade tyska kronprinsen händelsevis befunnit sig på en flottavdelning utanför hamnen, och blivit inbjuden. Några veckor senare hade han besökt Stockholm och där hyllats av samma hurraropare som för ett par år sedan sjungit Marseljäsen såsom Preussenhatare. Man motsåg sålunda redan ett omslag i den politik, som sedan Oskar I slutit Sverige till de mera liberala västmakterna och hos dem sökte stöd mot de halvasiatiska despotierna i öster och sydost. Och när ett par år senare konungen uppvaktade de båda kejsarne i Berlin och Petersburg fick man full visshet om att de farliga grannarne blivit Sveriges vänner, vilket gjorde dem farligare än som likgiltiga. När man sedan fick bevittna fältmarskalk Moltkes inspektionsresa i Sverige och svenska kronprinsens förmälning med tyska kejsarens dotterdotter ansågs offringen fullbordad. Det var en ful kedjeräkning, men skenet låg emot. Anslutningen till Preussen ansågs såsom ren dynastipolitik sedan Frankrike blivit republik, och de värnepliktsförslag som sedan regnade över varje riksdag togs i sammanhang med svenska konungens skål i Berlin där den förhoppning uttalades att de svenska och preussiska arméerna än en gång måtte råkas som vapenkamrater. 
<sec/>
Inom riket förmärktes nya vindar blåsa upp. Redan vid kröningsfesterna i Uppsala hade den dittills obemärkte småstadslektorn Wirsén lagt studentkåren vid konungaparets fötter och ställt den som kronopark till regenthusets omedelbara förfogande, och snart ser man hela den unga litteraturen på fyra fötter. 
<sec/>
Det religiösa frigörelsearbetet hade kvävts i lindan. Docenten Schéele hade hemfört den ryktbara legenden om djävulens utdrivande i form av spik; Beskows kyrka hade 1867 invigts med ett underverk (den bekanta duvan som flög igenom kyrkan); och justitieministern Adlercreutz hade blivit ordförande i Evangeliska Fosterlandsstiftelsen. Samme Beskow hade lånat sitt namn åt ett skolföretag, och i detta institut uppfostrades prinsarne. Skalderna stämde sina positiv till den nya solnedgången; frimureriet blomstrade såsom borgerskapets riddarhus; kongliga teatrarne spelade värnpliktspjäser och lantmannapartiet kompromissade med reaktionen; affärssvindeln tilltog och estetiken blomstrade. Hela maskineriet gick back, och tåget rullade utför. 
<sec/>
Det var hopplöst att numera tänka på ett arbete framåt! Och lika hopplöst att söka hejda bakåtgåendet. 
<sec/>
Livet blev Johan olidligt när han såg alla svika fanorna och att nu höja ett rop skulle blott ha hälsats med ett gapskratt. Men på mellanstunder vaknade hoppet som en glimt och han började överskåda sitt rika material till den attack han förberedde. 
<sec/>
– När jag blir trettio år skall jag skriva en roman! brukade han säga fram på natten efter en genomrumlad kväll. 
<sec/>
– Vad ska den handla om? frågade man ironiskt. 
<sec/>
– Det få vi se då det! 
<sec/>
Så kom hungersnöden igen, och han tog utan betänkande anställning i bondepartiets halvveckotidning. Utan illusioner när han började, kände han dock snart sina missräkningar överträffade. Även de hade tröttnat, och från att vara ett oppositionsparti, hade de under årens lopp korrumperats genom beröring med »intelligensen». 
<sec/>
Hans vistelse i tidningen räckte endast ett par månar. Det var den djupaste nödens, sjukdomens och förödmjukelsens tid han genomlevat. Men så ledde ödet eller välvilliga mänskor hans steg in på en ny bana, som för den blivande författaren blev av stor vikt. På hösten samma år beviljades nämligen hans ansökan hos konglig majestät att till extra ordinarie amanuens i Kongliga biblioteket bliva antagen. 
<chapter/>

<chaptername>Kap. VIII.</chaptername>

<chaptername>Konglig Sektern.</chaptername>

<chaptername>(1874–75.)</chaptername>

<sec/>
Det fanns rangrulla i tidningspressen också och Johan hade sjunkit på den sociala skalan genom att gå från en daglig till en halvveckotidning. I hemmet vågade han icke visa sig, ty där ansågs han faktiskt förfallen och hans förre kamrater i den dagliga tidningen sågo ner på honom medlidsamt. Alla gamla vänner betraktade honom med misstänksamhet sedan han icke infriat sina förbindelser varken som gäldenär eller författare. Sjukdom i form av följder efter febern kastade honom var tredje dag ner och gnagde all kraft, allt mod ur honom. Han blev nu verkligt mjältsjuk och folkskygg, så att dagar gingo då han av skräck för mänskor ej ville gå in på källaren för att äta middag, och andra dagar blev han utan mat av brist på pengar. Det var ett eländigt liv, så eländigt som kanske endast den lägsta proletärens. Stundom kunde han bli liggande hela dagen på sin soffa och tänka tankar i cirkel, hoppandes att döden eller vansinnet skulle befria honom, men så kom hungern mot aftonen och jagade honom opp. Natten stundade och han kände icke kraft att svälta tolv timmar till. Så sprang han ut, svettades kallt av strid mot stoltheten och så sökte han upp någon som räddade hans liv för den gången. 
<sec/>
Röda Rummet var upplöst. Artisterna hade rest utrikes; löjtnanten hade tagit avsked och begivit sig mot okända öden i Paris; tre andra hade farit till Amerika. Några hade gått under. Det nya betraktelsesättet och genomskådningen av livets bosch-het hade givit dem avsmak för samhällets trampkvarn och vant dem att betrakta det lilla i livet från den stora synpunkten. 
<sec/>
Han var nu totalt bankrutt. Trodde intet, hoppades intet, ville intet. Så kom slumpen i form av en annans vilja och tog honom i kragen. 
<sec/>
– Du ska söka dig in i biblioteket och komma på din plats! sade han. 
<sec/>
– Min plats! Det finns ingen plats för mig! 
<sec/>
Om nu icke en annan skickat honom och givit honom självkänslan skulle han aldrig rest sig mer. Han lydde blint och så var han åter inregistrerad men nu mitt i tätaste överklassen. 
<sec/>
Som biblioteket då sorterade under och likasom var annex till Ecklesiastikdepartementet befann han sig en vacker dag uppryckt ur proletärståndet och bärande laglig titel av kunglig sekreterare och e.o. amanuens i kungliga biblioteket. Det var två gånger kunglig och han log inom sig när han hörde förmän och vaktmästare åkalla honom som kunglig. Och när han gick in i kungliga slottet där ämbetslokalen då var belägen kände han sig som en tjuv den där gjorde förberedande undersökningar för ett inbrott. Han förvånade sig över att han blev väl behandlad oaktat hans tänkesätt voro kända, men han märkte snart att så kunniga mänskor ej voro mer konservativa än han, att en stilla skepsis rådde överallt men att man nödgades leva likafullt huru tjock luften ändock var eftersom »ingen mänska kunde hjälpa det». 
<sec/>
När han nu för första gången kom in i bibliotekssalen stor som Berns Salong och alldeles full med böcker häpnade han. Det var ett hav i vilket han ville störta sig med huvudet förut och dricka det ur i botten. Han blev ödmjuk inför detta ofantliga mänskoandens arbete och han trodde att här skulle livets gåtor lösas allesamman. Var skulle han börja? Han gick först till filosoferna. Dem kände han förut och ingen hade ett ord att tillägga till vad Schopenhauer och Hartmann hade sagt. Han irrade omkring från hylla till hylla, men var en bok äldre än femtio år hade den redan ingått i de nya böckerna och var överflödig. Här fanns sålunda icke ett ord nytt till lösningen av livets gåta, som var löst, då det nu var upptäckt att livets ändamål var livets uppehållande tills döden kom. Alltså återstod bara att uppehålla livet. Till den ändan måste han utbilda sig till en duglig biblioteksman och skaffa sig en specialitet som han kunde behärska suveränt, och som de andra tjänstemännen icke behärskade. Och på samma gång ville han välja ett alldeles neutralt ämne som lockade honom att glömma det närvarande, vilket aldrig upphörde plåga honom emedan en gnista hopp om att det skulle kunna bli bättre alltjämt glimmade under askan av hans utbrunna illusioner. Till den ändan började han se sig omkring på måfå, och som man frikostigt nog givit honom egen nyckel till lokalerna kunde han vistas där vilken stund på dagen som det behagade honom. 
<sec/>
Med de nya titlarne följde socialt anseende och Johan märkte snart huru gamla ansikten fingo nya uttryck, men han var för klok att icke giva de förre vedersakarne deras rätt. Han var ju proletär förut och visade sig oduglig i det samhälle de beundrade och högaktade, varför skulle de då icke visa honom ringaktning? Det var ju alldeles följdriktigt från deras ståndpunkt. Nu var han någonting och nu nickade man vänligt: välkommen till oss! Han märkte nu också att det lådde likasom litet makt vid hans person. Satt han till exempel ensam vid utlåningsbordet och det kom någon forskare, en professor från Uppsala, en högre ämbetsman, och han måste expediera, så kändes det likasom om han stod över supplikanten som anhöll få en upplysning eller en bok. Knappt någon lånesökande kunde undgå att duperas, först av slottsbyggningen och sedan av böckerna. Alla sågo mer eller mindre ödmjuka ut när de inträdde i det inre rummet. Och med socialt anseende följde fina bekantskaper, naturligtvis, och kredit i affärer, och arbetsmarknad. Han levde nu på tidningsskriveri och översättning, och satte sig in i sin roll som en reglerad ämbetsman, så gott han kunde. 
<sec/>
Det sökta opiatet hittade han en dag på och fann ett sådant av utmärkt beskaffenhet. I handskriftsamlingen stötte han händelsevis på en kinesisk boksamling. Som det var tryckta böcker skulle de ej stå bland handskrifterna. Han anmälde dem därför till flyttning. 
<sec/>
– Flytta dem, svarade förmannen, och katalogisera dem om det roar! 
<sec/>
Ordet föll i god jord och Johan kastade sig över kinesiska språket. Själva böckernas sällsamma yttre; det gula omslaget, gult som ett sydländskt solsken, och de sköna stora karaktärerna som han ej förstod, men vilka uttryckte mänskors tankar lockade honom. Underlandet långt bort från Västern, de vises fädernesland, det färgrika livet, den alltid dräktiga naturen, tog honom och han dränkte sig, sina förhoppningar, sin förtvivlan i det rogivande myskdoftande studiet. Efter ett års huvudsprängande studier avlämnade han katalogen icke utan en viss segerglädje. Han var sinolog och hade uteslutande privilegium på kinesiska språket. 
<sec/>
Därpå utvecklade han ämnet och sökte referera det till Sverige på mångahanda sätt, sökande i kinesiska litteraturen efter uppgifter om Sverige och svenskar, och i svenska litteraturen om Kina och kineser. Resultatet blev en Mémoire som föredrogs i Franska Institutet, korrespondens med sinologer kring hela jorden, medalj och ledamotskap av lärda sällskap. Sålunda lyckades han så småningom ådraga sig en hälsosam idiotism som på allvar höll på att släcka all intelligens, och han kom så långt på sin nya stråt att han fikade efter en rysk orden som han bara behövde sträcka handen efter, då händelserna avbröto hans långa sömn och kastade honom in på den bana som var hans. Tiden hade mognat, omständigheterna hade ändrat sig, det började dra ihop till oväder och några skrällar i fjärran bebådade jordskalvet som icke kunde underlåta att komma. 
<sec/>
Till råga på olyckorna hade han alltifrån inträdet i morgontidningen haft en älskarinna. Han hade träffat henne på en orgie som kamraterna och deras älskarinnor höllo. Som Johan och hon voro de enda udda, så kastades de ihop. Hon kallades fru, uppgavs vara gift, men barnlös, och hennes man syntes aldrig. Han påstods vara ute med andra flickor. Det fanns sålunda inga vidare hinder mot förbindelsen, och den avslöts utan minsta svårigheter i synnerhet som motståndet var nästan intet. Det började osentimentalt och utan all idealism. Men beröringspunkterna voro så få i anseende till den stora skillnaden i bildning och tycken. Hon ville roa sig varje dag och uppträdde så ofta i Johans bostad att hon blev hinderlig för hans arbete. Slutligen ledsnade han, men ville ej bryta. Han skickar därför en kamrat att övertaga sin roll och befria honom. Detta lyckas vid första attacken, och därmed skulle saken varit klar. Men när han fick underrättelsen om att kamraten utfört missionen vaknar svartsjukan eller vad det kunde vara, och han blev utom sig. Han kände att han vuxit fast vid denna obetydliga kvinna och han var förtvivlad. Söker henne igen; lagar förbindelsen och inträder i ett nesligt slaveri, efter som hon nu såg att hon var oumbärlig. Han drog på sin kedja, nu tyngre än förut, då den var skamlig. 
<sec/>
I ett anfall av raseri besluter han att hämnas och låta henne känna hur det kändes att vara förskjuten. Till den ändan diktar han ett brev, vari han förklarar att han ledsnat och redan fästat sig vid en annan. Verkan var ofelbar. Hon kommer upp på tidningsbyrån, tränger sig in i rummet blek som ett lik, vanställd av svartsjuka, och sjuk. Han fattas av medlidande och följer henne ut. De taga ångbåten till Djurgården. Hon gråter och förklarar att hon älskar honom. Hon ber om nåden att få träffa honom; hon skall vara trogen och vara hans slavinna. Hon kysser hans händer och kryper efter honom. Resultatet blev ny försoning. Men när han sedan inträdde i biblioteket som tjänsteman såg han en ny förändring. Hos henne vaknade nu fruktan att förlora honom då han lovade att stiga, och hennes underklassinstinkt manar henne att hålla honom nere. Men nu söker han kasta sig i land genom att uppleta ett tillfälle till att råka ut för en stor och ren böjelse. Därmed menade han en flicka av sitt stånd, av sin bildning, med vilken han skulle kunna förlova sig och framdeles gifta sig. Oaktat all skepsis satt ännu madonnadyrkan kvar och han såg i en dylik förbindelse sin räddning. Icke som om han trodde sig kunna finna en kvinna som förstod hans tankar, det fanns ju knappt en man som kunde det, men det skulle i alla fall vara en kvinna, som, som – vad? Som hade gått i pension, var oskyldig, var oåtkomlig, vem vet vad allt? I kärlek är mannen aristokrat, dock icke så mycket som kvinnan. Han kan gifta sig med vem som helst, men endast älska en av samma klass eller av högre. Vad bevisar det om ej att klassfördomen ätit sig så in att den ingått omedvetet i hans urval när han vill fortsätta släktet. I stället för att söka en stark moder, söker han en på samhällsskalan högre stående. Därför födas icke högre utvecklade mänskor, utan bättre anpassade samhällsmedlemmar, varigenom blir följden att samhället vinner i styrka men släktet förlorar. Han kunde icke bli kär i en kvinna med grova former, fula naglar, eller stora fötter. Han ville se upp till den kvinna han skulle älska. Vad ville upp säga? Över honom i intelligens kunde ingen kvinna stå! Alltså ville han se upp till skönhet, börd, ställning, förmögenhet, det oåtkomliga? Således socialt upp. Men det ingick även i hans begrepp om en kvinna värd att älskas: kvinnlighet, moderlighet, just de saker som mannen såg upp till emedan han saknade dem och aldrig kunde nå dem, komplementet, det varigenom kvinnan var överlägsen mannen. Könsdifferentieringen som i våra dagar håller på att av asexuerade individer utplånas, antyder degeneration. Släktet skall sjunka om olikheterna förintas, och varje försök till likställighet genom att göra kvinnan lika med mannen, skall blott avlägsna könen från varandra ändå mer och kvinnan skall bli då först underlägsen mannen. Detta borde åtminstone evolutionister förstå, men de ha först fastnat i villfarelsen. 
<sec/>
Emellertid när Johans älskarinna ånyo sökte få övertaget genom att vara honom otrogen beslöt han kasta sig över i en stor passion och till den ändan efter en lång skilsmässa söka opp sina systrar som nu voro stora damer och hade umgänge med vuxna flickor. 
<sec/>
Det var en lördagseftermiddag i augusti då han stod och klädde sig för att resa ut till Drottningholm där hans familj bodde. Det knackar på dörren, och han öppnar för älskarinnan som i sällskap med en manlig vän inträder. 
<sec/>
– Vart ska du ta vägen? frågar hon. 
<sec/>
– Jag skall resa ut till mina systrar på Drottningholm! 
<sec/>
Vid ordet systrar lystrade hon och blixtrade med ögonen. 
<sec/>
– Du har aldrig besökt dem förut, sade hon. 
<sec/>
– Nej, men nu skall jag göra det! 
<sec/>
– Var bo de någonstans? 
<sec/>
– På Drottningholm! 
<sec/>
– Det är mycket sommargäster där? 
<sec/>
– Mycket! 
<sec/>
– Och unga flickor också? 
<sec/>
– Ja visst! 
<sec/>
Han såg i spegeln att hennes ansikte uttryckte smärta, ohygglig, vild, som ett sårat djurs. 
<sec/>
– Kan du inte stanna i stan med oss? frågade hon bedjande. 
<sec/>
– Nej, det kan jag inte. Förlåt, men nu måste jag gå till ångbåten! 
<sec/>
Hon bad och tiggde och vännen gjorde den ädelmodige och hjälpte under. Johan kände medlidande med henne. Det var underklassens förtvivlan över att det fanns ett område som var oåtkomligt. I den punkten led han med henne och han glömde ett ögonblick huru han slavat åt henne och hur hon trampat på honom. Men han höll sig tappert, och gick. De följde gatan framåt och bådo att han skulle bli kvar. Slutligen vid Norrbro, försökte hon att hota. 
<sec/>
– Nu gå vi till Djurgården, sade hon. 
<sec/>
– Gå ni, sa Johan, adjö med er och mycket nöje! 
<sec/>
De skildes. När han kom fram till Drottningholm och träffade systrarne, kände han sig som befriad. Parken, slottet, sjöarne, lundarne, hade han ej sett sedan han var barn, och som vanligt verkade detta yttre medium så att gamla tankar, föreställningar och känslor slogo upp. Klockstapeln stod där än och nu ringde den helgsmål såsom när han kom hit ut första gången på sommarnöje från Klara körgård. Där uppe på Kvarnbacken stod det vita huset; men mor fanns ej mer. Allt var lika vackert, rent, luftigt, men han kände sig som kommen ur smuts. Vad betyder ordet smuts? Könskärleken utom samhällslagarne har blivit smutsig, fattigdomen har blivit stämplad smutsig, frihet från vidskepelse och fördomar har antagit utseende av smuts. Vad hade han eljes varit i för smuts? Det var ett stort återfall i barndom och fördomar! Hade modren varit ren, hade pagodens klocka kallande till avguderi och fetischism varit helig, hade hans själviska, småsinta, kättjefulla barndomstankar varit rena? Visst inte! Men det föreföll så nu. 
<sec/>
Och när han såg sina systrar, av vilka den äldsta liknade modren, kände han en så ren känsla för dessa unga kvinnor att han trodde att andra känslor för andra kvinnor voro orena. 
<sec/>
Han talade med dem om deras bekantskaper och fick reda på att en flicka som han i ungdomen svärmat för, ännu skulle ha något tycke för honom. – Verkligen! Och nu steg hennes bild opp, ung, vacker och framför allt ren. Han kände sig som en syndare, en usling, och han ville tillbedja henne, som han ej sett på så långa år. 
<sec/>
– Var fanns hon? 
<sec/>
– I Stockholm och hon besökte Musikaliska Akademiens föreläsningar varje tisdag. 
<sec/>
– Då skulle han gå dit! 
<sec/>
– Ja gör det så träffas vi! 
<sec/>
Johan återvände till staden lugn, stark och full av ljusa tankar. Det var som om allt ont vikit ifrån honom. Måtte hon nu komma den onda ängeln så skulle han slå henne tillbaka. Han hyrde ett piano, började spela och sjunga, och köpte sig törnrosor att ha till fönsterträdgård. Och därpå tog han fram Avfällingen att omarbetas. Han hade icke sett den gamla älskarinnan på flera dagar efter skilsmässan då han en måndagsafton gick igenom Berzeliipark. Han möter ett sällskap damer och herrar som voro rusiga och stojade. Vid en lång artilleriofficers arm hänger hon, hans älskarinna. När hon får se Johan vänder hon sig ut åt honom och slår upp ett gapskratt. Han kände det obehagligt, men går tämligen lugn sin väg framåt. Följande eftermiddag när han stod och klädde sig för att gå till Musikaliska Akademien, knackade det igen ett litet dubbelknack (två dubbla som det kallades); Johan öppnade på glänt och svarade två gröna nålsögon: tar inte emot! – Därpå riglade han. Nu började ett besynnerligt komplicerat buller i tamburen. Först knackade det mera. Därpå blev det tyst. Så smällde det i farstudörren som om någon gått för alltid. Så öppnades den igen och nu bultades på inre dörren, ursinnigt. Mamsellerna mitt emot kommo ut; ord växlades och så blev det tyst. 
<sec/>
– Hon ville se hur jag såg ut efter gårdagens möte! tänkte Johan. 
<sec/>
Därpå klädde han sig och gick ut. Men när han kom ett stycke fram på gatan upphanns han av två korta trippande steg. 
<sec/>
– När får jag träffa dig? frågade hon, till hälften triumferande, till hälften bedjande. 
<sec/>
– Aldrig! svarade han och vände ryggen. 
<sec/>
Hon följde efter, Arsenalsgatan framåt; först bedjande med slocknad röst; slutligen kastande skällsord som en gatdam. Det var slut nu emellertid och andfådd, upprörd kom han in i Akademiens sal, där han träffade systrarne och fick se den han redan tillbad. 
<sec/>
Därmed var den kärlekshistorien avslutad. Den hade haft många episoder av vilka några mindre hedrande för älskaren. Nu var det emellertid brutet och han var glad vara ifrån en i alla avseenden skamlig förbindelse, där han spelat även tjuvens roll eftersom han tog av en annans frukt, om ock han icke varit förföraren. På kvinnan var ingen skada, ty hon hade ursprungligen valt kärleken som bana, trivts bra med den, och var en njutningslysten »mangeuse d’hommes». Egendomligt, men som det synes icke ovanligt, var att han aldrig var svartsjuk på mannen, men däremot trogen sin älskarinna hela tiden. Vad är då svartsjuka? Ernest Feydeau har i den bekanta romanen Fanny skildrat en älskare, som var svartsjuk på mannen, men han blev sittande på en balkong som en löjlig person. 
<sec/>
Om han nu haft anlag för att vara kvinnohatare skulle han naturligtvis icke sett åt en kvinna mer, och fördömt hela släktet, men han var kvinnodyrkare och därför sökte han genast upp en annan. 
<sec/>
Frukterna av hans musik-akademiska föreläsningar blev en brinnande låga. Han såg henne och älskade. Gjorde han verkligen det? Eller diktade han? Efter en tids förlopp sedan han sett henne flera gånger, avsände han följande brev, som bad om öppnande av bekantskap. Det är tillgjort på sina ställen, förefaller uppriktigt på andra, och för övrigt karakteristiskt för efterromantikens djävulsdyrkande förtvivlade, som i kvinnan sågo rädderskan, ängeln. Det finns en hel grupp, för att nu icke påstå att alla gjort det, av älskare som söka vinna en kvinnas hjärta med att presentera sig som besatta av den onde för att av henne tigga om förlossning. Att det skulle vara otillfredsställd drift som tiggde om bönhörelse är mycket osannolikt, och fordrar undersökning. Ett yngre släkte som släppt tron på Gud ha bibehållit kvinnokulten. Är det modren, ursprunget (= Gud) de dyrka, eller äro de efteridealister i den punkten? Svårigheten för överklassens unga män att finna en älskarinna av samma klass har alltid varit stor och därför har missaktningen för skökan och överskattningen av familjeflickan stigit i samma proportion. Han söker en jämbördig kvinna för att få komplettera sig, men då stiger det ekonomiska problemet fram och visar sig som sfinxens gåta: svara eller dö! Kulturmänniska, medveten, genomskådande allt, sökte nu han i henne den omedvetna, med vilken han åter kunde leva om den »gyllene» barndomstiden i ny upplaga. Det brustna bandet mellan honom och modren ville han återknyta, ty mannen kan ej leva utan kvinna, men kvinna mycket väl utan man. Han ville få ny påfyllning av naturkraft från henne och giva henne sina tankar igen – om hon ville ha dem. Han ville löda hennes känsloliv vid sitt tankeliv och därmed bilda en fullständig typ för mänska. Eller kanske han bara trodde så? Alltnog, han skrev sitt brev, försiktigt nog avfattat i form av brev till en vän, för att i händelse av återsändande icke ha utsatt sig för ett avslag på frieri. 
<chaptername>Utdrag ur brev till Vännen X.</chaptername>

<sec/>
Det var första vårdagen i dag. Jag gick utom staden där det är tyst, ensamt och fult, där icke ett träd skymmer utsikten för ögat som söker himmelen = intet, där icke en buske påminner om en orm, en blomma om en tagg, där icke fåglarne sjunga nidvisor om skaparens elakhet och väcka den förlamande tanken på ett högre väsen och där en förtvivlad kan känna den förhärjade naturens hjärta klappa mot sitt eget. Allt var förstört ty solen sken och det var vår! Du unnade mig icke vinterns glädje! Varför fick jag icke ha mörkret kvar, mörkret för mina tankar, isen för mitt hjärta; vad ha fåglarne här att göra! Jag skulle vilja sätta dem i en stor bur allihop och ge dem saffransbröd så att de dogo; om jag vore Guds son skulle jag bedja min far göra mig en kupa så stor att han rymde alla dessa humlor och bin som bråka däruppe i sälgen och sedan röka ihjäl dem med dålig tobak; man ger en dukat åt den som skjuter första lärkan – hundra för den första och dubbelt för de följande – de olycksaliga fjärilarne sen som ska’ dras med livet en hel dag – om jag hade fått vara med och uppfinna dem skulle jag ha låtit dem födas med insektspulver på vingarne i stället för med det där beprisade stoftet – varför ger man icke statsanslag till insektsnålar – varför låter inte intendentsämbetet skyffla ängar och skogar från ogräs – varför är det icke straff på att sälja blåsippor som på att tigga – varför behöver himlen vara så avskyvärt blå då det finnes så mycket smuts på jorden – Nog! 
<sec/>
Det blev middag! 
<sec/>
Skall jag aldrig upphöra att jäktas som ett vilt djur, skall jag aldrig få frid i min oroliga själ, när skall elakheten och motgångarne tröttna. Du vet mitt förflutna! Jag har icke haft någon barndom; vad vet jag om ungdomens glädje? Det finnes icke ett minne som jag i mörka stunder kan vila vid och ändå äger jag för mycken livskraft för att kunna komma till det beslutet att upphöra att existera! Jag blev trött och skulle försöka att sova. Det var strax på eftermiddagen. Oroliga drömmar plågade mig – jag störtade upp – jag måste ut – det var en förfärlig känsla av ensamhet – jag var mörkrädd fastän solen stod högt på himmelen – Vart skall jag taga vägen – jag måste ut i vimlet bland människor lika gott vilka – Då erinrade jag mig att jag ägde en biljett till föreläsningarne på Musikaliska akademien dit jag lovat följa min syster, men där jag ännu aldrig varit – Det plågade mig att se två lyckliga människor! Jag skyndar dit! Icke väl kommen inom dörren känner jag denna förfärliga ängslan som griper mig då jag kommer ibland mycket folk – jag ämnar vända om då jag ser någon som hälsar på mig. Det var ett ungt fruntimmer. Jag besvarar hälsningen tafatt som vanligt men glömmer icke se efter om hon också skall bestå mig det där hånlöjet som jag är så van vid – ty alla fruntimmer tro att jag är tokig och skratta därför åt mig! Nej, min Gud! jag mötte endast tvenne vänliga blickar som sågo så milt att det skar mig i själen! Jag kände igen henne och jag blygdes! Det är tio år sedan jag talade vid henne, eller är det åtta? – Erinrar Du dig att jag någon gång då jag letat i gamla minnen talat om den lilla flickan i *** som jag såg växa upp därute bland tallarne sommar efter sommar och sen hon vuxit upp jag aldrig såg henne mer! Det finnes då ett minne jag kan dröja vid! Huru tunga hade icke dessa vackra sommardagar varit då jag stängdes in med de förfärliga pojkarne om icke jag haft det där lilla barnet att lära tålamod av. Hon hade en liten syster som hon skulle vara mor åt – de stackars barnen hade icke någon mor – Aldrig blev hon trött eller ond på henne, alltid var hon den som skulle stifta fred mellan de andra. – – Sista sommaren, då var hon icke barnet längre och vad hon var vacker! Jag kan icke minnas att jag talade vid henne fastän jag gick dagligen i huset – jag tordes icke och hon svarade så kort – jag var blyg och jag måtte ha skrämt henne. Huru ofta fick jag icke bannor av den älsklige gubben då jag icke hade ögonen med mig i brädspelet! Det var hennes fel – men det visste ingen! Och så gick jag ut i världen och så glömde jag alltihop och så kom det en annan och så en annan som gjorde mig så illa – men det var rätt åt mig!.... 
<sec/>
Jag gick in i salen – jag var icke rädd alls för det myckna folket – Jag var icke ensam mer; jag kände mig väl till mods: man sjöng, jag hörde icke vad; det blev mig så vekt och varmt om hjärtat och jag blygdes icke över min svaghet; salen låg i ett halvmörker, men genom dunklet såg jag en ljusning, det var hennes bleka ansikte med de rena milda dragen – hon var klädd i svart; har hon sorg eller bär hon på en sorg; det ligger ett sådant vemod omkring hennes mun; på bröstet bar hon ett stålkors; nu vände hon bort sitt ansikte, men korset strålar och gnistrar av lampornas ljus; varför skall det vara ett kors och icke en stjärna! vilken musik går icke genom rummet – jag törs icke se på sångerskan – hon är troligen avskyvärd; jag törs icke höra på orden – de äro säkert enfaldiga – en förskräcklig människa lutar sig fram och skymmer allt för mig och det blir mörkt igen så nattligt mörkt; men åter blixtrar det till, mörkret försvinner och jag möter hennes blickar!.... 
<sec/>
Jag gick hem skakad, lycklig, förtvivlad! Det sjöng i luften, det jublade i hjärtat, alla onda tankar veko, jag kände mig så dålig och ville bli god igen. Jag kastade mig på min soffa och grät – för första gången på sex långa förfärliga år – Välsignade vår!! 
<sec/>
Vilka dagar jag upplevat! Jag lever igen! I morse tog jag ut ett innanfönster och lät vårluften strömma in! Isen var borta från viken därnere och solen sken så härligt! Alla klockorna sjunga jublande över takåsarne upp till mitt vindsfönster – vinden viskar något bakom gardinen – takflöjeln som tröttat mig med sina klagovisor hela vintern gnisslar så muntert på sina hakar – fartygen flagga nere vid hamnen, allt är ju glädje och solljus och vår och åter hör jag den underbara musiken som jublande sjunger i mitt hjärta, mitt i förtid gamla förtorkade hjärta!!! 
<sec/>
Och jag gick ut – icke där det är så avskräckande ödsligt och fult, nej därborta i lunderna där blommorna vänta på att få fira pingst – och jag letade fram en blåsippa under de torra löven och jag kysste den och jag välsignade den och viskade hennes namn!!! 
<sec/>
Och det satt en lövsångare i hasselbusken och han frågade icke om jag icke skämdes! O du älskliga lilla fula fågel, du som sjunger så vackert och som jag varit så elak mot, hör på mig skall jag lära dig en sång som skall röra stenar; men skynda dig, ty sommaren är kort! Sätt dig där på kvisten; nu kommer vinden och jag viskar!!! – – –  Men du får icke tala om den nu! I höst när du reser från oss, o då skall du få sjunga den över hav och land; kanske blir det då en sorgesång över en jordad kärlek, kanske, kanske!..... 
<sec/>
Jag har sett henne åter! Varför är det icke tisdag var dag! 
<sec/>
Man har gissat ut mig! Man finner mig så förändrad; man har sett mig gå på –gatan där jag ingenting har att göra, säger man, men där jag upptäckt en vän som bor i femton. Man har sett mig i en blomsterhandel där jag köpt en azalea, en törnros, en pensé, en förgätmigej och en reseda. Grannarne få icke sova ty Kongl. Sektern har skaffat sig piano och sjunger. 
<sec/>
O, jag avskyr dessa föreläsningar, där man inför en hop snälla men odrägliga människor skall exponera det som man håller aldra heligast! 
<sec/>
Hur skall jag då få se henne, tala vid henne. Sist, – varför hjälpte jag henne ej med kappan – ack jag är så rädd att göra mig löjlig. Jag tog mig ärende till –gatan – hon hade sällskap, jag gick om henne i Kungsbacken, jag kände mig så blyg som en ung flicka icke skulle ha gjort det! 
<sec/>
Nu kommer det förskräckliga! Jag har fått veta att hon är en ung dam på modet, fjäsad av alla unga herrar; att hon redan avvisat åtskilliga anbud, att hon är kall! Men min Gud skall jag då våga tro mig mera än de andra. Ack om hon endast kände mig, om hon endast visste vad hon redan är och varit för mig, hon skulle icke vilja låta en människa gå förlorad – ja, jag känner att om detta brister, då sjunker jag ned igen! 
<sec/>
Jag har varit så lycklig nu en tid – det bådar olycka! 
<sec/>
Kan det vara sant? Om det så vore har det dock något att betyda? Jag var i dag hemma hos systrarne. Jag fick ett brev, eller jag tog ett brev daterat den 6:te juni 1873 från Jenny S. till min syster. Jag vågar icke tala om vad det innehöll men erinras om en vers av Heine. Tänk om den gudlöse skulle ha menat något den gången han skrev så här: 

Sie liebten sich Beide, doch Keiner Wollt’es dem Andern gestehn; Sie sahen sich an so feindlich Und wollten vor Liebe vergehn. 
<sec/>
Utanskriften hade hon skrivit:** ***. 
<sec/>
Jag kommer att ligga ovanligt länge vaken i natt och läsa ... 
<sec/>
Ve mig om hon visste att jag hade läst detta brevet! En kvinna fordrar alltid att en man skall tro sig vara avskydd av den han älskar! 
<sec/>
Hon var icke där! Om jag visste varför! Syster säger att det bara blir en föreläsning till. Tänk! 
<sec/>
Detta har bragt mig på allvarliga tankar. Något måste göras! Vad? Skall jag söka hennes bror, min gamle lärjunge, säga honom vad jag har på hjärtat – Åh, han skall aldrig kunna framställa det så som jag vill! Hon umgås hos min kusin! Dit går jag icke på några villkor! Hon har förmyndare! Där kommer den svåra punkten! Icke har hennes förmyndare några rättigheter över hennes hjärta och jag kan ju icke fria, då hon icke känner mig. Jag vill göra hennes bekantskap, det beror på henne att neka mig! Förhatliga samhällslagar förbjuda mig att söka henne, att spionera ut hennes vägar, och jag hatar allt vad krokigt är. Skall jag då lägga armarne i kors och låta allt gå! Nej! Jag bryter samhällslagarne, det är icke värre än att de kunna lagas! Hon måste veta att jag älskar henne icke som en yngling utan som en man, det vill säga för livet! Men huru? Död och förtvivlan! 
<sec/>
För sista gången kanske! O, det är som om man ryckt hjärtat ur bröstet på mig! Hon satt och visade sina väninnor ett brev i dag. Var det ett sådant där ... Hon ser icke grym ut; det är endast dåliga naturer som kunna leka med heliga ting! 
<sec/>
Har hon anat mig? Icke en blick i avskedets stund som kunde ge mig ett hopp att leva på! Älskar hon någon annan?! 
<sec/>
Jag har fattat mitt beslut. Att skriva till ett ungt fruntimmer har man icke rättighet till. Nåväl jag skriver till en annan, den okände vännen som jag förgäves sökt, men aldrig funnit och hon får läsa det! Skickar hon icke tillbaka detta brev innan lördag kväll den 29:de dennes, då har jag rättighet att söka henne var det än i världen må bli, då har hon förklarat att hon icke avskyr mig, att hon icke älskar någon annan, att hon tillåter mig göra hennes bekantskap – och icke mer. I annat fall, då – Gud hjälpe mig! 
<sec/>
Du har nu läst mitt brev, min vän okände, och så svarar Du mig endast med den prosaiska frågan om jag kan gifta mig, ty Du vet att man icke går länge förlovad vid mina år. Ja, svarar jag! Hela min fordna arbetskraft har vaknat ånyo och med den och det glada modet försvinna motgångarne. Jag är extra ordinarie Amanuens i Kongl. Biblioteket, jag är pensionslärare, litteratör och tänker bli författare .. Du minnes huru jag för tre år sedan skrev ihop den femaktspjäsen En avfälling som skulle bli mitt gesällstycke; Du vet huru Kongl. Teaterns småaktiga anmärkningar förargade mig och huru jag i vredesmod kastade undan arbetet, oaktat jag visste att på mig berodde att få det uppfört, såvida jag ville företaga de nödiga ändringarne. Nu har jag med nya krafter tagit upp arbetet och huru annorlunda ser jag icke nu sakerna. Det som fattades, den där innerligheten, den där kärleken, som ni kallade det och som jag aldrig kunde förstå, den – ja nu vet jag vad den är – och nu måste jag göra om stycket – på vers – I övermorgon skall jag läsa den för *** – han bör förstå den, ty han har lidit mycket. Du ser att mina framtidsillusioner äga verklighetens stöd! 
<sec/>
Och så frågar Du mig huru jag vet att jag älskar? Vad menar man med tro i religionen? Icke ett försanthållande av vissa läror, utan en sådan människans omdaning till ett bättre att hon icke mera är den hon var! Sådan är min kärlek! Tror Du att ett vackert ansikte kunnat verka denna pånyttfödelse hos mig! Tror Du att ett par blåa ögon bringa klarhet i tvivlarens sinne, tuktar ett hårt lynne, smälter åratals hat, kommer hånet att förstummas, bjuder hädelserna tiga, återuppväcker tron på mänskligheten, väcker nya krafter till verksamhet och ger en osalig ande frid? Nej! Ett svärd har gått igenom min själ, det är Gud som sänt henne att rädda ett liv, det är min innerliga tro och på den har jag vågat vad jag vågat! 
<sec/>
Om Du skulle behöva min adress om lördag kväll så följer den här. 
<sec/>
Det ligger något barnsligt i hela detta brev och det låter som en ånger över tvivlet, som en längtan tillbaka till det omedvetna. Om en kamrat från Röda Rummet fått läsa det skulle han sagt: vilken falsk djävul att kunna dikta! – Ja det är frågan: vilket är det sanna och vilket är det falska? Hans själ var som trädets årsringar: den gamla veden låg kvar därinne, men den syntes icke förr än man rev av den unga som låg utanpå. Varje människa som utvecklats till klart seende, skall fastän hon känner att medvetandet var framsteg, sakna det omedvetna känslolivet såsom en förlorad njutning, och medvetande är smärta för den som börjat med hallucinationer. Bibelsagan förlägger ju syndens, dödens och smärtans uppkomst till ätandet av frukten på kunskapens träd. Det är ju Hartmanns filosofi in nuce. Unga människor nu för tiden som födas med klar insikt om livets relativa intighet lida icke, ty de ha ingenting att sakna. Johan däremot en halvblodsromantiker saknade det saliga okunnighetsrus han uppvuxit i. Därför kunde han länge stänga igen för det medvetna, bli barn igen, leka, rasa, tro och hoppas med mera, och stundom släcktes hans skepsis av sig själv, och han fortfor att tidtals vara barnslig ända långt fram i livet, vilket särskilt blev fallet då han själv fick barn omkring sig till dagligt umgänge. Som övergångsformation behöll han båda artkaraktärerna av romantiker och naturalist likasom ormslån som har ödlans rudimentära fötter kvar innanför skinnet! Denna dubbelnatur var nyckeln till hans personlighet och till hans författeri. 
<sec/>
Brevet fick han tillbaka, men händelserna hade störtat sig över honom så att han icke fick tid att känna slaget. En dag under det frierihistorien pågick fick han en biljett från ett okänt fruntimmer som bad honom om ett möte i det hon presenterade sig som resande och trolovad med en av hans ungdomsvänner. Han infann sig och träffade en ung dam av god familj, bildad, väl klädd och med ett något ovanligt sätt, rättfram utan att vara okvinnlig. De blevo straxt bekanta och för att lugna henne berättade Johan om sitt tilltänkta frieri. De betraktade varandra sålunda som icke brandfarliga och blevo förtroliga. Än besökte de teatrar, än råkades de i familjer och allting var snällt och uppriktigt. Men under hennes sista vistelse i Stockholm hade Johan fått tillbaka sitt brev från idealet. Detta var han nog man att icke tala om för henne, men som han nu var bankrutt igen kastade han sig över åt den närmaste. Han ville icke locka henne från vännen, men han ville älska henne, högt, rent, på avstånd, hopplöst. Han ville och han måste ha en kvinna att dyrka. Att dyrka det var nu hans svaghet, sedan gudsbegreppet fördunklats. Själv var han för svag att tro på sig själv, och hans vördnadssinne som ej gavs någon näring sedan han förlorat vördnaden för allt, bröt sig ut i denna tillbedjan. Vänner hade han inga mer och därför måste han till vad pris som helst, dyrka, vörda, älska. När avskedets stund nalkades kunde han icke tiga längre; utan sade henne kallt och lugnt ungefär så: Om ni tillhörde ryska tsaren ändå, men nu tillhör ni en vän. Tag honom, min vän, men ni kan ej förbjuda mig att älska er. Jag begär ingenting annat än att få dyrka er på avstånd. Behöver jag bedja honom om lov till det? Rör det honom? Jag tänker skriva till er. Ni behöver icke svara! Han ska få läsa det, om han vill! 
<sec/>
Detta tyckte hon var lustigt och originellt och svarade ingenting på det. Och så kom den näst sista dagen. Han mottog på morgonen en biljett av ungefär följande lydelse: 
<sec/>
Jag var i går hos en familj på –gatan och läste Er Avfälling (Ni blir väl ej ond på mig för det!). Som man där är på det högsta intresserad för teatern och umgås med teaterfolket blev man livligt nyfiken på författaren, och bad mig presentera Er, om Ni skulle vilja hedra dem med Er bekantskap. Som de tro sig kunna göra något för Er pjäs och dess framkomst ber jag Er enständigt möta mig att gå dit i dag klockan tre. 
<sec/>
Er *** 
<sec/>
P. S. Ni måste komma. Det är enkla och hjärtliga människor som hålla av Er redan. 
<sec/>
DS. 
<sec/>
Därpå svarade Johan: nej! Han var blyg, stolt, och ville icke begagna människor. Att gå dit till okända och tala om annat när man hade till ärende att få nyttja dem för sina syften, nej, det ville han inte. 
<sec/>
Och hon fick gå ensam. 
<sec/>
Sista dagen föll in. De gingo den soliga majmiddagen på Drottninggatan och han fick just snubbor för att han ej lytt, då en ung dam plötsligen stannar och hälsar mycket bekant. Därpå presenteras Konglig Sektern för Friherrinnan ***. 
<sec/>
– Varför vill ni inte komma till oss? frågade hon frankt och förebrående. 
<sec/>
Han svarade ingenting, ty han kunde icke ljuga något. 
<sec/>
– Men nu måste ni lova det äntligen! avslutade hon frågande. 
<sec/>
Han lovade, och så skildes de. Hans dam gick över gatan för att handla i en bod och han väntade utanför. 
<sec/>
När han vände sig om och såg ner åt gatan, observerade han ännu den unga kvinnans fina gestalt och under den blåa slöjan på den lilla japanska hatten lekte ett ystert guldgult hår ner på det vita halsryschet. Han såg efter henne länge länge tills hon försvann i folkströmmen. 
<sec/>
– Nåå? frågade madonnan som kom ut ur boden och avlämnade några paket till bärning. 
<sec/>
– Hur gammal kan hon vara? frågade Johan. 
<sec/>
– Tjugotre år. 
<sec/>
– Och hon såg ut som sexton. 
<sec/>
– Är det säkert att ni går dit nu? Lovar ni mig det? 
<sec/>
– Jag lovar! 
<sec/>
– Ser ni jag är en trollpacka; vet ni det, att alla finskor äro det? Och nu testamenterar jag er till mina vänner på –gatan; ni ska tycka om dem och de ska tycka om er. Det är synd om den lilla friherrinnan; hon har en omotståndlig lust för teatern, men hon får inte, ser ni ... 
<sec/>
– Vem då för? 
<sec/>
– Sin ställning naturligtvis, oh det är så mycket flärd och så mycket fördomar. 
<sec/>
Adjö med er nu; träffas vi vid ångbåten i kväll! 
<sec/>
– Naturligtvis! 
<sec/>
Om aftonen är han vid landgången och när trossarne rassla och maskinen stampar växlas de sista orden: 
<sec/>
– Farväl! Och tack för denna härliga majmånad. 
<sec/>
– Farväl! Lovar ni att gå till ... 
<sec/>
– Ja, ja, ja, jag lovar, jag lyder ju som er slav! Jag ska gå dit! 
<sec/>
Ångbåten lade ut, näsdukar viftade och han stod ensam på stranden. 
