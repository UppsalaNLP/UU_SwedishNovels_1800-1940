<title>ANCKARSTRÖM</p><title>ANCKARSTRÖM</title>

<chapter/>
<chaptername>Kap01</chaptername>

<chaptername>I.</chaptername>

<chaptername>Gustafs skål.</chaptername>

<sec/>
Bibliotekarien Carl Christoffer Gjörwell är hemma hos sig. Han sitter i sitt bibliotek och skrifver bref. Gjörwell skulle denna dag skrifva till flera af sina in- och utländska korrespondenter. Men ännu har han ej kommit i de rätta skriftagen. Han har ej hunnit längre än till att nedskrifva afsändelseort, dagens dato och adressatens titel och namn på det första brefvet. Där står: 
<sec/>
Herr Professor Carl Aurivillius, Upsala. 
<sec/>
Stockholm den 10 April 1775. 
<sec/>
Så lägger Gjörwell ner fjädern. Klaffbordet, vid hvilket han skrifver, är alltför encombreradt med högar af böcker och papper. Han måste flytta undan något, och han lyfter bokpacken på det ömmaste från bordet. Packen har nyligen anländt från utlandet och är så stor, att Gjörwell måste stödja den med hakan för att den ej skall taga öfverbalansen. Han ser sig omkring. Skåp, hyllor och bord äro till den grad belamrade, att han ej vet hvar han skall placera dessa böcker. Men då han hunnit besinna sig, lägger han dem försiktigt ner på golfvet, på mellersta trasmattgången bredvid en lång rad, som, ordnad efter verk och volymer, ligger där förut. Sedan flyttar han lika ömt och försiktigt från skrifbordet undan en hög manuskript, som han bär till den stora soffan och varsamt nedlägger i dess sköte. Soffan och stolarna äro öfverklädda med blå- och hvitrutigt bomullstyg, klaffbordet är af furu, de släta bokskåpen af simpelt gult trä. Det enkla rummet skulle göra intryck af torftighet, om ej kärleksfullt skötta blommor i stora blomsterkrukor af engelskt porslin stodo och solade sig i fönstren och om ej ett par vackra oljefärgsporträtt, det ena föreställande en äldre man med förnäm och militärisk hållning, det andra en ung täck dam med en alltför söt uppnäsa, hängt i guldramar öfver den stora soffan. Där hänger också en skön estampe efter Bouchers tafla »Le dévot Hermite» och några vackra vyer öfver Stockholm och Herrnhut. 
<sec/>
I det ena fönstret sitta porträtt af kung Gustaf I och doktor Martin Luther i träsnitt, och på pelaren mellan bägge fönstren hänger en gravyr efter Paschs tafla, Kung Gustaf III i kröningsskrud. Äfven ett annat porträtt af konungen sitter i bibliotekarien Gjörwells rum, alldeles öfver skrifbordet. Han tycker om att veta, att det sitter öfver hans hufvud och att han, när han blott höjer blicken, kan se de strålande dragen af sin älskade konung, i hvars personliga tjänst han tycker sig ha inträdt, sedan han, jämte sin plats i kungliga biblioteket, också förestår kungens enskilda bibliotek uppe på slottet. 
<sec/>
Nu har Gjörwell blifvit färdig med undanrödjandet af böcker och papper och återgår till sina skrifverier. Han är oändligt skrifdrifven och flitig, och hans små krafsiga bokstäfver fylla hastigt sida efter sida. Ibland gör han ett ögonblicks uppehåll för att slå efter något i en af de stora handböcker, som ligga framför honom på skrifbordet. Hans minne är dock så förträffligt, han har allting så minutiöst ordnadt i sitt hufvud, att han, om han ej vore så penibelt samvetsgrann, sällan eller aldrig skulle behöfva verifiera sina lärda uppgifter. Men han gör det dock, så vidt möjligt är, vid anförandet af år, dagtal och fakta, och finner han ej uppgifterna i de tryckta utländska handböckerna, har han till hands en stor mångfald af egna anteckningar. För hvarje gång han bläddrar i dessa och finner sina uppgifter bekräftade, nickar han belåten. Så tar han åter fatt och fortsätter skrifningen, sida efter sida, bref efter bref. 
<sec/>
Där han sitter och skrifver och allt emellanåt ser efter i sina anteckningsböcker, liknar han på ett förunderligt sätt en sällsynt flitig skolgosse. Det är väl närmast den litet aparta dräkten, som påminner om gossåldern, bibliotekarien Gjörwell är klädd i en vid rock med nerfälld krage, och det fritt hängande håret lockar sig öfver den bara halsen. Han bär knäbyxor och kängor. Men äfven det barnsligt glada och blida ansiktsuttrycket under den klara, höga pannan tillhör snarare barndomen än de mognare åren. Gjörwell är fyrtiofyra år, fast han har utseendet af en lillgammal skolgosse. Den vackra aprilsolen lyser öfver hans lockar och värmer hans högra hand, som för fjädern. Han ser gladt upp och makar blomsterkrukorna längre fram på fönsterbrädet. Så fortsätter han skrifningen, tills dörren öppnas af hans hustru, samma täcka dam, hvars konterfej hänger öfver soffan. Men hon är ej som där klädd i högtidsstass med friseradt hår och en skär törnros instucken vid barmen, utan i en hemväfd ljusröd bomullsklänning och ett spetsprydt halskläde, korslagdt öfver bröstet. Bakom henne titta ett par söta flickhufvuden fram. Det är Gjörwells små döttrar, den sjuåriga Brite-Louise och den sexåriga Gustafva Eleonora. Gjörwell ser strålande upp från sitt arbete och nickar till dem. 
<sec/>
– Kom in, söta mor, och småflickorna med! Jag har en liten blomma till er hvar. De äro de första vårblommor jag har plockat i år. Jag fann dem på Djurgården på min morgonpromenad. Se här skall jag pryda er med dem. Men sedan få ni gå. Jag har ännu mycket att skrifva. 
<sec/>
Han lossar varsamt nålen, hvarmed fru Brita- Noras halskläde är fästadt, och sätter fast blåsippan i den hvita duken. 
<sec/>
– Den pryder, säger han. Britnosen är också en vårblomma. 
<sec/>
– Vi med, goda pappa! 
<sec/>
– Ni med, mina sockerpullor. Han lyfter Stafva upp i sitt knä, medan han fäster blomman i Louises klänning. Sedan är turen hos Stafva, och därpå få båda småflickorna sin puss midt på mun och söta mor sin, också på mun. 
<sec/>
– Hade ni annars något ärende? frågar Gjörwell och tar upp sin fjäder. 
<sec/>
– Jovars, hvad vi det ha. Unge herr Björkegren, informator hos öfverstelöjtnant Anckarström på Lindö, har enkom farit in till staden för att råka söta far. Han står ute i förstugan och väntar. Han har ett angeläget ärende, men lofvar att inte uppehålla länge. 
<sec/>
– Gå ut till honom och säg, att han kan komma in. 
<sec/>
Bibliotekarien Gjörwell har ännu tid att tilllägga ett par rader i sitt bref, innan herr Björkegren träder in i rummet. Han är åtföljd af en liten hund, som lydigt lägger sig på dörrmattan, medan hans herre står bugande framför skrifbordet. 
<sec/>
Den unge mannen, han ser ej ut att vara äldre än ett par och tjugu år, bär ett väl omslaget paket under armen. 
<sec/>
Gjörwell kastar en blick på det, då han frågar: 
<sec/>
– Hvarmed kan jag stå till tjänst? Men har jag inte sett min herre förut, och ha vi inte en gång förr samspråkat? 
<sec/>
– Jo visst, herr bibliotekarien. Jag var i början af detta år inne i boklådan och köpte Yverdonska encyklopedien af herr bibliotekarien för öfverstelöjtnant Anckarströms räkning. Det är i denna anledning jag kommer. 
<sec/>
– Var god och sitt ner i denna fåtölj. Jag skall rödja undan. 
<sec/>
– För all del. Låt mig vara behjälplig. 
<sec/>
– Det är inte så många böcker. De få säkerligen rum här i fönstret bredvid mina blomsterkrukor. 
<sec/>
– Så präktiga dessa blommor äro. Jag har aldrig sett ett lavendelträd af denna behagliga skapnad och sällan en så stor och skön löfkojbuske. Har herr bibliotekarien själf drifvit upp dem? 
<sec/>
– Hvem annars? Jag är aldrig lyckligare, än då jag ser mig omgifven af blommor. 
<sec/>
– Detsamma är förhållandet med mig. Af blommor, böcker och djur. 
<sec/>
– Och af människor också, förmodar jag. Min herre är väl ingen människohatare. 
<sec/>
Björkegren dröjer med svaret. 
<sec/>
– Jag talar inte gärna härom. Men herr bibliotekarien har rätt. Jag älskar blommor och böcker mera än människor, och jag litar mera på min lilla hunds trohet och kärlek än på mina så kallade vänners. 
<sec/>
– Det gör inte jag. Jag är en vänskapsdyrkare, och jag röres till tårar vid tanken på människors godhet mot mig. Men sitt ner, min herre. Så välsignadt solen skiner i dag. Var så beskedlig och sitt ner. 
<sec/>
Den unge informatorn har ett oändligt hederligt och förståndigt utseende och det vackraste uttryck i sina ögon, där han sitter i solskenet och långsamt knyter upp snöret på packen, som han haft under armen. 
<sec/>
– Hvad är det där? frågar Gjörwell, då Björkegren lägger en hög manuskript framför honom på bordet. 
<sec/>
– Det är ett projekt för ett svenskt sammandrag af Yverdonska encyklopedien. 
<sec/>
– Hvad i Herrans namn säger herrn? Hvem har gjort det? 
<sec/>
– Det har öfverstelöjtnant Anckarström gjort, och det är han, som skickat mig in till staden till herr bibliotekarien med anhållan om att öfverse projektet. 
<sec/>
– Till hvad ändamål skall det öfverses? 
<sec/>
– Det är öfverstelöjtnant Anckarströms mening, att ett svenskt sammandrag af Yverdonska encyklopedien skall tryckas och af herr bibliotekarien utgifvas. 
<sec/>
Gjörwell far upp från skrifstolen och slår ihop händerna. 
<sec/>
– Nej, i hela min svenska litteraturväg har väl aldrig en större syrpris händt mig, utbrister han. 
<sec/>
Den unge informatorn småler. 
<sec/>
– Ja, mina disciplars far, öfverstelöjtnant Anckarström, är skapad till att bereda människor syrpriser. Denna hör ju i hvarje fall till det angenäma slaget. 
<sec/>
– Det öfvergår mitt förstånd. Begriper inte öfverstelöjtnant Anckarström, att en bok för Europa inte är en bok för Sverige? 
<sec/>
Informatorn svarar: 
<sec/>
– Öfverstelöjtnant Anckarström är så lagd, ju vidsträcktare fält, ju hellre vill han det inkräkta. Men jag har dessutom att frambära en inbjudan till herr bibliotekarien att snarast hedra Lindö med ett besök, då herrarna kunna talas vid om denna angelägenhet. Här är brefvet. 
<sec/>
Sedan Gjörwell genomläst brefvet, säger han: 
<sec/>
– Det måtte vara en förunderlig man. Visserligen innehåller detta bref endast en inbjudan att komma till Lindö, men den är gjord i en ton, som väcker min aktning och förvåning. Hvem är öfverstelöjtnant Anckarström? 
<sec/>
– Han har varit en kunnig och käck officer, som med heder har tjänat i Frankrike under grefven af Sachsen och i vårt pommerska krig. Nu är han en patriot och vasariddare. 
<sec/>
– Och hvad mera? 
<sec/>
Den unge informatorn betänker sig en stund, innan han fortsätter. Men då han gör det, yttrar han sig i så väl valda ordalag, att bibliotekarien Gjörwell noga märker, att herr Björkegren ofta genomtänkt detta ämne. 
<sec/>
– Öfverstelöjtnant Anckarström är en besynnerlig man med starkt tänkande hufvud. Han är outtröttlig i arbetet och en af de verksammaste personer som finnas. Öfverstelöjtnant Anckarström är en dråpelig kännare af landthushållningen, fast han måhända är en mera ständigt experimenterande än upplyst cultivateur. Han har på Lindö förutom mångfaldiga andra inrättningar också uppsatt en salpeterlada, som är af god nytta, men hvad det anlagda stora verket för koksalts förvandling till salpeter beträffar, så tviflar jag på dess effektivitet. Herr öfverstelöjtnant Anckarström har också ett laboratorium, där han ofta arbetar natten igenom. Han följer för öfrigt egna meningar i naturens kännedom som i allt annat – äfven i uppfostringsvägen – kom det en smula dröjande. 
<sec/>
– Jag tackar för min herres förtroende, säger Gjörwell. Och hvar är Lindö beläget? 
<sec/>
– I Wallentuna socken i Uppland. Öfverstelöjtnant Anckarström fick all den stora egendomen med sin salig hustru, änka efter kanslirådet von Kemna. Mina disciplar äro fyra, herr Anckarströms tre äkta söner och en son, som han har haft före äktenskapet och som kallas Ankar. Han hade denne son med en apotekaredotter i Demmin under den tid han var i krigsfångenskapen. 
<sec/>
– Och nu vistas han på Lindö och är en af min herres disciplar? 
<sec/>
– Ja, fadern föder upp honom med de äkta bröderna, i allt rätt lika, ja, med den singuliera opartiskhet, att Ankar tar vid bordet och allestädes försteget framför de öfriga, till och med framför äldsta äkta sonen, Jacob Jan, vid hvilken fadern eljes är mest fästad. Jacob Jan är tretton år, och två år skiljer mellan de tre äkta sönerna. 
<sec/>
– Och öfverstelöjtnant Anckarström själf, är han en gammal man? Det ser så ut att döma af hans handstil. Gjörwell skärskådar den noga. 
<sec/>
– Nej, han är inte en gammal man och blir det säkerligen heller aldrig. Han är mycket sjuklig, något fatt med ryggmärgen, tror jag. Och han är mycket illa däran med hårda plågor, när attackerna komma. Denna sjuklighet fördystrar och förbittrar lynnet. Annars är öfverstelöjtnant Anckarström i sin bästa ålder, han är fyrtisex år. 
<sec/>
– Efter picturen skulle jag ha gifvit honom sjutti. 
<sec/>
Den unge informatorn reser sig upp. 
<sec/>
I detsamma gläntas det på dörren. Lilla Stafva smyger sig in och ställer sig mellan faderns knän. Han stryker med handen smekande öfver sin lilla flickas hufvud. Det lyser som guld i solen. Bibliotekarien Gjörwells bostad är högt och fritt belägen, och vårsolen strömmar in genom fönstren, från hvilka de prickiga mollgardinerna äro långt tillbakadragna. 
<sec/>
– Gå ut till söta mor, Stafva, och bed henne vara beskedlig att bjuda herr Björkegren på vin och kakor, innan han far. 
<sec/>
– Får jag medföra till öfverstelöjtnant Anckarström ett gynnsamt svar från herr bibliotekarien? 
<sec/>
– Jag skrifver till honom, att jag mottager hans inbjudan till Lindö, och så snart det är mig möjligt, skall jag infinna mig för att rådgöra med honom om denna angelägenhet. Om min herre sitter ner ett ögonblick, skall brefvet genast skrifvas. 
<sec/>
Gåspennans raspande är under några sekunder det enda ljud, som höres i rummet. Så strör Gjörwell sand på brefvet, så vikes det ihop, förseglas med munlack, förses med en lång utanskrift och öfverlämnas till herr Björkegren, i detsamma fru Brita-Nora Gjörwell kommer inbärandes med en bricka, på hvilken står en vinkaraff och tre glas. Godrånen och pepparkakorna ligga på en tallrik. Hon niger litet skälmaktigt för den unge informatorn, som rodnar djupt och förlägen tar ett litet rån. 
<sec/>
– Skall det inte vara ett glas vin? bjuder hon och sätter ner brickan mellan böckerna på divansbordet. 
<sec/>
– Visst skall det vara vin, säger Gjörwell. Jag skall berätta dig, Brita-Nora, det har i dag händt mig en stor och högst oförmodad glädje. En patriot, nog ädelmodig att vilja befrämja ett arbete, som är af största betydelse för allmänheten, har bedt mig vara sig härmed behjälplig. För hans välgång skola vi dricka. 
<sec/>
Gjörwell slår det söta vinet i de små spetsglasen. 
<sec/>
– Men herr Björkegren skall veta, att första skålen här i huset tömmes alltid för vår nådige konung, min beskyddare, kung Gustaf den tredje. 
<sec/>
Gjörwell vänder sig mot det kungliga porträttet öfver skrifbordet, höjer sitt glas och säger, djupt bugande: 
<sec/>
– Kung Gustafs skål. 
<sec/>
Fru Brita-Nora och de båda herrarna klinga med hvarandra och tömma glasen i botten. Så fyller Gjörwell i dem på nytt. 
<sec/>
– Och nu dricka vi för herr Björkegrens principal, min och allmänhetens välunnare, Jacob Johan Anckarström. 
<chapter/>
<chaptername>Kap02</chaptername>

<chaptername>II.</chaptername>

<chaptername>På Lindö.</chaptername>

<sec/>
Våren var ej längre avancerad än till den sextonde maj, men till den grad tidig och sällsynt varm har denna vår varit, att man, om man dömde af landskapet, skulle kunna tro sig ha hunnit till samma dato i juni och ej ha långt kvar till midsommar. 
<sec/>
På Lindö förstugutrappa stod öfverstelöjtnant Anckarström med sina söner och deras informator och lärare, redo att emottaga bibliotekarien Gjörwell. 
<sec/>
Då skjutsen stannade framför den vackra hvita karaktärsbyggnaden, kände sig Gjörwell alldeles konsternerad. 
<sec/>
Han kunde ej hysa minsta tvifvel om att denne herre, som stod däruppe och på militäriskt sätt hälsade honom, medan han ännu satt i schäsen, måste vara öfverstelöjtnant Anckarström, fast han i intet afseende öfverenstämde med den föreställning, som Gjörwell gjort sig om honom. Han hade tänkt sig, att denne lärdomens och vetenskapens idkare och gynnare skulle hafva en lärd mans utseende, att denne sjukling skulle se ut som en sjuk. Den man, som stod däruppe, som räckte honom handen och duktigt kramade hans egna skrivarfingrar, var en stor, stark och vacker karl med kvicka och lifliga ögon, oändligt väl proportionerade lemmar och en kroppsställning, som i allt röjde krigaren och officeren. Rösten var hög och befallande, då han röt till skjutspojken att se till, att hästen inte trampade i rosenrabatten, men mild och välljudande, då han välkomnade sin gäst. 
<sec/>
– Det var alltför älskvärdt af bibliotekarien att hedra och glädja mig med detta besök och unna mig tillfälle till samtal och öfverläggningar rörande den angelägenhet, som fört oss tillsammans. Hvad på mig beror, skall jag göra allt för att vistelsen på Lindö må bli angenäm och förskaffa herr bibliotekarien en välbehöflig hvila och omväxling från det trägna arbetet. Hjärtligt välkommen. Jag är säker på att vi skola förstå hvarandra och bli vänner. 
<sec/>
– Tacksamhetens tårar äro vältaligare än tacksamhetens ord, sade Gjörwell och förde handen upp mot ögonen, som stodo tårfyllda. 
<sec/>
– Kom hit, gossar, och hälsa på vår högt ärade gäst. Det här är Jacob Jan. Han heter som jag, Jacob Johan, men vi kalla honom Jacob Jan. 
<sec/>
Den vackre gossen bar ej allenast sin fars namn, han var ock sin fars afbild. Han hade samma fina, behagliga drag, samma lifliga blå ögon, därtill den friskaste, lätt solbrända hy. Gossens svarta hår var ej pudradt eller knutet, utan hängde fritt. Hans dräkt, liksom de andra gossarnas, var af groft hemväfdt tyg och af den tarfligaste snitt. 
<sec/>
Gjörwell klappade honom vänligt på hufvudet. Gossen såg hastigt upp och rodnade häftigt. 
<sec/>
– Jaså, detta är Jacob Jan. Vi skola säkert bli vänner, du och jag. Jag har en gosse, som är nio år, men han är mycket stor för sin ålder. Du är ju tretton år, min unge vän? 
<sec/>
– Svara herr bibliotekarien, Jacob Jan, och stå inte och drumla, röt fadern. 
<sec/>
– Jag blef tretton år den elfte maj, svarar Jacob Jan. 
<sec/>
– Han är liten för sin ålder, sade fadern med en ton, som vacklade mellan missbelåtenhet och ömhet, men som lät helt sträf i den känslige Gjörwells öron. 
<sec/>
– Det här är min son Carl Ulrik, och det här är min son Gustaf Adolf. Nå, buga er ordentligt och skrapa med foten och se inte ut, som om ni hade sålt grisen och tappat pengarna. Ha ni hört? 
<sec/>
Gjörwell tänkte på den ton, hvarmed han själf talade till sina barn, och var helt olycklig öfver all denna snäsning. Men då den lille Gustaf Adolf gick bort med hängande hufvud, sade öfverstelöjtnanten med så låg röst, att endast hans gäst hörde det: 
<sec/>
– Den där pysen Gösta blir en lång karl som jag. Jacob Jan är liten, men han kan bli naggande god, om han får lefva – och om jag får lefva och fostra upp honom. 
<sec/>
– Wilhelm Ankar, ropade öfverstelöjtnanten plötsligt. Hvarför håller du dig undan? Du skall också komma fram och bli föreställd för herr bibliotekarien. 
<sec/>
– Det här är min fosterson, Wilhelm Ankar, sade han, då en puckelryggig gosse med blek hy och sjukliga, sorgsna drag kom nerför trappan. Den här gossen skall bli musiker, han spelar bra fiol för sin ålder. Han är sexton år. Jacob Jan bör bli en förståndig landthushållare, Carl Ulrik en duglig skrifvare, Gösta en duktig knekt. Ja, den som lefver får se – – –  Herr Björkegren, mina söners informator, känner herr bibliotekarien förut. 
<sec/>
– Jag har haft nöjet tvenne gånger sammanträffa med herr Björkegren, och jag gläder mig åt att få förnya bekantskapen och befästa vänskapen. 
<sec/>
– Får jag med detsamma föreställa för min herre herr Grafström, musiker från kapellet, som i sommar är härute för att formera Wilhelm Ankar och Carl Ulrik till kompletta virtuoser på fiol. 
<sec/>
Medan bibliotekarien och musikern bugade sig för hvarandra, gaf öfverstelöjtnanten någon hastig order till en vacker piga, som stod i förstugudörren, och sade därpå: 
<sec/>
– Får jag nu bedja herr bibliotekarien komma in i matsalen och taga lilla supen eller, om den ej behagas – själf super jag inte mera, min läkare har totalt förbjudit mig att smaka minsta tår vin eller brännvin – åtminstone få något till lifs. Var så god, min herre, och stig på. Jacob Jan, ställ undan herr bibliotekarien Gjörwells käpp, och häng upp kasketten på kroken därborta. Inte på den, din drummel, på hängaren, kan du väl begripa. Var så artig. Jag hoppas, att aptiten skall vara god, så god som min egen har varit, och det vill inte säga lite. 
<sec/>
Matsalen var ett stort och rymligt, men ganska mörkt och dystert rum. Detta kom sig af att fönsterrutorna voro mycket små och insatta i bly. Då Gjörwell kastade en blick in i de närbelägna rummen, märkte han, att detsamma var förhållandet äfven där, de voro allesammans stora, rymliga, men dystra. »Hvarför släppes inte solen in i detta vackra hus?» tänkte Gjörwell, medan han på värdens uppmaning gick fram till smörgåsbordet, som var mycket frugalt anrättadt med endast bröd, smör, ost och surströmming jämte brännvinspluntan och drickat. 
<sec/>
Öfverstelöjtnanten rörde ej för egen del vid smörgåsbordet, men medan den resande gästen, informatorn och herr Grafström togo för sig, bredde han själf mycket knappt med smör på ett stycke af det grofva hårda brödet och stack det i handen på Jacob Jan, hvarefter han på samma sätt försedde de två yngre gossarna. Wilhelm Ankar fick däremot själf gå fram till smörgåsbordet och breda sitt stycke, men Gjörwell märkte, att ej heller han rörde vid det fina brödet, osten eller strömmingen, utan endast tog ett groft bröd, på hvilket han bredde mycket litet smör. Därpå ställde han sig jämte de andra gossarna i ett hörn af rummet. De talade ej ett ord vid hvarandra, och då Anckarström allt som oftast afbröt sitt lifliga samtal med Gjörwell och kastade en hastig blick mot vrån, där de stodo, blefvo de om möjligt ännu mer stilla. Det såg ut, som om de ej vågade föra brödet till munnen, knappt andas af fruktan för tilltal. 
<sec/>
Återigen visade sig den vackra pigan i dörren, och på ett tecken af herrn i huset ställde sig hvar och en framför sin plats vid matbordet, hvarpå öfverstelöjtnanten klappade i händerna och yngste sonen läste till bords. När bordsbönen var slutad, stodo samtliga ännu ett ögonblick och väntade på att nådig herrn skulle ge tecken till att de fingo sätta sig. Det skedde, då öfverstelöjtnanten ännu en gång klappade i händerna. 
<sec/>
Öfverst satt Anckarström själf med Gjörwell vid sin högra sida. Vid bordets nedre ända hade de fyra gossarna, herr Björkegren och herr Grafström plats jämte inspektoren och förvaltaren. Den vackra pigan passade upp öfverstelöjtnanten och bibliotekarien, medan en annan långt mindre täckelig bjöd sönerna och de andra. Skillnaden mellan öfre och nedre bordsändan sträckte sig ej endast till upppassningen, utan äfven till rätterna. Vid den öfre ändan af bordet bjöds gädda med pepparrot och skirdt smör, vid den andra stockfisk med äggsås. 
<sec/>
Till sin förvåning märkte Gjörwell, att sönerna Anckarströms stockfisk serverades torr utan sås, likaså var det i allt det öfriga. Olika sorters stek bjödos vid det öfre bordet och vid det nedre, och af det som där bjöds indrogos såsen och grönsakerna för gossarna, och våfflorna och hallonsylten gingo dem totalt förbi. 
<sec/>
Det som mest förvånade Gjörwell var dock, att den sparsamma mat de fingo skulle kryddas med latinska vers och ordspråk. 
<sec/>
Det började, medan herr Björkegren lade för af stockfisken. Då ropade öfverstelöjtnanten tvärs öfver bordet: 
<sec/>
– Gif akt, Jacob Jan. Läs upp en latinsk vers jämte den svenska öfversättningen ur din Cato. Du får själf taga hvilken vers dig lyster, blott du ej stapplar och hackar. 
<sec/>
Jacob Jan lade ögonblickligen ner knif och gaffel, reste sig upp och läste utantill med ovanligt stadig röst: 

Quod merito pateris, patienter perfer id ipsum Quumque reus tibi sis, ipsum te judice damna. 

Hvad dig med rätta sker, med tålamod upptag Och när du saker äst, döm dig af egen lag. 
<sec/>
– Repetera nu den vers jag dagligen vill höra! 
<sec/>
Fadern satt med sänkt hufvud, medan Jacob Jan uppläste: 

Tempora longa tibi noli promittere vitæ Quocunque ingrederis sequitur mors corpus ut umbra. 
<sec/>
– Nu på svenska, ljöd det med något mildare röst från öfre ändan af bordet. 

Din lefnads tidelängd ställ ej på många år, Ty döden skugge-lik far med dig hvart du går. 
<sec/>
– Du kan sätta dig ner, Jacob Jan, sade Anckarström efter ett ögonblicks tystnad. 
<sec/>
Då steken skars för, blef Carl Ulrik uppropad. 
<sec/>
– Nu är turen hos dig, Carl Ulrik. Högt, så att jag hör hvad du säger. 

Quod satis est cui contingit, nil amplius optet. 

Den som fått på sin lott hvad tillräckligt är, önskar 
<sec/>
– Sätt dig ner. 
<sec/>
När våfflorna och sylten gingo honom förbi, uppropades Gösta. 
<sec/>
– Nå, blir det något af? Hur länge skall jag vänta? 
<sec/>
Långsamt och tveksamt läste barnet: Indigentia mater sanitatis. Torftighet är hälsans moder. 
<sec/>
Medan gossarna, den ene efter den andre, uppläste sina latinska vers och ordspråk, afstannade naturligtvis samtalet mellan öfverstelöjtnanten och bibliotekarien vid öfre bordsändan. Vid den nedre talades under hela måltiden ej ett ord, undantagandes då Björkegren tillhviskade gossarna att börja uppläsningen och då han, medan den pågick, i tonlösaste hviskning sufflerade dem. 
<sec/>
Då den lille Gösta efter uppläsandet af sin frugala maxim åter satte sig, sade Gjörwell: 
<sec/>
– Är ej min herre af min åsikt, att mänskligheten aldrig haft ett mera ömt hägn än i detta tidehvarf och att vår milde och store konung gör alla sina författningar till folkets väl? Det är ifrån tronen som nationen uppmuntras till medlidande, godhet och hjälpsamhet. Sannerligen sedan den 19 augusti 1772 har Sverige fått se de medborgerliga dygderna äga den friaste utöfning. Jag tänker nu närmast på en ädel gärning, som i hufvudstaden skrider mot sin fullbordan. Barnförlossningsinrättningen blir den bästa grund till framtidens väl. Den ensamt kunde föreviga Scheffers namn, och han, som följt den bäste konung ifrån de spädaste år, underlåter icke att genom befrämjandet af denna anstalt röja sitt gamla, ädla tänkesätt. 
<sec/>
Öfverstelöjtnanten nickade: 
<sec/>
– Min herre talar som ur min egen själ. Alla goda patrioter ha också visat sitt nit i att befrämja denna anstalt, som med rätta bär sitt namn Pro Patria. Magistraten i Stockholm har ju af egna medel gifvit 1,500 daler kopparmynt, och flera medborgare hafva efter sin kassa insändt bidrag till denna välsignade inrättning. 
<sec/>
– Ja, vid dylika tillfällen märker man med glädje huru eniga dygdens vänner äro i goda gärningar för fäderneslandet. Jag fick mig nyligen tillsändt ett skaldestycke af poeten Brunjeansson rörande Barnsängshuset Pro Patria, hvars trenne sista verser på ett vackert sätt tolka detta. De lyda så: 

»Den ömma mänsklighet här mödrar vaksamt sköter, då nöden tyngre gör de bördor, kärlek gett. Hon dem i hälsans famn med frälsta foster möter: och fägnar dessa små, när knappt de dagen sett. Här Tredje Gustafs lof från späda läppar höres: han för hvart räddadt lif här skönsta lager får: och här af ryktet främst bland hjältars detta föres de äldre Svears nit för yngres gyllne år.» 
<sec/>
Åter nickade öfverstelöjtnant Anckarström bifall och sade: 
<sec/>
– En ganska vacker vers, som innehåller endast sanningen och som ger vår konung all den heder, som hvarje sann patriot själfmant tilldelar honom. Måtte Gud förunna honom en lång och lyckosam lefnad. Och nu får jag bedja herr bibliotekarien hålla till godo. Läs från bordet, Gösta! 
<sec/>
Han klappade i händerna, alla reste sig och åhörde med sänkta hufvuden och ihopknäppta händer bordsbönen. 
<sec/>
Därpå bugade sig Gjörwell för öfverstelöjtnant Anckarström och tackade honom för maten. Informatorn och musikern bugade sig på afstånd, inspektoren och förvaltaren bugade sig vid dörren och försvunno från rummet, och gossarna kysste fadern på hand. 
<sec/>
– Behagar herr bibliotekarien taga sig en lur på maten, eller får jag bjuda på en pipa i mitt rum, där vi ostördt kunna samspråka? frågade öfverstelöjtnanten. Själf är jag förbjuden att röka, men jag har väl inrökta pipor och god tobak till min herres förfogande. Eller kanske den lilla middagsluren först brukar tagas? 
<sec/>
– Nej visst inte, den kan tagas eller släppas, allt som det faller sig. Jag står helt och hållet till min herres förfogande. Detta samtal intresserar mig oändligt. 
<sec/>
De båda herrarna följdes åt öfver gårdsplanen. Anckarström ställde stegen mot vänstra gårdsflygeln. – Där har jag mitt rum och mitt kontor, sade han. 
<sec/>
På flygelbyggnadens trappa satt en liten pojke och täljde på en båt. Han var så ifrig med sitt arbete, att han hvarken hörde eller såg. 
<sec/>
– Sitt inte i vägen, Johannes, sade öfverstelöjtnanten och tog honom i armen för att lyfta honom undan. 
<sec/>
– Är den där lille vackre gossen inspektorens barn? frågade Gjörwell. 
<sec/>
– Nej, det är han inte, svarade öfverstelöjtnanten skarpt. 
<sec/>
Gjörwell häpnade vid den häftiga tonen och undrade hvari han felat, men då öfverstelöjtnanten strax därefter i det allra förträffligaste humör bjöd honom taga plats i den stora tageltygsklädda soffan, lät honom välja en utmärkt pipa och själf slog sig ner i armstoien bredvid bordet och började samtalet, glömde Gjörwell totalt af allt annat för det intressanta ämnet, framställdt af denne egenartade man, som bjudit honom till sig. 
<sec/>
Öfverstelöjtnant Anckarström hade placerat de många delarna af Yverdonska encyklopedien på bordet. Nu pekade han på dem och sade: 
<sec/>
– Det är detta verk vi i ett svenskt sammandrag skola trycka och utgifva, snarast möjligt. 
<sec/>
– Sakta, sakta i backarna, min herre, inföll Gjörwell småleende. 
<sec/>
– Jag kan inte vara med om något sakta, jag har och måste ha brådtom, om jag skall få något uträttadt. 
<sec/>
– Vill min herre, innan vi gå in i detaljer, upplysa mig om tvenne ting, på hvilka jag grundat, alltsedan herr Björkegren i april besökte mig. 
<sec/>
– Var god och fråga, jag skall svara. 
<sec/>
– Hur kom min herre på den tanken att öfversätta, sammandraga och utgifva en bok som denna? Det är en vidlyftig affär, och om den ej ställes försiktigt, kan patrioten lätt på detta företag spela bankrutt. 
<sec/>
– Härvidlag handlar jag kanske mindre som patriot än som fader, svarade Anckarström efter ett ögonblicks betänkande. Jag vill, att mina söner skola uppfostras i alla goda kunskaper, men jag, såväl som deras informator och de själfva, mötas vid hvartannat steg af vetenskaps- och konstord, som ingen gitter förklara eller kan säga hvar förklaring kan fås. Af tidningarna inhämtade jag encyklopediens utgifvande och beskaffenhet samt att den fanns hos herr bibliotekarien. Då beslöt jag strax, att den skulle köpas och i fullständig måtto sammandragas. 
<sec/>
– Och strax blifva färdig och strax tryckas, inföll Gjörwell småmysande. 
<sec/>
– Naturligtvis, så strax som möjligt. 
<sec/>
– Ja, detta var den ena frågan, fortsatte Gjörwell, blossande på sin pipa. Den andra är mera personlig. Hur kom herr öfverstelöjtnanten att tänka på mig som medarbetare? 
<sec/>
– Därför att min herre är den mest kompetente härtill och därför att jag tyckte, att min herre hade arbetat tjugu år utan uppmuntran och väl förtjänar en sådan. 
<sec/>
Gjörwell satt och stirrade framför sig, och hans ögon fylldes med tårar. Hans värd hade rest sig upp från stolen och gick fram och åter i rummet. Så stannade han tvärt framför Gjörwell och räckte honom sin hand. 
<sec/>
– Jag bjuder er min tjänst och min vänskap, sade han. Vill ni blifva mina gossars vän, när de behöfva en vän, så är jag tillräckligt lönad. Jag har följt med eder lärda verksamhet. Jag ärar och delar edra tänkesätt, och eder personlighet gör på mig det mest fördelaktiga intryck. Blif min och mina gossars vän! 
<sec/>
Han kramade hårdt Gjörwells hand, så ställde han sig borta vid fönstret och trummade häftigt en marsch på rutan. När han kom tillbaka och åter satte sig ner, var han lugn. 
<sec/>
Han började tala om encyklopedien. Gjörwell hörde på med intresse och undran, fast han i början gång på gång sade sitt varnande: »Sakta, sakta.» 
<sec/>
Men det dröjde ej länge, innan han blef högligen intagen af Anckarströms dristighet och välmening, och slutligen sade han: 
<sec/>
– Ja, jag finner, att något häraf kan göras. Något stort och nyttigt för detta landet, blott tanken får mogna. 
<sec/>
Anckarström utbrast häftigt: 
<sec/>
– Låt inte tanken taga alltför lång tid att mogna. Och nu nog härom för i dag. Jag vill föra min vän omkring på Lindö och visa mina inrättningar. De torde intressera. Jag är strax tillbaka, vänta mig här, jag har något att aftala med min rättare. 
<sec/>
Knappt hade han slutat tala, förrän han var ute ur rummet. 
<sec/>
Gjörwell ställde sig framme i fönstret, medan han väntade på sin värd. Från platsen, där han stod, kunde han se en stor del af Lindö byggnader och ägor. Ladugården var välbyggd, stallet ståtligt, åkrarna stora och bördiga. 
<sec/>
Om denne underlige man endast ägnade sig åt sin egendoms skötsel, borde hans tid vara tillräckligt fylld, tänkte Gjörwell, medan han begrundade det samtal de nyss fört och tänkte på det han vid middagen sett af öfverstelöjtnant Anckarströms uppfostringsmetod. 
<sec/>
Gjörwell öppnade fönstret och släppte in den friska luften i det tobaksfyllda rummet. Han hörde kommandorop och hästtraf och undrade hvad som var på färde. 
<sec/>
Då hans värd inkom, frågade han honom härom och fick till svar: 
<sec/>
– Vi skola sedan gå ner på karusellplatsen och åse deras öfningar. Det är mina gossar, som rida, fäkta och voltigera därnere under en skicklig underofficers ledning. Jag vill göra allt för att stärka och härda deras kroppar. De sofva i min egen sängkammare på halmkärfvar och med ett enkelt lakan. 
<sec/>
– Således en uppfostran à la vieux gothique. 
<sec/>
– Ja, just så, det är min mening. Men som min vän väl redan har märkt, nöjer jag mig inte med att blott stärka och utbilda deras kroppar. Jag vill också låta bibringa dem allt det vetande, som kan göra dem till kunniga och driftiga män och sanna patrioter. Jag håller dem med skickliga informatorer. Dansa, spela och rida låter jag dem också lära. Jag sparar ingen möda och inga penningar i detta afseende, och jag grubblar ständigt öfver hur jag på bästa sätt skall försäkra deras framtida väl. Men nog härom, nu gå vi först och bese mitt laboratorium, så att jag får visa min vän den plats, där jag genomvakar mina flesta nätter och där jag äfven om dagarna sysslar, så mycket min tid tillåter. Jag har ett stycke guld att visa och hoppas, att fast detta är det första, det inte skall bli det sista, som jag lyckas framställa i min degel. 
<sec/>
– Min herre är alkemist? utbrast Gjörwell förbluffad. 
<sec/>
– Ja visst. Hvarför inte? 
<sec/>
Anckarström hade visat Gjörwell omkring öfverallt. Efter det långvariga besöket i laboratoriet hade följt ett nästan lika långt i salpeterverket, men då Gjörwell från dessa båda ställen kom ut på ägorna, kunde han ej freda sig från tanken, att hans värd vid sina vetenskapliga experiment endast följde sitt verksamma och forskande snille och således måste på dessa konstvägar förlora en hel del pengar, medan han däremot säkerligen förtjänade på den enklare bearbetningen af sina åkrar och ängar. Öfverallt dit Gjörwell fördes, gjorde han sina iakttagelser. Ladugården hade en talrik besättning. Stallet var ståtligt, men hästarna illa födda, seldonen och vagnarna i ganska dåligt skick. Trädplanteringen på alla ägorna var högst patriotisk, trädgården däremot i lägervall. 
<sec/>
Då de båda herrarna under sin rond utträdde på en stor öppen plats, blefvo de stående, fängslade af den lifliga taflan. 
<sec/>
– Detta är karusellplatsen, och här skall min ärade gäst få se, att mina gossar äro skickligare i kroppsöfningar än i sina latinska stycken. 
<sec/>
– Tyvärr har jag ringa kompetens att bedöma kroppsöfningar, men nog ser jag, att de unga herrarna Anckarström äro oändligt flinka att rida utan sadel och att de taga sig förträffligt ut till häst, sade Gjörwell och satte sig på en bänk, som stod litet afsides, men gaf en god öfverblick af karusellplatsen. Öfverstelöjtnanten däremot förblef stående och betraktade öfningarna med kritiska blickar och rynkade ögonbryn. Allt som oftast tillropade han sina söner ett kommandoord eller en skarp anmärkning. 
<sec/>
– Du hänger på hästen som en mjölsäck, Gösta. Sitt rak, pojke. Det är för långsamt tempo, Carl Ulrik. Den där volten gjorde du som en åsna, Jacob Jan. Ner nu och visa bibliotekarien Gjörwell, att du kan hoppa upp på hästen utan att röra tyglarna. 
<sec/>
Jacob Jan var i ett nu nere från hästen och sprang bredvid den en stund, innan han gjorde språnget. Då han hoppat upp, ropade öfverstelöjtnanten: 
<sec/>
– Gör om det där, men betydligt bättre. 
<sec/>
Åter var Jacob Jan i ett nu nere på marken och gjorde om konststycket. 
<sec/>
Gjörwell såg på uttrycket i faderns rörliga, vackra ansikte, att han var fullkomligt nöjd, men ej ett ord af gillande eller beröm bestods Jacob Jan. 
<sec/>
– Man får inte skämma bort pojkar med loford. De äro tillräckligt själfkära och egensinniga dessförutan, sade han till Gjörwell. 
<sec/>
Gjörwell såg eftertänksam ut, men svarade intet. 
<sec/>
– Halt! röt öfverstelöjtnanten, och den vilda karusellridten afstannade ögonblickligen. 
<sec/>
– Stig af, och tag hit pistolerna. Jag lär dem själf skjuta till måls med pistoler, sade öfverstelöjtnanten till sin gäst, som stod inbegripen i ett samtal med herr Björkegren. 
<sec/>
– Se nu noga efter, gossar. Han tog en af pistolerna och laddade den omsorgsfullt. Ni se nu igen hur det tillgår vid laddningen. Nu lyfter jag handen, håller den stadig, ingen lång siktning, det har man inte tid med i krig, trycker af och träffar pricken. 
<sec/>
Han sköt, medan han talade, och träffade ganska riktigt pricken. 
<sec/>
Så räckte han pistolen till Jacob Jan och lät honom ladda den. Han fick göra det om och om igen, innan det skedde till faderns belåtenhet. Om det var denna omladdning eller faderns skarpa tilltal, som orsakade det, nog af, Jacob Jan sköt så illa, att han af sin häftiga läromästare fick en ljungande örfil. 
<sec/>
– Hur många gånger har jag inte sagt dig, att handen måste vara stadig, då man skall till att skjuta, och att man skall visera med den fasta föresatsen: jag skall träffa. Det är den föresatsen du inte har. Gå din väg! Och så stiger du upp en timme tidigare hvarje morgon och skjuter till måls, tills du träffar pricken tre gånger efter hvarandra. Det här var verkligen ingenting att bjuda en ärad gäst att åse, och jag skäms till den grad för Jacob Jan, att jag ej vill utsätta mig för att skämmas lika mycket för de andra. Gå in med er, allesammans! Och du, Jacob Jan, får gå och lägga dig utan kvällsmat. Hvad vill han? 
<sec/>
Det var åter rättaren. Han stod med mössan i näfven och talade sakta med sin husbonde. 
<sec/>
– Den satan! Han skall få med mig att göra, röt denne och gick med raska steg emot det håll, hvarifrån rättaren kommit. Gjörwell och Björkegren stodo ensamma kvar på karusellplatsen, de tre gossarna hade redan slokörade gått därifrån. Då de båda herrarna långsamt gingo uppför backen till boningshuset, sade Gjörwell: 
<sec/>
– En besynnerlig människa och en fasligt hård uppfostran. Verkligen à la spartiate eller à la vieux gothique. Maken har jag aldrig sett. 
<sec/>
– Sade jag inte herr bibliotekarien, att öfverstelöjtnant Anckarström har sina egna idéer i allt, inte minst i uppfostringsvägen, och den som ser och hör honom med gossarna skulle väl inte förmoda, att han ömt älskar dem. Jacob Jan synnerligast, men det skall gossen ignorera, ty sådant skulle efter faderns tanke minska respekten och den fruktan, hvari han jämt håller sina söner. 
<sec/>
– Det är, som min herre förberedde mig på, en högst besynnerlig människa. Mot mig har han visat den allra största älskvärdhet, förtrolighet, ja, vänskap, och jag finner honom lika angenäm som märkvärdig. 
<sec/>
– Det är han också. Man har ingen orsak att klaga öfver honom, blott man inte råkar ut för hans häftiga och bittra lynne. 
<sec/>
– Af bitterheten har jag inte denna dag sett minsta spår, däremot fick jag mig en liten släng af häftigheten och detta för den oskyldigaste sak i världen. Jag råkade fråga om inspektoren var far till en liten vacker gosse, som lekte vid flygeln. 
<sec/>
– Lille Johannes? 
<sec/>
– Ja, Johannes hette han. Hvarför skulle han inte kunnat vara inspektorens son? 
<sec/>
– Därför att öfverstelöjtnant Anckarström, som gifte sig med en änka för penningars skull, höll på staten, ja, i huset, medan nådig frun ännu lefde, den vackra tjänstepigan, som passade upp herr bibliotekarien vid bordet. Hon kallas alltjämt jungfru Lisa, fast hon tid efter annan har legat i barnsäng med söner och döttrar. Af sönerna växer den här lille taskern Johannes upp på Lindö. Men af grannlagenhet mot de äkta sönerna nämnes han inte ens fosterson som Wilhelm Ankar, och af samma skäl är nådig herrn mycket mån om att förhållandet till jungfru Lisa skall ignoreras. Om han häruti har lyckats, lämnar jag osagdt. 
<sec/>
– Stackars gossar, sade Gjörwell, jag beklagar dem af hjärtat. Jag begriper också, att man här på Lindö kan få näring för sitt människohat, ifall man därtill är predisponerad. Jag har inga anlag härtill, men hur är det fatt med min unge vän? 
<sec/>
Björkegren svarade ej. Han hvisslade på sin hund, som följde efter honom, böjde sig ner och strök ömt och länge det brunt glänsande håret på hans rygg. 
<sec/>
– Jag skall gå in och se till gossarna, sade han slutligen. De två yngre sitta i skolrummet och läsa öfver sina läxor för morgondagen, men Jacob Jan har sängkammararrest och får inte lämna det rummet. Kanske herr bibliotekarien vill titta in till honom. Det skulle nog göra godt. 
<sec/>
– Månne inte öfverstelöjtnanten misstycker, ifall jag olofvandes gör det? 
<sec/>
– Det tror jag säkerligen inte. Jag vet, att han önskar, att bibliotekarien skall intressera sig för hans gossar. »Kunde jag få den mannen till deras vän,» sade han häromdagen, då han talade med mig om herr bibliotekariens förtjänster. Det här är sängkammaren, där gossarna ligga med sin far. 
<sec/>
Björkegren öppnade dörren för Gjörwell och lät honom gå in före sig. Rummet var, liksom de andra, stort och ganska naket och dystert. Den vidlyftiga sängen med sänghimlen stod midt på väggen och var den förnämsta möbeln. En kommod fanns i ena ändan af rummet bredvid en gammal sekretär, öfver hvilken hängde bössor och pistoler jämte den stora sabel öfverstelöjtnanten begagnat i kriget. Ett mycket simplare tvättbord med ställ hade sin plats i bortersta delen af rummet. På golfvet nedanför sängfoten lågo trenne halmsäckar, täckta af ett groft lakan. På den ena af dessa bäddar satt Jacob Jan till hälften upprätt. Han var mycket blek, och ögonen brunno som i feber, då han såg upp på de båda inträdande herrarna. 
<sec/>
Björkegren gick genast ut ur rummet, men Gjörwell kom fram till Jacob Jan. 
<sec/>
– Courage, min gosse, sade han. Se inte så förtviflad ut. Du kommer säkerligen att i sinom tid skjuta lika säkert som din far. Alla barn i början. Rom byggdes inte på en dag. 
<sec/>
Det kom intet svar, endast en djup, våldsamt kväfd snyftning. 
<sec/>
– Gråt ut, min gosse, om det lättar. Det brukar lätta. Jag kväfver aldrig gråten, då något smärtar eller bedröfvar mig. Jag låter den få fritt lopp. Gråt ut, min gosse! 
<sec/>
Jacob Jan svarade ej. Han satt och stirrade rakt framför sig. 
<sec/>
Slutligen sade han: 
<sec/>
– Det kan jag inte. Herr Björkegren säger också, att jag skall göra det. Han höll upp ett ögonblick, innan han fortsatte: 
<sec/>
– Det känns, som om jag skulle kväfvas, men jag kan inte gråta ut. 
<sec/>
– Kan du inte heller tala ut för en vän, som vill dig väl? 
<sec/>
Gossen skakade häftigt på hufvudet. 
<sec/>
– Då skall jag tala om något för dig, som skall glädja dig, sade Gjörwell och drog fram en stol intill bädden. Och det är, att din gode far med beröm yttrat sig om dig. Han prisade för mig din ridning, och jag såg nogsamt hur du vid middagsbordet gladde honom med din latinska uppläsning. 
<sec/>
Åter skakade Jacob Jan på hufvudet. 
<sec/>
– Nej, jag gör allt galet och bereder honom idel sorg och missräkning. Det säger han mig dagligen och stundligen. Och han är så ond på mig, och jag blir så förfärligt ond på honom, att jag rakt vill förgås. Om jag finge svara honom, då han grälar på mig, eller stampa i golfvet, då han är ovettig, eller slå igen, då han slår, det skulle lätta, men det lättar inte att gråta, för jag kan inte gråta. 
<sec/>
– Är du så häftig och så hämndlysten, som du säger, stackars Jacob Jan, då är det dig säkerligen till stor nytta, att din far dämpar ditt sinne. Utbrottet af ett häftigt lynne förbittrar lifvet för ens omgifning. 
<sec/>
– Säg det till honom! Hvarför dämpar han inte sitt lynne? 
<sec/>
– Menar du din far, så gör han det säkerligen. Jag känner ju inte din gode far, men jag har i dag sett, hur ofta färgen har växlat på hans kinder, och är viss om att han skulle ha velat motsäga mig med häftighet, men han har behärskat sig. Han har ofelbart rönt skada af sina utbrott i egna yngre år och vill därför förhindra dig och dina bröder att lida samma skada. Men hur är det möjligt, att en son skulle vilja svara sin far med häftighet? Min lille gosse och mina små flickor svara mig aldrig med häftighet. Då jag förebrår dem något, klifva de upp i mitt knä, slå armarna om min hals, lägga sin kind mot min kind och säga: förlåt mig, goda pappa! Så skulle du också säga, min käre Jacob Jan. 
<sec/>
Gossen blef mörkröd, och rösten skälfde, då han sade: 
<sec/>
– Jag kunde tro, att bibliotekariens barn säga goda pappa. Om jag fick säga goda pappa, skulle jag kanske också kunna be om förlåtelse, när jag har felat. Men bara när jag har felat, inte annars. 
<sec/>
– Ja, det är också en sak. Jag märker med förundran, att när du talar om din gode far, säger du han. Säg »goda pappa» till honom, så skall du få se, att han tycker om det. 
<sec/>
– Det kan jag inte, men jag skulle vilja säga goda pappa till någon annan. 
<sec/>
– Till herr Björkegren kanske? 
<sec/>
Åter skakade Jacob Jan på hufvudet. 
<sec/>
– Nej. Jag tycker om honom, men det skulle jag inte vilja säga till honom. 
<sec/>
– Skulle du vilja kalla mig goda pappa? 
<sec/>
Gossen böjde sig ner och kysste handen, som klappade hans egen. 
<sec/>
– Nå, så gör det då, Jacob Jan! Vänd dig med förtroende till mig, och jag skall försöka bibringa dig frid och lycka. Men härtill fordras först och främst, att du älskar din egen ömma far och i allt försöker göra honom till viljes. 
<sec/>
– Det försöker jag, det är också mitt bästa råd. Gör jag det inte, får jag ovett och hugg och slag. 
<sec/>
Han tystnade tvärt och höll andan. 
<sec/>
– Nu är det bäst att bibliotekarien går, för jag hör hans steg i trappan. Var beskedlig och gå, för bannar han mig om igen, så blir jag så ond, att jag visst inte kan stäfja mig. För det är hans skull. Han ville, att jag skulle skjuta bom för att få anledning att örfila upp mig, och därför måste jag skjuta bom. När han ser på mig med de där ögonen, kan han få mig till att göra hvad som helst. Ack, gå nu! Den där vägen! Jacob Jan drog lakanet öfver sig och gömde hufvudet under det, i samma ögonblick som hans far öppnade dörren till det nästgränsande rummet, dit Gjörwell också begaf sig. 
<sec/>
Gossen rörde sig ej, så länge de två voro därinne och samtalade med hvarandra, men då de efter en stund följdes åt ut till matsalen, satte sig Jacob Jan upp i bädden och hviskade efter dem: 
<sec/>
– God natt, min goda pappa. 
<sec/>
Därpå lade han sig till rätta på den knastrande halmkärfven med en djup suck. 
<chapter/>
<chaptername>Kap03</chaptername>

<chaptername>III.</chaptername>

<chaptername>En solskensdag.</chaptername>

<sec/>
Gjörwell stannade längre än ämnadt var på Lindö och njöt ett lycksaligt lugn hos sin vän, öfverstelöjtnant Anckarström. Ej så till förståendes, som att Gjörwells dag inte var lika arbetsfylld som hans värds, men vistelsen i den fria naturen under denna sällsynt heta sommar var för honom en sann njutning. Därtill utgjorde de långa promenaderna, som han företog antingen i sällskap med öfverstelöjtnanten, med Björkegren eller med någon af de unga Anckarströmarna, den bästa omväxling i arbetet, helst detta arbete ej behöfde ske inomhus, utan kunde utflyttas till det svala lusthuset eller till någon af trädgårdens skuggiga bersåer. Dit buro de tjänstaktiga gossarna Yverdonska encyklopediens många band, jämte papper, bläckhus och gåsfjädrar. Här satt Gjörwell och gjorde utdrag och företog de samvetsgrannaste beräkningar för att se om detta projekterade arbete var utförbart eller ej. Det värsta arbetet för honom var i alla fall att under denna sommarvärme stå emot öfverstelöjtnant Anckarströms ideliga anlopp om erhållandet af ett snart och gynnsamt besked. Alla de stunder öfverstelöjtnanten hade lediga på dagen, satt han med sin gäst och arbetade lika rastlöst som denne. Han brydde sig ej om att vänta på den plan, om hvilken Gjörwell ständigt talade, utan började genast med ordens öfversättning från franskan och deras förklaring, hvarvid han ignorerade Gjörwells maning att bearbeta den franska texten efter svenska begrepp och behof. Detta var så mycket nödvändigare att iakttaga, som Anckarström alltid bråkade tankarna, så snart de skulle ner på papperet. Härom utspunno sig lifliga diskussioner, hvarunder den Anckarströmska häftigheten brusade upp, var mycket högljudd och larmande, men slutligen saktade af inför den blide Gjörwells lugna och sakliga föreställningar. Såväl Björkegren som ryttmästare Silfverbrand, en af Lindös hederliga grannar, som häradshöfding Wallöf och lagman Gyllenadler, som allt som oftast vistades på Lindö under några dagar, häpnade öfver hur väl Gjörwell förmådde lirka med sin häftige medarbetare och ändå bibehålla, ja, föröka hans vänskap för sig. Men med detta lirkande lyckades Gjörwell endast, då det var fråga om Yverdonska encyklopedier och alldeles ej i andra angelägenheter, där öfverstelöjtnanten gick sina egna vägar utan att en tumsbit vika åt sidan. 
<sec/>
Mot den uppfostringsmetod, som följdes på Lindö, skulle Gjörwell helst velat ingripa, då denna ytterliga stränghet emot sönerna för Gjörwell tedde sig som den mörka fläcken i den eljest så ljusa taflan, desto mera som han börjat varmt hålla af de unga Anckarströmarna, synnerligast Jacob Jan. Ju mer den slutne och tyste gossen fästade sig vid honom och försökte delgifva honom sina känslor och tankar, desto mera tyckte Gjörwell, att han var bland de bäst artade barn han kände. Han var intet geni, men hade hederliga tänkesätt och ett godt hjärta. Och då Gjörwell trots alla ärliga bemödanden ej kunde föra honom närmare den fader, för hvilken han hyste en förlamande fruktan, kände han sig allt som oftast under denna sommar liksom i faders ställe för Jacob Jan och hoppades, att med Guds hjälp det goda virket under hans hand inte skulle försämras. 
<sec/>
Ofta, då öfverstelöjtnanten och hans gäst gingo framåt ägorna i förtroligt och ifrigt samspråk, var det ej encyklopedien som afhandlades, utan de unga Anckarströmarnas uppfostran. Men på dessa promenader, då den ömme fadern uttalade sin oro och sina bekymmer för sönernas väl och framtid, ifall han skulle dö ifrån dem, innan de voro färdiga och stadgade, och denna faderliga oro af Gjörwell åhördes med tårfyllda ögon, följde oftast något obehagligt uppträde mellan fader och söner, antingen vid själfva middagsbordet under de plågsamma latinska uppläsningarna eller senare, och Gjörwell visste ej hvem han skulle mest beklaga, den stackars öfverstelöjtnanten, som allt mer genom stränghet och obillighet skrämde gossarnas hjärtan ifrån sig, eller dessa barn, som kände hårdheten och orättvisan så bittert och oaktadt alla påvisningar ej förmådde se kärleken och omsorgen, som till stor del dikterade faderns handlingssätt mot dem. Att också sjukligheten bidrog att irritera det häftiga lynnet, sökte Gjörwell föreställa synnerligast Jacob Jan, då fadern alltför våldsamt handterat honom. Men denne svarade mellan sina sammanbitna tänder alltid detsamma: »Han är orättvis, och jag kan inte utstå orättvisa.» 
<sec/>
Då brukade Gjörwell taga gossens brännheta hand i sin och tala lugnande och tröstande ord till honom och fick honom vanligtvis att säga: 
<sec/>
– Jag lofvar att försöka göra mitt bästa – jag skall gå ännu mera ur vägen för honom. 
<sec/>
– Du skall inte gå ur vägen för honom. Du skall älska honom och visa honom ett gladt och förtroligt ansikte. 
<sec/>
– Det kan jag inte. 
<sec/>
– En bra gosse kan allt hvad han vill, och du är en bra gosse. 
<sec/>
Då Gjörwell sade detta eller något liknande, brukade Jacob Jan böja sig ner öfver den faderlige vännens hand, kyssa den och hviska: 
<sec/>
– Tack! 
<sec/>
Då nickade Gjörwell uppmuntrande och gladt till honom och talade, för att förströ hans tungsinne, med honom om sin Carl, sin Brite-Louise och lilla Stafva. Och han bjöd Jacob Jan att komma in till staden och hälsa på dem. Gjörwell själf och hans kära hustru skulle taga hand om honom. – Och du skall få se, att det slutar med att du kallar min Brita-Nora för »goda mamma». Ser du, Jacob Jan, henne kan ingen motstå, tillade han med sitt barnafromma, lyckliga leende. Och Jacob Jan plockade blommor till fru Brita-Nora och småflickorna, och Gjörwell skickade dem pressade i sina bref till hemmet, med hälsningar från gifvaren. 
<sec/>
En gång, då Jacob Jan egenhändigt skrifvit sin hälsning i brefvet och lade ned fjädern, råkade han se upp i Gjörwells ansikte. Det formligen sken af välvilja, godhet och skälmaktighet. Och Jacob Jan frågade: 
<sec/>
– Hvad tänker farbror Gjörwell på? 
<sec/>
Gjörwell skakade med samma skälmaktigt hemlighetsfulla min på hufvudet och svarade, medan han lade ihop brefvet: 
<sec/>
– Det kan jag inte nu säga dig, min gosse. Möjligen en gång i framtiden. 
<sec/>
Men Gjörwell hade suttit och tänkt på att om en gång i framtiden Jacob Jan Anckarström skulle anmäla sig som friare till en af hans småflickor, skulle han med glädje gifva sitt ja och sin välsignelse. Af den gossen blir det säkerligen en duktig karl. Han har godt gry i sig, hade han tänkt. 
<sec/>
Stundom var det riktiga solskensdagar på Lindö. Det var de dagarna, då öfverstelöjtnant Anckarström var i solskenslynne. Sådana dagar kommo plötsligt, oregelbundet och oförmodadt, och Gjörwell kunde ej förstå orsaken till detta uppklarnande, lika litet som han under de långa ovädersperioderna kunde se de många anledningarna till häftigheten och bitterheten. Och att han ej kunde detta, kom sig af att öfverstelöjtnant Anckarström med all sin liflighet var en mycket sluten och inbunden man, som aldrig klagade öfver sina kroppsliga lidanden eller talade om sina felslagna förhoppningar. Sådana hade han ständigt, och de gällde hans inrättningar likasåväl som hans alkemistiska rön. Efter hvarje misslyckadt försök i laboratoriet började grubblet och ängslan för sönernas framtida bärgning. Ty allt det han vann på bearbetningen af sina åkrar och ängar uppslukades af hans anläggningar eller brann upp i laboratoriet. 
<sec/>
Och med den tilltagande sjukligheten ökades oron och tviflet, och sinnet fördystrades. 
<sec/>
Men då kom plötsligt och oförklarligt för de närstående en eller annan solskensdag, då allt tungsinne var som bortblåst, luften liksom rensad efter allt oväder och inga hotande moln kunde skönjas vid horisonten. 
<sec/>
En sådan dag var en af de sista af Gjörwells vistelse på Lindö. Den började tidigt, ty öfverstelöjtnanten var en morgonfrisk man och redan vid frukosten hade det glada humöret visat sig. Gossarna, som, stående borta vid salsskåpet, drucko sin mjölk och åto sitt bröd, sågo menande på hvarandra. Jacob Jan rörde läpparna till en ohörbar hviskning: »han är vid godt lynne,» och de andra nickade belåtna. Gossarna tillätos ej att skratta, då något lustigt berättades vid bordet, fast de strängeligen voro tillsagda att profitera af de äldres samtal, men då fadern för Gjörwell berättade några af sina muntraste och mustigaste krigshistorier, som han nu gjorde, var det oändligt svårt att ej instämma i herrarnas glada skratt. Gösta fnittrade till, och Carl Ulrik drog på mun, men Jacob Jan var orubbligt allvarsam. 
<sec/>
Gossarna sutto i skolkammaren på nedre botten, och Björkegren pluggade i dem latinska tankar och glosor, och dagen såg ut att förflyta som alla andra arbetsdagar. Men så knackade det utifrån på fönstret. Gossarna och deras lärare sprutto till och sågo på hvarandra. 
<sec/>
– Det är väl en fågel, sade Björkegren. Den få vi ej bry oss om, tillade han och pekade på läxan. 
<sec/>
Men fågeln fortfor att knacka på rutan och ropade till slut med en välkänd, men sällsynt mild röst: – Öppna fönstret, gossar! Och då Wilhelm Ankar på Björkegrens tillsägelse gick fram och öppnade det, nickade hans fosterfar med ett solskensstrålande ansikte till honom och ropade inåt rummet: 
<sec/>
– Magister Björkegren får vara beskedlig och ge de här pojkarna en fridag. Jag tar er alla med till Wäsby, som jag gärna vill visa vår käre gäst. De Geerska herrskapet är inte ute, och vi få råda oss själfva där. Herr Grafström skall också följa med, säg till honom det, liksom att han inte glömmer sitt instrument. Wilhelm Ankar och Carl Ulrik skola också taga med sina. Vi skola ha en riktigt glad dag, inte sant, gossar! Jungfru Lisa gör i ordning matsäckskorgen, och om en half timme resa vi. Raska på! 
<sec/>
Inom några ögonblick var studierummet utrymdt och gossarna utflugna ur buren. Björkegren gjorde en grimas och höjde på axlarna. 
<sec/>
– Hvad blåser det nu för vind, och hur länge skall den blåsa från samma kant? frågade han Gjörwell, som stod utanför huset och solade sig. 
<sec/>
– Det skulle väl min gode Björkegren veta bättre än jag, som ej har så lång bekantskap att skryta med. 
<sec/>
– Jag vet ingenting, och jag har upphört att förvåna mig öfver något. Jag tar den onda dagen med den goda. 
<sec/>
– Det är en vis mans ord, svarade Gjörwell. Och nu kör vagnen fram. Få vi allesammans rum i jaktvagnen? 
<sec/>
– Visst få vi det. Vi äro summa åtta, fyra vuxna karlar och fyra gossar. 
<sec/>
– Skall inte jungfru Lisa med? frågade Gjörwell med lägre röst. 
<sec/>
– Nej bevars. Öfverstelöjtnanten tycker visserligen om att kalla jungfru Lisa sina gossars fostermor, och han har ju på visst sätt rätt häri, då hon fyller en husmors plats, men af skäl, som jag nämnde första dagen min herre var här, blir hon alltid hemma och tages inte med på utflykter som denna. Och nu har jag städat undan, och nu kommer jag. Det är inte rådligt att låta vänta på sig i det här huset. 
<sec/>
Då Björkegren kommit ut på gården till Gjörwell, sade denne: 
<sec/>
– Det smakar allt godt att få en extra fridag för min vän, som bittida och sent måste plugga glosor och tankar i dessa unga Anckarströmars hufvuden. Nå, Jacob Jan, hvad skall du taga med till sällskapets förnöjelse, tillade han, vänd till denne, då Wilhelm Ankar och Carl Ulrik kommo bärandes med sina fiollådor. 
<sec/>
– Det vet väl farbror Gjörwell, att jag inga talanger har, svarade Jacob Jan. 
<sec/>
– Pyttsan! Den som rider, voltigerar och fäktar som du skulle inte ha talanger! Visserligen lämpa sig dessa inte som fiolspelet till sällskapstalang, och det är nog bäst, att du inte visar prof på din fäktkonst i vagnen. Nå, se inte så allvarsam ut, min gosse. I dag är det en glad dag. 
<sec/>
Gjörwell följde riktningen af Jacob Jans blick och såg, att den med ovilja var fästad på jungfru Lisa, som med betjäntens hjälp bar matsäckskorgen till vagnen. Men så snart gossen märkte, att han observerades, gick han och ställde sig framme vid hästarna och gaf sig till att rätta på remtygen. 
<sec/>
Nu kom öfverstelöjtnanten tillstädes. Han var alltjämt i sitt förträffliga lynne. 
<sec/>
– Nå, ha vi allt med, jungfru Lisa? frågade han. Är intet glömdt? Mat och dryck för åtta karlar under en hel dag. Det var raskt besörjdt, jungfru Lisa. Var så artig, min herre, och stig upp, eller kanske skall jag gå upp först och räcka en hjälpande hand. Det är en hög best, den här gamla jaktvagnen. 
<sec/>
– Tackar, herr öfverstelöjtnant, men nog reder jag mig. Om Gud låter mig lefva, tills jag blir åttio år, får man väl hjälpa mig upp i vagnen, men inte ännu. Ja, den här är hög som ett tvåvåningshus. Ett handtag kanske behöfs. Tack, herr Björkegren. Hvar behagar herr öfverstelöjtnanten att jag skall sitta? 
<sec/>
– Där är bästa platsen. Var god sitt ner. Jag sitter här. Jag tycker om att ha utsikt på hästarna och vara till hands, om något skulle mankera. Vi placera gossarna emellan oss, mina herrar. Jaså, Jacob Jan har redan flugit upp på kuskbocken. Hvem har lofvat gunstig herrn det? Nå, sitt kvar och tag tömmarna. Var inte inquiet, min käre Gjörwell. Pojken kör som en hel karl och han är spik nykter. Då det gäller veritabla kuskar, kan man inte vara så säker på det, inte ens vid den här tiden på dagen. Hvem ha vi på bocken i dag? Jaså, Sven Anders. Hur många supar har Sven Anders hunnit få i sig på morgonkvisten? 
<sec/>
– Gud bevare nådig herrn. Jag har inte räknat. Men yr är jag inte, det kan jag försäkra. 
<sec/>
– Det är bra, Sven Anders. Unge herrn kan sköta tömmarna i alla fall. Byt plats! Äro vi alla med och ha vi allt med, så köra vi. Adjö, jungfru Lisa, och roa sig bra i ensamheten. Och ta undan pojken, annars kör Jacob Jan öfver honom. 
<sec/>
Jungfru Lisa ryckte till sig lille Johannes, strök mössan af honom och neg själf djupt och ödmjukt för den bortfarande nådig herrn. 
<sec/>
Vägen mellan Lindö och Wäsby var ej synnerligen vacker, utan ganska enformig. Men stämningen i vagnen var den muntraste, tack vare öfverstelöjtnantens osedvanligt goda lynne. Han fick med sina befängda historier herrarna gång på gång att skratta och ropade slutligen till gossarna: – Skratta ni ut, pojkar, annars kväfs ni, och det kan inte vara angenämt för någon af sällskapet, minst för mig, som väl skulle anses för roten och upphofvet till en sådan olycka. Genera er inte, pojkar, jag ger er lof att skratta så mycket er lyster. 
<sec/>
Carl Ulrik och Gösta läto ej säga sig detta två gänger, utan brusto ut i en länge kväfd skrattsalfva, och Wilhelm Ankar skrattade också, men betydligt mindre högljudt än de två andra. 
<sec/>
– Det är synd om dig, Jacob Jan, som inte får vara med om vårt roliga, ropade öfverstelöjtnanten. Men det är din egen skuld. Hvarför isolerar du dig? Nå, nå, stadigt, stadigt! 
<sec/>
Hästarna hade blifvit skrämda af en grind, som en liten tös skulle hålla öppen, men som alltför hastigt slog igen. Det var helt unga hästar, som blefvo bångstyriga och gjorde min af att vilja sätta af i fullt sken. Öfverstelöjtnant Anckarström reste sig upp i vagnen, beredd att taga tömmarna från sin son, ifall det skulle visa sig behöfligt. Men Jacob Jan redde sig. Med en förvånansvärd styrka för en så ung gosse och med en kallblodighet utan like höll han in hästarna. 
<sec/>
Gjörwell hade blifvit likblek. Han släppte pipan och höll sig fast i sätet, men sade ej ett ord, medan faran stod på. Det dröjde en ganska lång stund, innan de förskrämda hästarna saktade den vilda farten och öfverstelöjtnanten satte sig. 
<sec/>
Innan han gjorde det, böjde han sig ned, tog upp Gjörwells pipa, räckte honom den och ropade till Jacob Jan: 
<sec/>
– Det där gjorde du bra ifrån dig, min gosse. Tack och heder. Nå, nå, tukta dem inte så våldsamt, slå dem inte fördärfvade för mig! 
<sec/>
Herr Björkegren hade nu i sin ordning sprungit upp och ville hålla tillbaka Jacob Jans arm. Men öfverstelöjtnanten sade till honom: 
<sec/>
– Låt vara, och sitt ner, herr informator, hvarefter han fortsatte i samma osedvanligt milda ton: – Hör hvad jag säger dig, de hade inte förstånd till bättre än att bli rädda. Man skall ha öfverseende med ungdomen, Jacob Jan. Inte mera, Jacob Jan! Nu får det vara nog. Han slår dem, därför att han är så upprörd, tillade han urskuldande. Nå, intet under. Det var ett fult tillbud, och jag är glad att min son höll i tömmarna och inte Sven Anders. Nu får du inte ge dem ett enda piskslag mera, Jacob Jan. Så så! Vi äro ju inga hästskojare, utan fredliga lustfarare. Det är bra, att vi snart äro framme, så att du och hästarna få sansa er. Kör på, och håll väl i, men bruka inte piskan mera. 
<sec/>
Inom några ögonblick voro de framme vid Wäsby. 
<sec/>
Då Sven Anders körde ner till stallet för att sätta in hästarna, stod Jacob Jan och såg efter honom. 
<sec/>
– Hjälp till med matkorgen, Jacob Jan, ropade Carl Ulrik. Vi ha släpat på den tillräckligt. Den skall ställas in hos trädgårdsmästarens, och det är ett godt stycke dit. Nu är det din och Wilhelms tur. Vi få skifta om, kan du väl begripa. 
<sec/>
Wilhelm Ankar hade mödosamt lyftat på den tunga korgen. – Jag duger inte mycket till, sade han. Och jag törs inte trötta mig, om jag skall spela i orangerisalen som sist vi voro här. 
<sec/>
– Du behöfver inte bära stort, då Jacob Jan är andre man, sade Carl Ulrik tröstande och sprang sin väg. 
<sec/>
Men Jacob Jan bar dåligt denna gång och måste jämt byta hand, och som Wilhelm Ankar var en liten svag, puckelryggig stackare, fick han föga hjälp. 
<sec/>
Ändtligen vände öfverstelöjtnant Anckarström sig om och såg hur de båda gossarna släpade på korgen. Han skilde sig tvärt från sitt sällskap och gick den långa trädgårdsgången dem till mötes. 
<sec/>
– Får jag se på dina händer, Jacob Jan! sade han. Inte yttersidan, om jag får be. Jag vill se insidan på dem. 
<sec/>
– Det är ingenting alls att se. 
<sec/>
– Om där ingenting vore att se, skulle du väl kunna bära den där korgen utan minsta möda. Visa mig insidan af din högra hand. 
<sec/>
– De äro mest likadana. Tömmarna skafde, då jag höll in hästarna. 
<sec/>
– Låt mig se! 
<sec/>
Jacob Jan framsträckte motvilligt sina båda händer. De sågo förskräckliga ut, hade stora, eldröda märken och tjocka valkar, där inte skinnet var afskafdt eller blodigt. 
<sec/>
– Du får inte bära med de där händerna, Jacob Jan. Hvarför säger du aldrig ifrån, då du har gjort dig illa? Jag skall hjälpa Wilhelm med korgen, tills vi få fatt i Carl Ulrik. Men han är långt borta nu. Släpp, Jacob Jan. Hör du hvad jag säger! 
<sec/>
– Tack, men det gör inte ondt, svarade Jacob Jan, som skiftat färg vid faderns erbjudande. 
<sec/>
– Jag ser ju hur pass ondt det gör. Du har fått tårar i ögonen, du, som aldrig gråter. Gif hit, Jacob Jan. 
<sec/>
– Jag gråter inte, och om jag har tårar i ögonen, så är det inte därför att det gör ondt. 
<sec/>
– Nå, gör som du vill. Du har värst af det själf. Jag kan ju inte banna dig, därför att du uppför dig som en spartansk gosse eller, som farbror Gjörwell skulle säga, »à la vieux gothique». Det har varit min högsta sträfvan att få er så mycket som möjligt okänsliga för kroppens plågor och lidanden. Med dig tycks jag häri ha lyckats, och det är ett skönt medvetande att ha lyckats i något af det som man föresätter sig. Där är trädgårdsmästarebostaden, jag trodde den var längre bort. 
<sec/>
– Det trodde också jag, sade Jacob Jan. 
<sec/>
– Och medan du är därinne, så laga att du får hålla dina händer i kallt vatten, och försök att få ett omslag, så att svullnaden lägger sig. Hör du, Jacob Jan. 
<sec/>
– Det behöfs inte. Och Wilhelm Ankar, du behöfver alls inte möda dig. Jag skall visa min goda pappa, att jag kan bära korgen allena. 
<sec/>
Han ryckte korgen från den puckelryggige, lyfte upp den och bar den fram mellan orangeribyggnaderna till trädgårdsmästarebostället. 
<sec/>
Hans far blef stående och såg efter honom. 
<sec/>
– Han sade »goda pappa», tänkte han. Jacob Jan är vanligtvis hård som sten, men han kan också vara mjuk som vax. Nu var han så stolt öfver att ha betvingat hästarna, att han blef vek och sade »goda pappa». Det kunde han glädja mig med att säga oftare. 
<sec/>
Det var en lugn och idyllisk dag utan minsta missljud. Öfverstelöjtnant Anckarström hade lagt sin arm om Jacob Jans hals och gick på detta sätt med honom en lång stund. Det var en rörande syn för Gjörwell och hans vän Björkegren att se far och son så förtroligt gå tillsammans i solskenet genom den starkt doftande trädgårdens slingrande gångar. Faderns manliga drag hade ett ömt, mildt uttryck, som vackert återspeglades i sonens ansikte, så likt hans eget. 
<sec/>
Då trädgården hade blifvit genomgången och de hade besett slottet, hämtades matkorgen, och dess innehåll dukades upp i gröngräset under skuggan af en stor lind. Kungens skål dracks i lemonad, och Wilhelm Ankar knäppte på den medförda cittran och sjöng en af Gjörwell diktad sång till kungens ära, i hvilkens refräng alla de öfriga af hjärtans lust instämde. 
<sec/>
Efter middagen sträckte man ut sig på gröngräset och låg på rygg och tittade mellan den stora lindens grenar upp på de förbiseglande skyarna och njöt af stillheten och tystnaden. Det var först då tiden för hemfärden nalkades, som öfverstelöjtnanten sade, att nu skulle de ha det nöje, för hvars skull de egentligen kommit hit, nu skulle de nämligen i orangerisalen njuta af det oförlikneliga ekot. Musikinstrumenten hämtades, och herr Grafström med sina båda elever, Wilhelm Ankar och Carl Ulrik, spelade för sina andäktigt lyssnande åhörare en trio ur Thetis och Pelée, hvarefter Wilhelm Ankar, som ägde en god röst och lärt hos Uttini, sjöng några arior ur samma förtjusande opera. 
<sec/>
Det var den vackraste afslutning på den sköna och fridfulla dagen. 
<chapter/>
<chaptername>Kap04</chaptername>

<chaptername>IV.</chaptername>

<chaptername>Arrest i laboratoriet.</chaptername>

<sec/>
Följande dag var långtifrån lugn och fridfull. Öfverstelöjtnant Anckarström var vid sitt allra dystraste och irritablaste lynne. Det märktes strax vid frukostbordet, där det vankades snäsor till höger och vänster. Endast Gjörwell gick fri, men Björkegren fick snubbor, därför att gossarna talade högt. 
<sec/>
– Det är herrns skyldighet att ge akt på pojkarna och se till, att de iakttaga skick och fason. 
<sec/>
Informatorn blef blodröd i ansiktet, bugade sig, men svarade ej. 
<sec/>
– Hör herrn hvad jag säger? röt öfverstelöjtnanten och slog handen i bordet. Har herrn inte mål i mun? 
<sec/>
– Jo, herr öfverstelöjtnant, jag hör, och jag skall ögonblickligen tillhålla gossarna att inte tala högt. 
<sec/>
Han afbröt sig tvärt och bet sig i läppen. Han hade haft stor lust att tillägga: – Det är en mycket ful ovana, men han hejdade sig i tid. Det var inte hans sak att uppfostra sina disciplars far, och det var inte rådligt att uppreta honom, då han var vid detta lynne. 
<sec/>
Informatorn gick fram till gossarna och tillhviskade dem att taga sig till vara, och då de sågo hur landet låg denna dag, insvept i grå dimma och ovädersmoln, i stället för att allt i går varit gladt och solbelyst, var det ej svårt att förmå dem att iakttaga den yttersta försiktighet. 
<sec/>
Gjörwell satt och skrufvade sig oroligt på stolen. Han var ytterst inquiet vid tanken på att ovädret härnäst skulle braka löst öfver Jacob Jans hufvud och åter förbittra honom mot den far, som i alla fall älskade honom ömt och som i går på ett så markant sätt gifvit den tungsinnige gossen prof på den faderskärlek, med hvilken han särskildt omfattade denne sin son och sitt namns bärare. 
<sec/>
För att afvända uppmärksamheten från gossgruppen vid salsskåpet började Gjörwell tala om encyklopedien. 
<sec/>
– Jag har redan tidigt i morse hunnit genomläsa de ordförklaringar, som herr öfverstelöjtnanten behagat inlägga på mitt bord, och därvid särskildt fägnat mig åt explikationen af ordet affliger. Jag finner absolut intet att därvid ändra eller tillägga. 
<sec/>
Öfverstelöjtnantens blick hade mörkt iakttagande hvilat på gossarna, nu flyttade han den med ett något ljusare uttryck på Gjörwell. Han strök handen öfver den höga pannan och det pudrade håret, som om hufvudet värkte, och svarade: 
<sec/>
– Det gläder mig, att jag lyckats med detta ord, det är ganska mångtydigt. Låtom oss kollationera och se om jag uteglömt något. Han tog en liten blå bok ur bröstfickan på sin uniformsrock. Gjörwell följde i en af de små lappar, som lågo framför honom, noga med det som hans värd uppläste. 
<sec/>
– »Affliger v. a. Bedröfva, kränka, förorsaka förtret, hjärtelig oro och vedermöda. Lorsque Dieu afflige les bons, Då Gud hemsöker de fromma, pålägger dem korset. Om en usel musiker säges: qu’il afflige les oreilles» – Lägg detta uttryck på minnet, Wilhelm Ankar och Carl Ulrik. »Affliction, S. f. Bedröfvelse, bekymmer, hjärtekval. Anmärkning: Affliction betecknar ett långvarigt bekymmer, som kommit i vana; peine en kort öfvergående bedröfvelse, chagrin en hjärtefrätande oro, förbunden med förargelse på någon.» 
<sec/>
Öfverstelöjtnanten tystnade och strök åter handen öfver pannan. 
<sec/>
– Jag tror, att detta är den rätta definitionen på chagrin: en hjärtefrätande oro, förbunden med förargelse på någon. 
<sec/>
– Den är i hvarje fall mycket väl funnen, sade Gjörwell. Har herr öfverstelöjtnanten tid och lust att fortsätta med genomgåendet af orden affluer, affoiblir, som jag utarbetat, eller kanske hufvudvärken är för svår? 
<sec/>
– Visst inte, vi kunna sitta kvar här, det är svalare inne än ute i dag. Det rustar sig till åska. Hvarför stå ni här och lata er, pojkar? Jag ser ingen orsak, hvarför ni skola ha ännu en frimåndag. Eller vet herr Björkegren af någon sådan? 
<sec/>
– Ingalunda. Men eftersom herr öfverstelöjtnanten förbjudit gossarna att lämna rummet, förr än deras far stigit upp från bordet, lät jag dem dröja. 
<sec/>
– Vi ha ju slutat frukosten för längesedan. Sådant tal är enfaldig formalism. Gå nu, pojkar, och spara mig anledning att hvad er beträffar alltjämt behöfva grubbla öfver betydelsen af ordet chagrin. Fast Gud skall veta ... 
<sec/>
Han gjorde en otålig rörelse med handen och satt tyst, till dess gossarna och deras informator lämnat rummet. 
<sec/>
Då framtog han åter den blå anteckningsboken, lade den framför sig på bordet och sade: 
<sec/>
– Nu är jag beredd, ifall min herre behagar börja. 
<sec/>
Gjörwell började och visste så väl att sysselsätta sin värd, att denne ej på flera timmar kom i tillfälle att gifva utbrott åt sitt dåliga lynne, helst Gjörwell påminte om att det i dag var sista gången under denna sammanvaro, som de arbetade tillsammans. 
<sec/>
– Hur så? frågade öfverstelöjtnanten hastigt. 
<sec/>
– Därför att jag redan i morgon måste återvända till staden för att där få bättre tillfälle att noggrannare genomgå planen och delvis omändra den. 
<sec/>
– Jag har sökt bereda min ärade gäst all önskad ro, utbrast öfverstelöjtnanten häftigt, men för det Anckarströmska lynnet, den äldres såväl som de yngres, har jag väl inte tillräckligt fredat min väns sensibla och ömtåliga sinnelag, och detta är väl orsaken hvarför han inte längre vill stanna hos oss. 
<sec/>
– Jag har sannerligen intet haft att beklaga mig öfver, hvarken i detta eller något annat afseende, jag har endast rönt välvilja af min vän och värd och förtroende och tillgifvenhet af dess söner, för hvilkas framtid och välgång jag hyser det största intresse. Men i staden har jag tillgång till egen och andras boksamlingar, något som inte här står mig till buds, då ju Lindö bibliotek ännu är i sin början. Så snart jag väl har planen färdig, återkommer jag på ett par dagar hit, och om herr öfverstelöjtnanten då ännu står fast vid sitt beslut om detta dyrbara verks utgifvande, kunna vi komma öfverens om arbetets fördelning och villkor och teckna ackord för våra personer. 
<sec/>
– Och våra hus, inföll öfverstelöjtnanten hastigt, ifall något dödligt skulle hända endera af oss, innan verket har nått sin fullbordan. 
<sec/>
Han hade rest sig upp från bordet och gick fram och åter i rummet. 
<sec/>
– Det blir tomt för mig, när min herre reser, sade han plötsligen, det är godt att ha ett fridsamt element i detta hus. Hvarken jag eller mina gossar äro fridsamma, fast jag lägger band på mig och tvingar dem att bemästra sig. Deras informator är visserligen en fridsam, men också en trumpen man, de öfriga medräknas inte. Men hvad jag ville säga är detta, att jag har haft godt af min väns besök, och om jag har felat i häftighet eller annars, så hoppas jag, att min vän öfverser med mig. 
<sec/>
Han tog Gjörwells hand och kramade den hårdt. Därpå sade han lika abrupt: 
<sec/>
– Förlåt, jag är ur jämvikt i dag, jag har tillbragt hela natten i mitt laboratorium, och jag återvänder nu dit. Jag önskar, att min vän också sysslade med alkemien, så att jag hade någon att förtro mig till i denna sak. 
<sec/>
Gjörwell ruskade på hufvudet och smålog. 
<sec/>
– Jag är en bokmal och förstår mig inte på kemiska experiment. 
<sec/>
– Om jag kunde förmå Jacob Jan att ägna sig häråt. Hade jag blott tålamod och han intresse, skulle det säkerligen gå. Jag gör mig ofta förebråelser öfver att jag inte använder tiden till att också sätta honom in i detta, som jag har försökt göra med de andra inrättningarna. Jag tänker göra Lindö till ett fideikommiss åt honom, och om han inte skall få alltför många bekymmer för att uppehålla de patriotiska inrättningar jag här har grundat, måste han fortsätta de alkemistiska experimenten. Jag har, som min vän vet, redan lyckats framställa en liten guldklimp, och det som har lyckats en gång i mindre skala, måste lyckas sedermera i större, om inte för mig så för honom. 
<sec/>
– Vågar jag, eftersom herr öfverstelöjtnanten ger mig det dyra namnet af vän, säga ett varningens ord: gif inte Jacob Jan denna uppgift i arf. 
<sec/>
– Hvarför inte? utbrast öfverstelöjtnanten häftigt och svängde sig om på klacken, så att han blef stående midt framför Gjörwell, som han mätte med blixtrande ögon. 
<sec/>
Gjörwell kände sig högst försagd, men ansåg det i alla fall vara sin plikt att säga: 
<sec/>
– Därför att jag önskar, att Jacob Jan skall bli en lycklig människa. Guldmakeriet gör ingen lycklig. 
<sec/>
– Därom kunna åsikterna vara högst delade. 
<sec/>
– Och betänk, att gossen blott är tretton år – – –  
<sec/>
Innan Gjörwell hunnit säga något mera, var öfverstelöjtnanten ur rummet. Strax därefter såg han honom gå öfver gården mot laboratoriet. Hunnen halfvägs blef han stående och ropade med dundrande röst: – Jacob Jan! 
<sec/>
Jacob Jan kom utspringande ur läsrummet. 
<sec/>
Öfverstelöjtnanten gaf Jacob Jan en befallning, som Gjörwell ej hörde, och inom några ögonblick följde han efter sin far till laboratoriet. 
<sec/>
– Det går aldrig väl, tänkte Gjörwell bekymrad. 
<sec/>
Det hade heller inte gått väl. Vid middagen, då alla väntade på värden, syntes ej Jacob Jan till, och på Gjörwells förfrågan till Björkegren skakade denne på hufvudet och sade: 
<sec/>
– Han sitter i arrest på laboratoriet och skall sitta kvar öfver natten. Öfverstelöjtnanten säger, att han med vilja drumlat därinne med något, jag vet inte hvad, och förstört åratals arbete för honom. 
<sec/>
– Kan man inte lägga sig ut för gossen? frågade Gjörwell ängsligt. 
<sec/>
– Det tjänar ingenting till, det förvärrar bara eländet. 
<sec/>
– Hvem skulle trott något sådant efter den sköna och fridsamma gårdagen? 
<sec/>
– Jag, svarade Björkegren med ett bittert småleende. 
<sec/>
De talade mycket sakta för att ej gossarna skulle uppfatta hvad de sade. Björkegren tillade: 
<sec/>
– Sådant får man vara beredd på. I det här huset vara friden och lugnet inte längre än en dag, högst två. Och det har ändå varit en ovanligt lugn och fridfull tid denna senast förflutna. Lycklig den, som får resa i morgon. Jag önskar, jag kunde medfölja. 
<sec/>
– Min gode Björkegren måste tåla sig och härda ut för de stackars gossarnas skull, sade Gjörwell. Öfverstelöjtnanten är en sjuk, men ingalunda en ond man, det har min vän själf erkänt. Och han har bedt, att jag skall intressera mig för hans gossars uppfostran. Det bästa jag kan göra härför är, att jag besvär deras utmärkte informator att inte öfvergifva dem. Hur tillbringar Jacob Jan en sådan här arrestdag? 
<sec/>
– Han sitter och stirrar framför sig och förbittrar sitt sinne. Sysslolöshet är inte bra för honom, och det dröjer en rundlig tid, innan jag efter en sådan här extra hård behandling får honom uppmjukad. Skada att afresan sker redan i morgon. Ingen har kunnat inverka på honom som min herre, och det är synd om den hetlefrade och tungsinte gossen, som inte har de andras lätta sinne. 
<sec/>
– Möjligen kunde jag ändå få öfverstelöjtnant Anckarström öfvertalad att efterskänka straffet. Ånej, det går nog inte. 
<sec/>
Han kom till denna slutsats, då hans värd inträdde i salen och han mötte allvarsblicken från de dystra ögonen. 
<sec/>
När Gjörwell följande dag satte sig i vagnen för att afresa från Lindö, fick han inte taga afsked af Jacob Jan, som ej velat bedja om förlåtelse och därför fått sitt straff ökadt med ännu en dags arrest. 
<sec/>
Då vagnen körde förbi laboratoriet, reste Gjörwell sig upp för att nicka ett farväl till sin käre Jacob Jan. Men han syntes ej till i fönstret, och Gjörwell såg hur han satt med ryggen vänd åt vägen och ej rörde sig ur fläcken, medan vagnen rullade förbi. 
<chapter/>
<chaptername>Kap05</chaptername>

<chaptername>V.</chaptername>
uppfostran. 
<sec/>
Så snart ett bud från Lindö denna höst och vinter var inne i staden, medförde det bref från öfverstelöjtnant Anckarström, från Jacob Jan och informator Björkegren med ängsliga förfrågningar om assessor Gjörwells hälsotillstånd. Gjörwell hade efter hemkomsten fallit i en svår och långvarig sjukdom, och det dröjde flera månader, innan han åter var i stånd att arbeta. Då sjukdomen var som svårast, besvarades dessa vänliga förfrågningar af fru Brita-Nora, som ej hade tid att skrifva långa bref, men alltid fann tillfälle omnämna, att hennes Gjörwell under feberyrseln jämt talade om Lindö och sina kära vänner där. Nu under tillfrisknandet var han svår att afhålla från arbetet på encyklopedien, och han arbetade och läste korrektur i trots af läkarens förbud. Gjörwell hade också tillsagt henne skrifva till herr öfverstelöjtnanten och säga, att han i tankarna höll på att utarbeta en plan rörande de unga herrarna Anckarströms uppfostran och att denna med det snaraste skulle skickas till herr öfverstelöjtnanten för hans närmare begrundande. 
<sec/>
Ett par veckor senare skref Gjörwell själf. 
<sec/>
»X:sti Himmelfärdsdag den 16 maj 1776. 
<sec/>
Det är nu i dag netto ett år sedan, då jag första gången var på Lindö, och jag kan ej begå minnet af denna dagen bättre än att uppsätta och öfversända närl. tankar rörande mina kära Anckarströmars uppfostran. Min bäste herre behagar nog öfverlägga med sig själf, så få vi sedan resonera hvar punkt igenom och stadga en plan för det tillkommande. 
<sec/>
Om lexikon skrifver jag denna gång ingenting, ty jag spar allt till muntlig konferens i nästa vecka; och när jag då uppvaktar, har jag med mig korrektur på Lit. B. och på nya kungörelsen samt manuskriptet till hela Lit. C. Då mera. 
<sec/>
På torsdag morgon är jag färdig, Gud vill, att resa härifrån. Mig skedde väl en särdeles plaisir, om vår käre Björkegren finge göra mig sällskap ut; dock hur det passar sig bäst på Lindö. Ack, hvar ville jag hellre vara under mina få hvilodagar än på Lindö! Vill ock be därom att få tillbringa af dem där så många, som kunna bestås på en lexikograf och journalist. 
<sec/>
Tackar ödmjukast för manuskriptets så skyndsamma återsändande. Hälsa min Carl Ulrik, ett älskvärdt barn, från mig och tacka honom för dess kära rader. Jag står i ringa korrespondens med Noblessen, och när jag skickat dupletter och tripletter af vapen, har jag trott ej flera behöfvas. Men gärna vill jag utsända alla dem jag får. 
<sec/>
Min egen Jacob Jan skall också hälsas till tendrement, min lilla Gösta icke heller förgätandes. Alla mina hälsa. Gud bevare min egen herre och vän.» 
<sec/>
Gjörwell var ännu så matt efter den envisa sjukdomen, att han måste lägga sig en stund och hvila, innan han orkade genomgå den skrift, som skulle medfölja brefvet. Om han ej föresatt sig, att den just i dag skulle afgå såsom vittnesbörd om hans minnesgodhet och tacksamhet mot öfverstelöjtnant Anckarström, som han visste att han på detta sätt bäst skulle glädja, hade han säkerligen uppskjutit härmed. Som det nu var, hade han hela morgonen sysslat med detta, och det återstod blott att genomgå det skrifna. Budet skulle komma och hämta brefvet klockan tre. Det var ingen tid att försumma. Gjörwell satte sig till rätta i armstolen, vecklade upp det stora arket och började att med halfhög röst läsa: 
<sec/>
Tankar 
<sec/>
Rörande Herrar Anckarströms uppfostran. 
<sec/>
Han hade läst en stund, då någon kom in i biblioteket utan att först knacka på dörren. Det var fru Brita-Nora med frukostbrickan. 
<sec/>
Hon satte den ifrån sig på bordet. 
<sec/>
– Nej, men min käre Gjörwell, arbetar du alltjämt, fast doktorn förbjudit det. Du har ju blodet åt hufvudet, och din hand bränner. Inte går det an. 
<sec/>
– Visst går det an. Det är intet arbete. Se hit. 
<sec/>
Fru Brita-Nora hytte med den lilla knutna handen åt honom. 
<sec/>
– Du måste åtminstone äta en smula, innan du fortsätter. Dessa Anckarströmar ta lifvet af dig. Jag vånne du aldrig sett dem. De ha totalt förhäxat dig. Du sjuknade in under öfveransträngningen med faderns lexikon, och när jag nu ändtligen har dig på bättringsvägen, skaffar sönernas uppfostran dig ett recidiv på halsen. 
<sec/>
– Om en halftimme måste detta vara färdigt. Nå, vill Brita-Nora prompt göra någon nytta, så kan hon läsa högt det här, medan jag spisar min frukost. Jag har hunnit till punkt fem. Börja där. 
<sec/>
Gjörwell lutade sig tillbaka i armstolen och slöt ögonen af mattighet. Men fru Brita-Nora läste ej, förrän hon såg honom knacka hål på ägget och bita i den påbredda smörgåsen. 
<sec/>
Då började hon med stort allvar: 
<sec/>
»5) Fäderneslandets historia bör framför allt läras. Sedan man lagt grund med någon kort kronologisk uppränning för att däraf minnas hufvudepokerna och kungaätterna, bör Lagerbrings sammandrag väl flera gånger läsas igenom. Däraf lära de, både att känna det pragmatiska i vår historia eller orsakerna till händelserna och deras naturliga följder för nationen och att blifva goda svenska medborgare, när de få lära hvad som förorsakat rikets fall eller flor alla tidehvarfven igenom. En svensk statskunskap utkommer framdeles, uppsatt i samma ändamål, och bör då lika uppmärksamt studeras. Uppränning till utrikes historien, både den gamla och den nyare, finnes i Bergklints sammandrag. Framdeles bör den förklaras utur vidlyftigare handböcker. Bassers – 
<sec/>
Gjörwell ropade till: 
<sec/>
– Håll! Står där Bassers? Det skall vara Bussers. 
<sec/>
Fru Brita-Nora trutade med munnen, spärrade upp näsborrarna på den lilla uppnäsan, lade hufvudet på sned och knep ihop ögonen till en forskande blick. 
<sec/>
– Jo, jo, Gjörwell. Det står Bussers. Alldeles rätt. Förlåt mig, jag slarfvade. Det skall inte hända vidare. Således – Nej, Gjörwell, det här namnet kan jag alldeles inte tyda. Det har du skrifvit på kinesiska. 
<sec/>
Gjörwell smålog. – Hvem är det som säger, att min skrift liknar de kinesiska bokstäfverna på teburkarna? Gif hit, skall jag bättra på det där fatala ordet. Men nu får lilla Brit-Nosen inte läsa mera, hon förvillar mig med sina anmärkningar. Tag hit! 
<sec/>
Gjörwell drog det stora papperet till sig och läste mumlande igenom det. Än rättade han eller tillade något, än satte han en punkt eller ett semikolon. 
<sec/>
Fru Brita-Nora stod och såg ogillande på, tills Gjörwell sade: 
<sec/>
– Nu är det slut och, efter hvad jag kan se, ganska rätt. 
<sec/>
– Det var då för innerligt väl, utbrast hans hustru. Och så tar jag det här brefvet och förseglar det och skrifver utanskrift till öfverstelöjtnanten. Jaså, det skall du också själf besörja. Men se’n nu allt detta är gjordt, min käre Gjörwell, lägger du dig beskedligt här på soffan och hvilar dig. Hur är det en vis man afslutar sina Tankar rörande Herrar Anckarströms uppfostran? Jag har lärt mig det utantill: 
<sec/>
»Hvilostunder rekommenderar jag slutligen äfven så högt som sinnesmöda och ett oafbrutet hängande öfver boken.» Lägg nu ner den där boken och sträck själf ut dig, säger jag. Och så breder jag denna kappa öfver dig och drar ner rullgardinerna, solen ligger ju rakt i ögonen – – –  Och så somnar du in som ett snällt barn, min käre Gjörwell. 
<sec/>
Hon kysste honom på pannan och smög sig på tåspetsarna och med fingret på mun småleende ut ur rummet. 
<chapter/>
<chaptername>Kap06</chaptername>

<chaptername>VI.</chaptername>

<chaptername>En besökande från Lindö.</chaptername>

<sec/>
Några dagar senare var det åter bud från Lindö inne i staden. Och som vanligt tittade Sven upp till Gjörwells, där han alltid blef bjuden på middag eller en kopp kaffe, som det nu bar till. Denna gång medförde han muntliga hälsningar från öfverstelöjtnant Anckarström med förfrågan om han säkert kunde räkna på att assessor Gjörwell nästa torsdag ämnade sig ut, i hvilket fall skjuts skulle skickas in till staden på onsdagen för att tidigt torsdag morgon återvända till Lindö med herr assessorn. Sven hade mycket svårt att använda Gjörwells nya titel, men som han blifvit strängeligen befalld att göra detta, underlät han det ej. 
<sec/>
Gjörwell skickade tillbaka ett muntligt svar, men skref med posten till Björkegren: 
<sec/>
»Söndagen den 19 maj 1776. 
<sec/>
Nu, min bäste Björkegren, måste ett par ord skrifvas. Jag har i dag njutit för första gången den milda, den välgörande årstiden till godo; det vet jag, min vän har ock gjort på Lindö. Det hoppas jag vi tre skola ock samfälldt göra om ett par dagar, ty jag har begärt herr öfverstelöjtnantens tillstånd att om torsdag få komma ut och vara hos er, mina kära vänner, öfver pingsthelgen, ja, jag har ock vågat be om herr Björkegrens goda sällskap under vägen dit ut. Få se, hvad som beviljas. I torsdags begick jag årsminnet af mitt första besök på Lindö medelst några tankars uppsättande rörande våra kära Anckarströmars studier. Jag sände dem samma dag och förmodar, att herr öfverstelöjtnanten kommunicerar dem med min herre. Dock skola vi väl samfälldt först öfverlägga om hela detta edukationsverk, innan nya systemer kunna vidtagas. Dock mera härom munteligen. 
<sec/>
Till min Jacob Jan skickas de ömmaste hälsningar. Flera och mera tager jag med mig själf. Dessa kära barnen älskar jag obeskrifligt högt; jag älskar dem af allt mitt hjärta. Omfamna dem på mina vägnar. Låt Jacob Jan alltid läsa stycken utur mina bref. 
<sec/>
I dag har jag varit och är ganska lycklig. 
<sec/>
Den sköna morgonstunden har jag tillbragt nästan ensam och i sällskap med min Calle uti Kungsträdgården; där andats vårens lif, skådat naturens första prakt, ånyo hört fåglarnas glada kväden. Jag satt där emot solen, uppfylld af goda känslor, af känslor dem religionen tillika helgade. Umgåtts sedan med goda vänner, min hederlige svåger Herman, min beskedlige baron Silfverhielm, läst under mycken stillhet uti mina Söndagsböcker, skrifvit uti min enskilde dagbok, skrifver nu dessa rader och sitter rättnu till bords med de mina. Under allt detta äro dock tankar och hjärta som oftast på Lindö. Gissa hos hvem? Låt Jacob Jan ock gissa. Låt si! Att ni ock gissat rätt. Huru gärna hör jag er till, huru gärna är jag hos er. 
<sec/>
Gjörwell.» 
<sec/>
Det var en stor undran hos Gjörwells om herr Björkegren skulle få komma eller ej. Gjörwell hade själf inte mycket hopp om att hans åstundan skulle beviljas, helst öfverstelöjtnanten nyligen haft en svår attack af sin sjukdom och humöret sades vara därefter. Men fru Gjörwell hade härom natten haft en dröm, som i drömboken uttyddes med »att det skulle komma ett kärt besök till huset», och ställde i följd häraf om en god middag med herr Björkegrens favoriträtter till onsdagen och tog fram brudlakanen ur linneskåpet. Ty om det kära besöket, nämligen herr Björkegren, kom, skulle det bäddas för honom öfver natten på Gjörwells soffa i biblioteket. 
<sec/>
På onsdagsmiddagen stod Gjörwell i det öppna matsalsfönstret och såg neråt gatan. Alla tre barnen voro med honom i fönstret, och Calle lutade sig så långt fram, att hans far måste hålla honom i rockskörtet för att han ej skulle falla. 
<sec/>
– Syns inte skjutsen från Lindö till, så få vi väl sätta oss till bords, ropade fru Brita-Nora till dem från stickbågen, där hon satt och stickade på ett brokigt sitstäcke. 
<sec/>
– Kunna vi inte vänta ännu några minuter? frågade Gjörwell tillbaka utan att vända sig om. Du brukar ju vara sanndrömd, Brita-Nora, och när det således alldeles säkert kommer en kär gäst till huset, få vi väl vänta med middagen, helst vår gode Björkegren sätter värde på en sådan uppmärksamhet. 
<sec/>
– Nå, som du vill, min vän, då vänta vi tio minuter, men inte längre. 
<sec/>
– Hvem vill passa på tiden på pappas klocka? frågade Gjörwell och lade den stora silfverrofvan, som han tagit fram ur byxsäcken, på fönsterbrädet framför sig. 
<sec/>
– Det vill jag, söta far, ropade Stafva. 
<sec/>
– Pass noga på. Annars få vi bannor af söta mor. 
<sec/>
Carl och Brite-Louise lutade sig långt fram ur fönstret, och allesammans lyssnade uppmärksamt, hvar gång vagnsbuller hördes på den tysta gatan. 
<sec/>
– Nej, det var bryggarvagnen. 
<sec/>
– Nå, nå, barn. Var inte en sådan yrhätta, Brite-Louise. Det där är en kärra, det kan du väl höra. 
<sec/>
– Den där kommer inte hit, den viker af neråt gränden. 
<sec/>
– Nu är det bara tre minuter kvar, ropade Stafva. 
<sec/>
– Ja, men där kommer ju också Lindövagnen, jublade Calle. 
<sec/>
– Ja, mycket riktigt. Nå, söta mor, som fick rätt nu som alltid. Det är Lindövagnen, och Sven sitter på kuskbocken. 
<sec/>
– Men sitter också herr Björkegren inne i vagnen? 
<sec/>
– Visst gör han det, eftersom vagnen kommer hit. Nej, hvad ser jag! Det var en syrpris! Aldrig i mitt lif har jag blifvit så förvånad. Det är Jacob Jan, som sitter i vagnen. Spring ner allesammans och möt honom! 
<sec/>
– Goda pappa med! 
<sec/>
– Ja visst, ja visst, min pulla. Nej, hvad jag blef glad! 
<sec/>
Gjörwell tog sina småflickor, en vid hvardera handen. Calle hade redan hunnit rutscha nerför trätrappans räcke och stod i porten, då vagnen körde in på gården och Jacob Jan hoppade ur. 
<sec/>
– Nej, min käre gosse, så roligt detta var! ropade Gjörwell och slöt honom i sin famn. Det var det käraste sällskap din gode far kunde skicka mig. En sådan öfverraskning! Det här är Calle, och det här är Brite-Louise, och det här är lilla Stafva, det kan du väl förstå. 
<sec/>
Carl bugade sig, och småflickorna nego för Jacob Jan, som blef mörkröd af blyghet och stelt bugade sig för de Gjörwellska barnen. Men då deras far åter famntog och kramade honom, kysste han gång på gång häftigt den faderliga handen. 
<sec/>
Så vände han sig tvärt till drängen och sade i en ton, som starkt påminde om faderns. 
<sec/>
– Nu skall du sätta in hästarna på vanliga stället och komma hit tillbaks i morgon – hur dags – det får farbror Gjörwell bestämma. 
<sec/>
– Klockan åtta, om du vill, så äro vi framme i god tid. 
<sec/>
– Klockan tio minuter före åtta skall du vara här. Och sköt väl om hästarna, och se till skorna. Blacken haltar lite på vänstra bakbenet. Kör nu! 
<sec/>
Gjörwell skrattade. 
<sec/>
– Jag märker, att du inte hela vägen från Lindö suttit inne i vagnen, Jacob Jan. 
<sec/>
– Nej, farbror Gjörwell. Jag har kört, ända tills vi kommo till tullen. 
<sec/>
– Ville du inte köra ända hit fram? 
<sec/>
– Jo vars. Det ville jag visst. Men Sven sade, att vi måste komma in som herrskapsfolk till Stockholm. Herrskapet skulle sitta inne i vagnen, sade han. 
<sec/>
– Och när Sven proponerade det, så hoppade du flux ner och satte dig i vagnen. 
<sec/>
– Nej, det gjorde jag inte. Inte förrän han påstod, att om nådig öfverstelöjtnanten skulle få höra talas om att vi inte på herrskapsvis rest igenom staden, så skulle Sven få skam och ovett. Det ville jag inte skaffa honom. Och han måste ju göra som jag befaller honom. 
<sec/>
– Det var rätt tänkt, min gosse. Nej, att jag ändtligen har dig här med de andra barnen! Och Gjörwell lade smeksamt sin arm om Jacob Jans hals och förde honom upp för de knarrande trätrapporna och in i förstugan, där en liten förgylld spegel hängde öfver konsolbordet. 
<sec/>
Jacob Jan såg sig flyktigt i glaset. Han rätade på det enkla spetskråset, som lyste upp den grofva hemväfda dräkten. Han tog pudervippan och ökade på pudret i sitt hår, ty vinddraget uppe på kuskbocken hade varit starkt. Han kände efter om hårpungen satt rätt och försökte knyta om den svarta taftsrosetten, hvarmed den var ombunden. 
<sec/>
Jacob Jan gjorde inga jämförelser, men Gjörwell gjorde dem i hans ställe, då han såg dessa fyra barns spegelbilder bredvid hvarandra. 
<sec/>
– Stackars gosse, tänkte han, det märks på honom, att han ingen öm moder har. Men högt sade han: 
<sec/>
– Brite-Louise kan hjälpa Jacob Jan att knyta hårbandet. Brite-Louise är mycket förtjust att få knyta hårband och är mycket bedröfvad öfver att söta far intet har. Det har Jacob Jan vanligtvis heller inte, skall jag tala om för dig, min flicka. Också han bär fritt hängande, opudradt hår, men i dag, för stadsresan, förmodar jag, har han det bundet. 
<sec/>
Men det var allt det dummaste Gjörwell kunde hitta på att säga för att få barnen närmare bekanta med hvarandra. 
<sec/>
Jacob Jan ryckte häftigt till och drog sig några steg tillbaka, och Brite-Louise blef blodröd och sprang sin väg. 
<sec/>
– Låt vara, låt vara, min gosse. Du är bra som du är, och är det något fel på dig, så finns det en därinne, som kan rätta på det i en handvändning. Men vi få inte låta henne vänta längre med maten, för det tycker hon inte om. 
<sec/>
Åter lade Gjörwell sin arm om Jacob Jans hals och förde honom in i matsalen. 
<sec/>
– Det här är min käre Jacob Jan Anckarström, presenterade han. 
<sec/>
Fru Gjörwell satte soppskålen från sig på bordet, räckte gossen sin hand och sade: – Hjärtligt välkommen till oss, min unge herre. Det är ett oändligt kärt besök för min gode Gjörwell. 
<sec/>
Jacob Jan kysste på hand och sade ett sakta: – Tackar så mycket. 
<sec/>
– Hon har dukat för dig mellan oss båda, utbrast Gjörwell förtjust. Se här din plats, min käre Jacob Jan. Lilla Stafva läser bordsbönen. 
<sec/>
Hon läste den vackra, enkla herrnhutiska bordsbönen högt och tydligt, och då hon sade amen, bugade sig Gjörwell och Carl, och fru Brita-Nora och flickorna nego andäktigt. 
<sec/>
Jacob Jan glömde att buga sig. De hade hemma på Lindö en tafla af en holländsk mästare, och Jacob Jan tyckte, då han blickade ut öfver middagsbordet, att den taflan fått lif. Husfadern och husmodern, som med sina barn stodo omkring det dukade bordet, voro alldeles lika Gjörwell och hans hustru. Där voro också tre barn, två små flickor och en liten gosse, och den yngsta flickan läste till bords som Stafva nu. Också bordet var likt det på taflan, fast här stodo en bukett af ängsblommor, en geléskål och en bakelsetallrik midt på bordet, i stället för de granna silfverstakarna och faten med de stora röda humrarna och frukterna, som funnos på taflan. 
<sec/>
Ja, farbror Gjörwell med sitt fritt fladdrande hår och sitt strålande glada och lyckliga ansikte och fru Gjörwell med den blå klänningen och det korslagda hvita halsklädet och de små söta flickorna, som sågo ut som dockor i sina blommiga kattunsklänningar, och Carl i sin sammetskolt med den breda spetskragen, alla påminte om taflan därhemma. En figur som hans egen, en gosse i grå vadmalsdräkt, fanns ej på taflan, och därför tänkte han ej på sig själf, men desto mera på hur fritt solen strömmade in i rummet och lyste på de hvita gångmattorna, på den stora stickbågen med det granna täcket och på det dukade bordet. Kanariefågeln i buren vid mellersta fönstret sjöng och drillade allt högre och högre, ju lifligare bordssamtalet fördes, ty här pratades vid bordet högt och gladt, och alla talade fritt med hvarandra, stora och små. 
<sec/>
Fru Brita-Nora lade för, och Gjörwell frågade Jacob Jan hur det smakade honom efter landsvägsresan. 
<sec/>
– Mycket bra, svarade Jacob Jan och rodnade. 
<sec/>
Han var ej van att tala vid middagen, och han häpnade, då Calle sträckte fram sin tallrik och bad söta mor om mera soppa. 
<sec/>
– Och nu får du berätta för oss hur det kom sig, att du fick följa med vagnen, min kära Jacob Jan. Men du äter ju ingenting. Be vår goda mamma, att hon lägger för dig ännu en klimp. 
<sec/>
Jacob Jan kunde inte förmås att räcka fram tallriken till fru Brita-Nora, men Gjörwell gjorde det i hans ställe. 
<sec/>
– Två klimpar åt Jacob Jan, söta mor. Får han två klimpar, så växer han genast, antingen på bredden som vår Calle eller på längden som Brite- Louise. 
<sec/>
Barnen skrattade hjärtligt, och kanariefågeln blef alldeles vild och sjöng och drillade så högt, att man knappt kunde höra hvarandra. 
<sec/>
– Nå, du talade aldrig om hur det kom sig, att du fick fara in till staden och hämta mig, min käre gosse. Bad du om detta? 
<sec/>
– Nej, farbror Gjörwell, det gjorde jag inte. 
<sec/>
– Var det din far, som själfmant – – Har han varit mycket illa däran? 
<sec/>
– Ja, det har han. Vi trodde, att han skulle dö. 
<sec/>
– Var det, medan jag själf var som sjukast? 
<sec/>
– Nej, farbror Gjörwell var då utom fara, och det gladde honom oändligt att veta, sade han. 
<sec/>
Alla sutto tysta och hörde på hvad Jacob Jan hade att berätta. Också kanariefågeln hade tystnat. Denna stillhet och den allmänna uppmärksamheten ökade Jacob Jans blyghet. 
<sec/>
– Det var i går afton han kom till mig och sade: »Jag vet. att din goda farbror Gjörwell önskat att se dig hos sig. Du kan följa in med vagnen i morgon och hämta honom hit ut på torsdagen.» Och så sade han – Jacob Jan tvärtystnade och rodnade – ack, det har jag totalt glömt bort. Han sade: »Och du skall hälsa assessor Gjörwell och hans goda hustru hjärtligt från mig.» Jag ber om förlåtelse, att jag totalt glömt framföra denna hälsning. 
<sec/>
– Du glömmer hvad värre är, du glömmer att äta, Jacob Jan, och det förlåter min goda hustru dig aldrig. Jag hoppas, att herr Björkegren har uppfostrat dig till att tycka lika mycket om surstek, som han själf gör. 
<sec/>
– Och som jag, min goda pappa, ropade Brite- Louise. 
<sec/>
– Och som du och du och vi allesammans. Nå, barn, hvad tycka ni, att vi skola roa Jacob Jan med i eftermiddag? För det första visa vi honom hur vi ha det. Det är inte så stort utrymme som på Lindö. Vi ha intet blått förmak, inte någon röd kammare eller något förmak på andra sidan, lika litet som någon grön kammare eller något rum som ert gamla kabinett eller nya kabinett, utan söta mor och barnen få hålla till i matsalen och jag i biblioteket. Men det är präktigt, inte sant, Jacob Jan? Hvad säger du om så många böcker, Jacob Jan? Och se på mina blommor också, du må tro, att jag är stolt öfver den här Christi bloddroppe och öfver mitt lavendelträd. Är inte mitt orangeri nästan lika präktigt som orangeriet på Wäsby? 
<sec/>
– Jo, farbror Gjörwell, nog tycker jag bättre om detta. 
<sec/>
– Jag också, min gosse. 
<sec/>
– Det där är ett bra vackert porträtt af fru Gjörwell, sade Jacob Jan och blef stående, försänkt i dess betraktande. Hvem har målat det? 
<sec/>
– Ser du, Brite-Louise, att Jacob Jan förstår sig på taflor. Han ritar snällt landskap och figurer ur sin inbillning liksom du. Brite-Louise skall visa dig sina ritningar, för ser du, Jacob Jan, Brite-Louise ritar också. Och Calle med, men lilla Stafva ritar inte, hon skrifver bara vers. Ja, mästaren till fru Gjörwells porträtt har ännu inte något namn, men han håller på att skaffa sig ett. Ser du, min gosse, jag har inte råd att låta mina kära afkonterfejas af erkända mästare, det får bli sedermera, när alla tre barnen äro försörjda. 
<sec/>
– Den här taflan föreställer väl farbror Gjörwells far? Jag ser en tydlig likhet. 
<sec/>
Gjörwell svarade hvarken ja eller nej på denna fråga. Han såg med en kärleksfull blick upp på porträttet och sade: 
<sec/>
– Taflan föreställer öfverstelöjtnant Christoffer Ehrensparre, min välgörare och fosterfar. 
<sec/>
Jacob Jan rodnade. Så snart han hörde orden fosterfar och fosterson, tänkte han på Wilhelm Ankar och Johannes därhemma. Något i Gjörwells sätt att besvara frågan sade honom, att han måste nöja sig med det besked han fått, helst denne strax därpå pekade på kungens porträtt och sade: 
<sec/>
– Det här är detsamma som ni ha på Lindö. Jag älskar detta porträtt af vår nådige konung. 
<sec/>
– Det gör också jag, svarade Jacob Jan allvarligt. Han ser för innerligt god ut. 
<sec/>
– Han ser ut som han är, min käre gosse. Den här bilden i kröningsdräkt har du väl ännu inte sett. Den är ståtlig, inte sant, ett riktigt mästerverk af vår Pasch den yngre. Och här har du vår fromme doktor Luther. Och det här är kung Gustaf den förste, hvilka bägge store män jag har att tacka för min dels borgerliga, dels tankefrihet. 
<sec/>
– Ja, jag känner igen gamle kung Gösta, fast jag aldrig har sett detta porträtt. Jag tycker om det. Han ser ut som en kung skall se ut, fast han inte liknar vår kung. 
<sec/>
– Gustaf den tredje kommer kanske att likna Gustaf Wasa, då han blir så gammal som han. Det får jag väl knappt upplefva, jag är femton år äldre än vår kung, men du och du och du och du, hoppas jag. 
<sec/>
– Hur gammal tror min goda pappa, att kung Gösta är på den taflan? frågade Brite-Louise ifrigt. 
<sec/>
– Vi skola antaga, att porträttet är från hans dödsår, och du vet väl hur gammal han var, då han dog. 
<sec/>
– Han var född 1495 eller 1496 och dog 1560, inföll Jacob Jan hastigt, således var han sextifyra eller sextifem år, när han dog. 
<sec/>
– Vänta, så skall jag räkna ut hur gammal jag är, då vår kung är sextifyra år. Får jag låna söta fars plån? 
<sec/>
– Det kan jag räkna ut i hufvudet, utbrast Calle ifrigt. 
<sec/>
– Och räkna med detsamma ut hur gammal Jacob Jan är, då vår kung är lika så gammal som kung Gösta på taflan. 
<sec/>
– 1811, då Gustaf den tredje fyller sextifem år, fyller jag fyrtionio, svarade Jacob Jan prompt. 
<sec/>
– Det är fasligt mycket. 
<sec/>
– Ja, men betänk, Brite-Louise, då är du också gammal, och jag är då åtti år. Hur månne det ser ut i världen på den tiden? Men nu skola vi inte fundera på den saken, utan gå vidare. Här är vår sängkammare. Den är inte så stor som sängkammaren på Lindö, Jacob Jan, men där det finns hjärterum, där finns det också husrum. Och på vinden har Calle sin kammare och flickorna sin, också små skrubbar, mindre än den här sängkammaren till och med, bara ett par krypin för natten, och trappan är brant, som du ser. Visa du vägen, Calle. Det var rätt, Stafva, håll Jacob Jan i hand, det tycker jag om. 
<sec/>
– Det här är vinden, Jacob Jan, sade Stafva vänligt. Här är mycket mörkt om vintern, men jag är inte rädd. Mörkret är inte alls farligt, om man intet ondt gör. 
<sec/>
Men oaktadt denna tröstegrund och fast de voro så många, kände Jacob Jan, att Stafvas lilla knubbiga hand tog ett fastare tag om hans, medan de gingo tvärs öfver den stora vinden. 
<sec/>
– Och här bor jag, sade Carl och ryckte upp dörren till ett litet gröntapetseradt rum, så litet att de ej allesammans kunde gå in. Det rymde blott tältsängen, tvättstället och en stol, men i fönstergluggen stod en blommande geranium och i taket hängde en träbur med en kanariefågel. 
<sec/>
– Är ditt rum mycket större, Jacob Jan? frågade Carl. 
<sec/>
– Jag har inte något eget rum, jag ligger i samma rum som min far och mina bröder. 
<sec/>
– Tycker du det är roligt? 
<sec/>
– Nej, svarade Jacob Jan tvärt. Du har det bättre ställdt för dig, Carl. 
<sec/>
– Vi ha det också bra ställdt för oss. Nu skall Jacob Jan se vår kammare. Den är dubbelt så stor som Calles, men vi äro också dubbelt så många som han. Se, det här är min säng, och det här är Stafvas, och söta mor håller på att sticka ett nytt täcke till min säng, och sedan får Stafva ett alldeles likadant, och det här är mitt rosenträd och det här är Stafvas, och den där minsta grönsiskan är Stafvas och den största är min. Var så god och sitt ner, Jacob Jan. 
<sec/>
– Det var rätt, min flicka, att du är en artig värdinna. Visa nu Jacob Jan dina ritningar, Brite-Louise. 
<sec/>
Brite-Louise höll sin hand på Jacob Jans axel, då han beskådade hennes ritningar, och Calle hämtade in från sitt rum en planteckning öfver en park och en trädgård, som han visade Jacob Jan och som denne mycket beundrade. 
<sec/>
– Farbror Gjörwell, Carl skulle se trädgården på Wäsby, sade han slutligen. Men du tycker kanske inte om den holländska stilen, utan föredrager den fransyska. 
<sec/>
– Jag har inte sett någon holländsk trädgård i verkligheten, svarade Carl, och söta far har mest afbildningar af de fransyska. 
<sec/>
Lilla Stafva hade inte någonting att visa Jacob Jan, men hon kröp upp i hans knä och kysste honom på mun. 
<sec/>
– Jag tycker om dig, för du är så vacker, sade hon. 
<sec/>
På aftonen, innan familjen skildes åt, gingo de allesammans in i biblioteket för att se hur Jacob Jan skulle få det på pappas soffa. Det var den mest inbjudande bädd med de fina hvita hålsömslakanen och örngåttsvaren och det bästa täcket af rödt och hvitt kvistigt siden, det täcket som mor fått i present af mormor och som aldrig användes annat än vid högtidliga tillfällen. Gjörwell och Jacob Jan tänkte båda på halmsäcken och det grofva lakanet, som utgjorde Jacob Jans vanliga bädd, medan barnen satte stolar vid soffan för att Jacob Jan inte skulle falla ner och fru Brita-Nora tog elddonet och slog eld och tände ljuset för honom. Därpå sade de allesammans godnatt och gingo hvar och en till sitt. Men då Jacob Jan krupit ner i den mjuka, sköna bädden, kom fru Brita-Nora åter in. 
<sec/>
– Jag skulle se efter, att du släcker ljuset ordentligt, så att det inte osar, och så ville jag stoppa om dig täcket, som jag gör med de andra barnen, sade hon. Och om du vill, kan du sedan säga: godnatt, goda mamma! 
<sec/>
Då fru Gjörwell hade stoppat täcket om Jacob Jan, kysst honom på pannan och släckt ljuset med ljussaxen, så behändigt att inte det minsta grand skare blef kvar för att osa, hörde hon i mörkret några framhviskade ord, som liknade en snyftning. Hon förstod i alla fall meningen, ty hon svarade i sin vanliga raska och gladlynta ton: 
<sec/>
– Godnatt själf, min gosse. 
<sec/>
Då hon åter kom in i sängkammaren, slöt Gjörwell henne i sin famn. 
<sec/>
– Tack för Jacob Jan, sade han. 
<sec/>
 
<sec/>
Följande morgon vid åttatiden höll Sven med vagnen utanför assessor Gjörwells port. Assessorn steg först upp i vagnen och satte sig till höger på framsätet. Jacob Jan kastade en längtansfull blick mot kuskbocken. Han visste, att de Gjörwellska barnen och Fru Brita-Nora stodo vid det öppna matsalsfönstret och åsågo affärden, och han ville mer än gärna visa dem sin stora skicklighet i körkonsten. 
<sec/>
Några ögonblick stod han tveksam om hvilken plats han skulle välja. Som det mycket intresserade Gjörwell att iakttaga hur denna inre strid skulle sluta, satt han orörlig utan att yttra ett ord, tills Jacob Jan hastigt slog igen vagnsdörren, flög upp på kuskbocken och grep tömmarna. 
<sec/>
Uppe i fönstret vinkade fru Gjörwell och småflickorna med sina näsdukar. Calle hurrade. Gjörwell och Jacob Jan svängde hattarna till afskedshälsning. 
<chapter/>
<chaptername>Kap07</chaptername>

<chaptername>VII.</chaptername>

<chaptername>Om svenska kungars förtjänster.</chaptername>

<sec/>
»Stockholm den 19 Januari 1777. 
<sec/>
Min älskade Jacob Jan. 
<sec/>
Tro inte, att vår brefväxling upphört, därför att jag hälsade på Lindö under helgdagarna och slöt där gamla årets vänskap med ingående af en icke mindre uppriktig för det nya året. Tvärtom, jag förbindes till allt ifrigare uppmärksamhet på ditt bästa, sedan jag alltmera blir varse, huru väl du förtjänar densamma. Jag är dig utom dess svar skyldig för tvenne bref sedan förlidet år. Jag företager mig dock blott det ena denna gången att besvara. Det angår ett stort ämne, kanske oss för högt: ty det angår våre svenske konungar och hvilken af dem varit störst. Men efter du frågar, bör väl något svaras; hvadan jag ock vill säga dig min oförgripeliga tanke. Därom äro vi ense, att den kung är störst, som är sitt rike nyttigast, ty därföre är han konung. En kung, som skiljer sin ära från sitt folks lycksalighet, lyser väl i historien, men älskas icke i samma mån af medborgaren. Hvad nu våra konungar efter Gustaf I beträffar, så äga vi bland dem tvenne, hvar i sitt slag store. Vore det en människas lott att förbinda alla fullkomligheter, att förena alla nyttiga egenskaper, så borde vi kunna framvisa den hjälte på tronen, som varit lika stor i fred som i krig, så stor konung som god människa; då hade vi förmodligen kunnat framställa en Gustaf Adolf och en Carl XI i en person: då hade vi allt. Nu måste vi skilja dem åt. Hvar af dem var stor för sig, stor för sin tid. Gustaf Adolf hade ett större tänkesätt, Carl XI ett bättre förstånd; den förre ägde ett ädelmodigare hjärta, den senare följde uträkning i allt. Sitt fädernesland älskade de lika högt, lika oskrymtadt. Till dess försvar hade de bägge sina lif osparde. Den förre sträfvade dock ofelbart efter mer än rikets nödvändiga försvar, den senare åtnöjde sig med bibehållandet och förbättrandet af sina besittningar; den förre lefde för Europa, den senare regerade för Sverige, den ene förvärfvade länder, den andre befäste dem; den ene hade nödigt, efter ett inbördes krig, att hålla den större adeln vid godt lynne, den senare efter ett rådsvälde att kufva den. Hade Carl XI följt omedelbart på Gustaf Adolf, hade han ock ofelbart varit större, en äfven för sig själf lyckligare konung. Då hade inga medborgares tårar fuktat hans aska, då hade hans statskonst icke behöft inskränka honom blott inom hushållning och således skilja honom ifrån rikets naturliga bundsförvanter, en statskonst som väl bar sig under en så klok och stadig konung som han var, men som skulle nödvändigt leda riket till fall under en kung, som lefde mest för äfventyr, som blott tog råd af sin vilja. 
<sec/>
Men det torde icke vara rådligt att forska vidare i denna sak. Hvad konungar icke borde göra, få vi andra mindre göra. Vi böra ledas i allt af mycken eftertanke, höra sunda råd, veta att skicka oss efter tid och omständigheter. Gör så, min vän, och du blir ganska lycklig. Glöm ej min sista trägna förmaning om morgonen, då vi skildes åt. Din gode Far, som gjort så mycket för dig och som dig så högt älskar, blir nu åter vid tilltagande vinterdag mer plågad af sitt onda. Detta torde ock stundom ofreda hans sinne. Min käraste Jacob Jan, just då skall du som mest vara omkring din käre Far, visa honom ett gladt och förtroligt ansikte, förekomma i allt, vara omtänksam på allt, afböja allt. Ditt hjärta, din välmening äro ej här tillräckliga, gack i råd med din förståndige vän herr Björkegren. Märk noga på ditt uppförande, tro dig ej ännu alltför väl, tag den onda dagen med tålamod, den goda med tacksamhet, bär bägge med klokhet, så skola de bägge gagna dig. 
<sec/>
Så mycken historia, så mycken sedolära för denna gången. 
<sec/>
Nu ömma famntag, många kyssar till slut skickas dig af din gode 
<sec/>
Pappa.» 
<chapter/>
<chaptername>Kap08</chaptername>

<chaptername>VIII.</chaptername>

<chaptername>I Dödens skuggodal.</chaptername>

<sec/>
Jacob Jan behöfde väl den uppmuntran, som Gjörwells faderliga vänskap kunde skänka honom. 
<sec/>
Det var en svår vinter på Lindö. Öfverstelöjtnant Anckarströms sjukdom hade förvärrats, och det alltid kinkiga lynnet hade blifvit ännu mera oberäkneligt och fördystradt. Mer än någonsin hade han förnimmelsen af att tiden var alltför knappt tillmätt för det myckna, som ännu återstod honom att göra, och denna ohyggliga känsla ökade oron och rastlösheten till gränsen af förtviflan. Han tänkte på sina inrättningars fortbestånd. Han grubblade öfver sina söners framtida öde. Han talade med Gjörwell och bad honom åtaga sig det egentliga förmyndareskapet öfver de tre sönerna genom att hafva deras uppfostran om hand. Han nämnde ryttmästare Silfverbrand och häradshöfding Wallöf såsom Gjörwells medförmyndare. Dessa herrar hade lofvat honom att se till husets ekonomiska angelägenheter, och då Gjörwell lofvade att vaka öfver sönernas uppfostran, lugnades den svåraste oron. Han skref sitt testamente. Det innehöll vidlyftiga och minutiösa förordningar om den grafvård, som snarast möjligt skulle uppföras i Wallentuna kyrka, där han själf och alla hans efterkommande skulle hvila i evärdliga tider. Det stod vidare i testamentet: »På det att efter min död den jord, som jag förvärfvat, ej må förskingras, utan alltid med det Anckarströmska namnet bibehållas, har jag härmed velat den till fideikommiss förordna.» Och så efter uppräknandet af egendomarna och gårdarna kom den viktiga punkten rörande den första fideikommissarien till Lindö. »Min äldste son Jacob Johan blifver härmed förordnad till den förste fideikommissarien och efter honom äldste sonen och så framgent i nedstigande led, så länge någon manlig bröstarfvinge gifves, men i brist däraf den närmaste på svärdssidan å fäderne eller den som af mina efterkommande enligt författningarna kan vara caput familiæ.» 
<sec/>
Till fideikommissarien testamenterades äfvenledes alla lösören och redskap etc. på Lindö gård och jämte mycket annat också avancen på encyklopedien. Öfverstelöjtnant Anckarström njöt af att nämna ordet »fideikommissarien», och detta ord upprepades också oupphörligt hela testamentet igenom, ej blott med förmåner utan också med tunga åligganden. Fideikommissarien skulle deltaga i gäldens betalande både för sin mödernejord och för de egendomar, som skulle blifva fideikommiss. Fideikommissarien skulle betala 1000 daler kopparmynt till hvardera af sina bröder årligen, och slutligen skulle fideikommissarien ensam betala den ränta öfverstelöjtnant Anckarström testamenterade till jungfru Lisa Holmberg och hennes barn. 
<sec/>
En glödande faderskärlek för Jacob Jan och omutligt hårda fordringar på honom hade dikterat detta testamente, liksom de dikterat faderns hela förhållande till sonen alltsedan hans födelse. Öfverstelöjtnant Anckarströms dispositioner voro skrifna och undertecknade dels i januari 1776, dels i mars 1777, och omedelbart efter det att denna sista disposition var uppsatt, undertecknad och vederbörligen bevittnad, föll det honom in att han ville skrifva ett enskildt testamente, detta i form af ett bref till Jacob Jan. 
<sec/>
Det var en klar, kall natt, som han steg upp ur sin säng, där han vridit sig i sömnlöshet och ångest. Han kunde ej få lugn, innan han skrifvit till Jacob Jan och sagt honom det han behöfde ha reda på. Han visste ej hur han skulle orka att skrifva detta bref, hans tankar förvirrades af mattigheten och plågorna, då han försökte samla dem till ett skriftligt uttalande, men det måste ske. Mycket af det han testamenterat Jacob Jan var värdelöst, om han ej därtill gaf honom nödiga upplysningar och råd. 
<sec/>
Benen veko sig under honom, då han stapplade fram öfver golfvet. Ett ögonblick blef han stående vid bäddarna, där hans unga söner slumrade. Han lutade sig ner öfver Jacob Jan och betraktade honom vid skenet från fullmånen, som lyste in i rummet. Gossen kastade sig oroligt på sitt läger. Han hade säkerligen någon svår dröm, han stönade och suckade. 
<sec/>
– Mina gossar borde bli väl skickade för lifvet. Jag har uppfostrat dem, ej på det gamla sättet, utan à la Rousseau och à la vieux gothique, och jag ger dem den bäste mentor till ledare, då jag ej längre kan sörja för dem. Stackars gossar, stackars gossar! 
<sec/>
Han var affallen och liknade en skugga af sig själf, där han stod lutad öfver Jacob Jan och sökte se in i framtiden. Med den vänstra, genomskinliga handen skuggade han för talgljuset i mässingsstaken för att ej ljusskenet skulle väcka sonen, som alltjämt oroligt kastade sig fram och åter i bädden. Så stod han en lång stund, tills han började skälfva och rysa. Han svepte den stoppade nattrocken tätare omkring sig och gick bort till den gamla skrifbyrån, hvars klaff han framdrog. En lång stund satt han vid den nerfällda klaffen med hufvudet hvilande på de utbredda armarna, han satt så orörlig, som om han sofvit. I det stora rummet rådde tystnaden, som endast stördes af Jacob Jans oroliga stönande och sakta kvidande i sömnen. Detta stönande och denna kvidan ackompanjerade också gåsfjäderns raspande på papperet, då den sjuke började skrifva: 
<sec/>
Jag hafver förunnat dig en hop förmåner och lämnar dig härmed än mera. Gud låte dig nyttja det till hans namns ära, dig och din nästa att därmed göra godt. 
<sec/>
1:mo. Du är den förste, som jag lämnar ett fideikommiss, ställ så, att du det föröker, och förhåll dig därmed efter min gifna instruktion. Du som nu är fideikommissarius och äldst, låt dina 2:ne bröder, din fostermor, Wilhelm och Johannes ej lida nöd. 
<sec/>
2:do. En stor gåfva, som mig är gifven af Öfverste Faber, min styffader, en liten bok, som jag i mina barnaår själf inbundit, den lämnar jag ock dig nu. Förvara den väl, såsom jag den förvarat. Ett elfvaåra arbete, som journalen visar han gjort. Under W om det jag därmed vunnit. Och uti 5 angla figuren W i min journal med egen hand, får du processen med annat, som därpå följer. Akta det och förvara det såsom det allra hemligaste, så framt du ej vill bli olycklig.» 
<sec/>
Öfverstelöjtnant Anckarström läste långsamt igenom denna viktiga andra punkt i sitt testamente till Jacob Jan. Skulle Jacob Jan förstå hans mening, eller kunde han uttrycka sig tydligare? Han försökte, men det lyckades honom ej. Han förmådde inte finna på något bättre, och kanske det var bäst så. Papperet kunde falla i obehörigas händer, och Jacob Jans värdefullaste fideikommiss, hemligheten med den alkemistiska processen, beröfvas honom. Men att det var en dyrbar hemlighet, det måste kraftigt inpräntas i hans unga sinne. 
<sec/>
Den darrande handen skref vidare: 
<sec/>
»3:o. Akta och förvara detta mitt bref, som jag i förtrolighet som ock i råd dig gifver och med mycken matthet och vånda dig skrifver. Låt din minderårighet och ungdom ej leda dig åt sidan, ställ moralen för dig med mera. Som jag ej sparat att ge dig uppfostran, så lär du i en framtid vörda mitt stoft af hvad jag dig förut härmed lämnat.» 
<sec/>
Han kom ihåg hvad Gjörwell en gång halft skämtsamt sagt honom, att han bråkade tankarna, när de skulle ner på papperet. Han kände på sig, att han gjorde detta mera än någonsin. Det kom sig af den stora mattigheten och de svåra plågorna och af att det var så många råd och upplysningar och förmaningar han ville ge den älskade sonen med på lefnadsvägen. Då han skref: »ställ moralen för dig», hade han tänkt varna honom för lättsinniga kärleksäfventyr och fruntimmersförbindelser, sådana som han själf haft alltför många, men han orkade ej detaljera, endast nedskrifva orden »med mera», åt hvilka han själf måste småle. Men Jacob Jan skulle nog förstå meningen. Och det han nu hade att göra var att ännu en gång hos honom inplanta den nödiga försiktigheten. 
<sec/>
Han hvilade sig några ögonblick och fortsatte så: 
<sec/>
»Låt för all del ingen utom dig allena detta komma för ögonen, och om en skulle visa sig vara din störste vän, så låt dig vara förbehållet det du allenast fideikommissarien efter dig kan lämna, hvad min journal angår och mera däraf min clave kan upplösa. 
<sec/>
4:o. Ett laboratorium lämnas dig nu i dina händer, däri jag anlagt kostnad, svett och arbete nästan dag och natt, först för att vinna denna W 5 angla processen. Håll det med de andra laboratorierna vid makt. Du lär finna, när du allenast håller dig vid mitt arbete, välsignelse af allt det du nöjsamt har.» 
<sec/>
Tankarna trängde på, de jagade hvarandra, det var som att döda sig själf, att öfverantvarda sitt käraste arbete åt en annan, och det var på samma gång så mycket han hade att säga Jacob Jan om detta arbete. Och tiden var så knappt tillmätt, hans tid. Det föreföll honom, som om han skulle hinna skrifva om allt, om han blott kunde få in det i en enda mening. Ångestsvetten pärlade på hans panna, och feberrysningar genomilade hans kropp. Hvad var det nu mera? Jo, han skulle varna Jacob Jan för kemisterna och råda honom öfva sig med Bergman och säga honom, att han, när han kommit sig väl före, skulle använda faderns arbete, synnerligast den femte angeln. Han skulle skrifva om att den röda äkta färgen på bomullsgarn också bevarades som en hemlighet åt Jacob Jan i journalen. Äfven att färga – – –  
<sec/>
Fjädern föll ner. Han orkade ej mera. Det svartnade för hans ögon. Men nu hade han väl skrifvit om det viktigaste. Nej, om ännu en sak måste han påminna. Han måste påminna om detta, som angick honom själf. Angick det honom verkligen själf? Hvem visste det? Hur mycket visste man, sedan man dragit sin sista pust, om jordelifvet och dess angelägenheter, om hvar det egna stoftet hvilade, om sina efterlefvandes öde – 
<sec/>
Han väntade, tills den svåra attacken var öfver. Han genomled den med hufvudet nerborradt mellan de på byråklaffen utbredda armarna. Så skref han med ännu skälfvande fingrar, det blef nästan oläsligt. 
<sec/>
»9:mo. Min ordonnans om grafvården skyndar du på, att den blir färdig och med hjälp af dagsverken det bespringer. Det kan hända en kyrkoherde kan komma, som därmed vårdslösar. Därför angeläget att det af dig forceras, som det blir en familjegraf.» 
<sec/>
Då han nedskrifvit det sista ordet, tyckte han, att någon stod bakom hans stol och lade en iskall hand mellan hans skulderblad. Han vände sig långsamt om. Det fanns ingen främmande i rummet. Han såg bort mot de tre bäddarna på golfvet framför den stora sängen. Skulle hans gossar hvila bredvid honom under denna grafvård, och när skulle de åter förenas i grafven? Han ryste. Det var ju enligt med naturens ordning, att han skulle vara den förste. Han stod redan med ena foten i grafven, fast han långtifrån var en gammal man. Om några månader, om några dagar, kanske om några timmar, skulle hans plats på jorden stå tom. Han hade varit en tapper krigare, men denna långa pinotid med döden ständigt i tankarna var förfärlig. Åter genomisades han af en rysning och kände sig nära att svimma. Men han måste afsluta det han hade för händer, och viljekraften besegrade mattigheten. Han vek tillsammans det fullskrifna papperet och stoppade ner det i en af fickorna på den mörkgröna boken med hans eget och sonens, Jacob Johan Anckarströms, namn i guldbokstäfver på marokängpärmen. Han lade in boken i ett kuvert med utanskrift till Jacob Jan och gömde alltsammans i lönnlådan i byråklaffen. Så reste han sig mödosamt upp och stapplade tillbaka öfver golfvet. Mässingsstaken skakade i hans hand till den grad, att ljuset höll på att slockna. 
<sec/>
Då han hunnit till fotändan af sin säng, blef han stående som förut. 
<sec/>
– Hvem af er skall först bäddas ner i familjegrafven jämte mig? tänkte han åter. 
<sec/>
Jacob Jan låg nu alldeles stilla och suckade och stönade ej längre. Han smålog tvärtom i sömnen. 
<sec/>
– Han har en glad och lycklig dröm. Hvarför skulle han ej drömma glada drömmar? Han har ju ungdomen och lifvet framför sig, tänkte fadern. 
<sec/>
 
<sec/>
Skuggorna växte. Hade öfverstelöjtnant Anckarströms söner och deras unge informator tyckt, att det var svårt att reda sig, då han som ett yrväder var öfver dem och lät sin vredes åskor dundra öfver skyldigas och oskyldigas hufvuden, var det dubbelt svårt nu, då han låg döende och mellan sammanbitna tänder med knappt hörbar röst gaf sina förhållningsorder och utdelade sina befallningar, fast besluten att intill det sista styra sitt hus, inte blott för stunden, utan allt framgent. 
<sec/>
Björkegren blef jämt tillkallad för att anförtros nya uppdrag och erhålla nya förhållningsorder rörande sina disciplars uppfostran. Den stackars döende oroade sig för allt, som under hans krafts dagar legat honom om hjärtat. Det föreföll Björkegren, som om han på allvar trodde, att all rättrådighet och klokhet och försiktighet skulle försvinna ur världen med honom och att han därför måste ordna in i minsta detalj för sina efterlefvande, så att de intet dåraktigt skulle företaga sig och ej ha att förebrå honom i hans graf minsta uraktlåtenhet af faderlig omsorg eller förutseende. Det var en högst besvärlig och pinsam tid för dem alla, och Björkegren kunde ej underlåta att lägga märke till hur blek Jacob Jan var, hvarje gång han varit inkallad till fadern och fått mottaga hans förmaningar och råd. 
<sec/>
– Han är ond på mig, därför att jag ingenting kan lofva honom, sade han en gång till Björkegren med darrande läppar. Jag säger: »Ja, jag hör och förstår,» men det nöjer han sig ej med. »Du skall lofva mig på ditt hedersord, du skall svära vid Gud och hans heliga evangelium,» säger han. Men det gör jag inte. Jag vill inte lofva något eller gå ed på något, som jag inte är säker på att jag kan hålla. Jag vet ju inte hvad det är han vill. 
<sec/>
– Han vill ditt bästa, sade Björkegren, som ej visste något bättre att säga. 
<sec/>
– Hur kan han veta hvad som är mitt bästa, när han är död. Jag vill ingenting lofva, som jag inte vet, att jag kan hålla. Jag står inte ut med att hela mitt lif föras i ledband af en död. 
<sec/>
Björkegren sade några lugnande ord, men kunde alltför väl i detta fall sätta sig in i Jacob Jans känslor för att ej undvika ett predikande, som säkerligen ej skulle föra till något resultat. Men han var bekymrad och visste sig ej någon annan råd än att skrifva till assessor Gjörwell och omtala för honom, hur det stod till på Lindö, och sina egna dubier inför de stridande plikterna mot den som snart skulle dö och mot dem som skulle öfverlefva den döde. 
<sec/>
Följande dag kom svar med budet. Björkegren genomögnade hastigt de vänliga ord, som endast rörde honom själf. Det han ville veta var om assessorn ämnade sig ut till dem denna svåra tid. Här stod det säkerligen. Han läste: 
<sec/>
»Om Vår Herre nu kallar herr öfverstelöjtnanten hädan, så ber jag, att min vän intrycker den stora förändringen ganska djupt i mina därvarande kära barns hjärtan, ty de förlora visserligen en far, som de med all skyldig vördnad böra minnas och med mycken ömhet sakna. Hans hjärta har varit för dem i grunden varmt, och för deras väl har han outtröttligen arbetat. Min Jacob Jan kan isynnerhet ej nog erkänna sin faders godhet, som äfven uti denna sin sista disposition visat honom ett nytt och tydligt prof däraf. Dock när vi råkas, blir det vår första och vår känsla alldeles likmätiga plikt att blanda gemensamma tårar, de hafva förlorat en far och jag en vän. De kunna och böra räkna på mig i allt, som på en ny far, men jag vill ock räkna på dem tillbaka som på lydiga och mig af hjärtat tillgifna barn. Mera får munteligen sägas. Omfamna dem emellertid på mina vägnar, isynnerhet vår Jacob Jan. Säg honom att ifrån den dagen hans käre far lägger sina ögon tillhopa, blir han antingen min sorg eller min glädje, hans uppförande förkortar eller förlänger mina lefnadsdagar. Läs detta för honom. 
<sec/>
Men min egen vän! I händelse af sig så nära liknande dödsfall, hvad anstalt är gjord eller göres i huset för de första dagarna? Låt mig det veta, och om min närvaro fordras, vill jag ofördröjligen komma ut. Herre min Gud! hvilken svår post väntar mig med nästa bud. Låt oss samfälldt bedja Gud, att herr öfverstelöjtnantens dödsarbete blir lindrigt, hans själ således mera stilla. Skrif snart.» 
<sec/>
Den svåra posten kom ej med nästa bud och ej med det nästa. Men en af de allra första dagarna i april medförde Sven ett bref från Björkegren till Gjörwell, hvari stod, att om herr assessorn ännu en gång ville råka öfverstelöjtnant Anckarström i lifvet, borde han strax sätta sig i vagnen och fara ut till Lindö. Det var möjligt, att han skalle hinna fram i tid, men lika troligt, att han ej skulle göra det. 
<sec/>
– Han lefver ännu, voro Björkegrens första ord, då vagnen sent på aftonen stannade framför trappan. 
<sec/>
Gjörwell var djupt rörd och fällde tårar, då han omfamnade Björkegren och gossarna. Men dessa gräto ej. De sågo bleka och ansträngda ut, synnerligast Jacob Jan, som behöll Gjörwells hand hårdt sluten i sin, då de tillsammans gingo in i huset. 
<sec/>
– Vet öfverstelöjtnanten af, att jag är här? frågade Gjörwell, då han väl kommit in i matsalen, där ljus brann, medan det blå förmaket och den röda kammaren lågo i mörker. 
<sec/>
– Nej, jag tyckte, att då ankomsten sannolikt skulle blifva sen, var det bäst att ej oroa därmed. Läkaren säger, att han kommer att öfverlefva natten, möjligen morgondagen. 
<sec/>
– Tack, herr Björkegren. Jag skall ingenting förtära. Men min vän själf och gossarna – – –  
<sec/>
– Vi hafva allaredan ätit vår kvällsvard, och gossarna skulle för länge sedan ha gått och lagt sig, om de ej så bevekligt bedt mig att få vara uppe till den efterlängtades ankomst. Men nu, då ni fått hälsa på farbror Gjörwell, är det bäst att ni söka den hvila, som ni kanske i alla fall inte kunna finna. 
<sec/>
Då de tre unga Anckarströmarna och Wilhelm Ankar bjudit godnatt och lämnat rummet, frågade Gjörwell: 
<sec/>
– Ligga gossarna ännu alltjämt inne i sängkammaren hos den döende? Jag kom att tänka härpå, då jag hörde min vän tala om den hvila och sömn, som de kanske ej skulle finna. 
<sec/>
– Ja, öfverstelöjtnanten vill det så. Jag har försökt att få dem förflyttade till ett annat rum, men han blir orolig och ond, då jag proponerar det. »Jag vill ha dem under mina ögon till det sista,» säger han. Men kanske han nu ger med sig. Han har varit lugnare i dag. 
<sec/>
– Det måste ske en ändring härvidlag. I natt kan intet åtgöras, men öfverlefver han morgondagen, så tager jag in gossarna till mig i gröna kammaren. Hälsa Jacob Jan från mig och säg honom detta. Det går ej an att låta det redan tungsinta lynnet bli ännu mera fördystradt. 
<sec/>
– Jag är alldeles af min vördade väns mening, men jag har inte kunnat utverka denna förflyttning. Min auktoritet är alltjämt ringa eller ingen. Så länge öfverstelöjtnant Anckarström andas, regerar han och ingen annan, tillade han med sitt vanliga fina småleende. 
<sec/>
– Går min vän Björkegren redan? 
<sec/>
– Jag måste. Jag vakar i natt hos öfverstelöjtnanten och skall nu in och aflösa betjänten. 
<sec/>
– I morgon natt vakar jag hos honom, sade Gjörwell. Min vän lofvar mig ju, att jag ögonblickligen blir kallad, om någon förändring till det sämre skulle inträffa. 
<sec/>
– Det lofvar jag heligt. Godnatt, herr assessorn, och sof sött. Jag är oändligt belåten med att ha er hos oss härute. 
<sec/>
De båda vännerna omfamnade hvarandra ömt. 
<sec/>
I rummet näst intill sängkammaren hade Björkegren tagit af sig skorna och påtagit tofflor och nattrock. Nu tände han nattlampan. Det var inte mycket ljus den lilla brinnande veken, som sam på stålkrysset i det till hälften med olja, till hälften med vatten fyllda glaset, kunde sprida i det stora rummet, men då Björkegren på tå gick tvärs igenom öfverstelöjtnant Anckarströms sängkammare fram till kakelugnen för att ställa glaset in i nischen, kunde han se, att de båda yngre gossarna sofvo lugnt och stilla, men att Jacob Jan låg vaken med vidöppet stirrande ögon. 
<sec/>
– Sof, min stackars gosse, hviskade Björkegren till honom. Farbror Gjörwell har bedt mig säga dig, att han skall söka utverka, att du i morgon natt får sofva i hans kammare. 
<sec/>
Då Jacob Jan ville svara, lade Björkegren fingret på läpparna och pekade på sängen. 
<sec/>
Den sjuke hade vaknat ur den oroliga slummern, och då Björkegren kom fram till honom, hviskade han med knappt hörbar röst: 
<sec/>
– Herr Björkegren skall vara beskedlig och inte försumma att ge mig mitt läkemedel. Jag skulle taga det klockan tolf, och det är fem minuter, sedan klockan slog tolf ute i salen. 
<sec/>
 
<sec/>
Följande förmiddag lät Gjörwell anmäla sin ankomst hos öfverstelöjtnant Anckarström, som på förfrågan om han ville mottaga honom nickade ett ja. 
<sec/>
Rullgardinerna voro nerfällda för alla fönsterna i sängkammaren, och det var mycket skumt i rummet. Men så snart Gjörwell kunde skönja den afmagrade gestalten i sängen och iakttaga uttrycket i det af sjukdomen härjade, fast alltjämt vackra ansiktet, såg han, att denne man oåterkalleligen var döden i våld gifven, men stilla i sinnet. 
<sec/>
– Jag medför de allra ömmaste hälsningar från min hustru, sade Gjörwell slutligen. Hon ville innerligt gärna vara mig följaktig till Lindö för att bistå med vården af herr öfverstelöjtnanten, men hon var rädd att komma till besvär. 
<sec/>
Den sjuke svarade ej ett ord. Men dragen omkring munnen blefvo milda, och ögonen fingo liksom ett återsken af den lifliga eld, som brukade tändas i dem, då han talade med unga och vackra fruntimmer. 
<sec/>
Men detta sken slocknade lika hastigt som det tändts, och ett djupt bekymmer målade sig på den döendes ansikte. Han rörde hufvudet af och an på kudden och sade gång på gång: 
<sec/>
– Mina gossar, mina gossar! 
<sec/>
Uppsynen blef allt blödigare, oron allt större och större. 
<sec/>
Gjörwell lade sin hand sakta på den matta, utmärglade handen, som oupphörligt rörde sig på täcket, och sade: 
<sec/>
– Jag ber min vän att äfven i denna delen vara stilla. Herr öfverstelöjtnanten vet, hvartill jag mig förbundit, och inför Gud upprepar jag nu denna min förbindelse att i allo försöka vara de unga herrarna Anckarström en ledare och hjälp och i faders ställe. 
<sec/>
Den döende lyfte upp den magra handen, pekade med ena fingret mot himmelen och strax därefter med samma finger åt Gjörwells bröst utan att säga ett ord. Men Gjörwell tyckte, att ingen vädjan kunde vara vältaligare och högtidligare, inga ord bättre uttrycka en döende faders ömmaste angelägenhet. 
<sec/>
Det var alldeles stilla i den stora sängkammaren, medan dagen skred fram. 
<sec/>
Den döende slumrade eller låg försänkt i dvala, och Gjörwell satt timme efter timme orörlig vid hans säng och läste i sin herrnhutiska bönbok. Han rörde blott på sig för att stiga upp och räcka den döende medicinen eller läskedrycken. Hvar gång han åter satte sig ned, såg han de vackra blå ögonen fästade på sig med en trött, men förklarad blick, som påminte honom om ett sömndrucket barns blick på modern eller sköterskan, som sitter vid dess vagga och väntar på att det skall slumra in. 
<sec/>
Deras ögon möttes, och de sågo länge på hvarandra. Den, som skulle lefva, ville minnas denna förklarade blick, sedan den för alltid slocknat, och den, som skulle dö, ville medtaga denna tröstande, fromma blick som ett bland sina sista intryck från det stormuppfyllda, oroliga lifvet. Men den sjuke orkade ej länge hålla de trötta ögonen öppna, de slötos och han somnade in, medan Gjörwell, nedböjd öfver sin bönbok för att fånga det sparsamma ljuset, som trängde sig fram genom de nerfällda rullgardinerna, vakade öfver honom. 
<sec/>
Det var stillheten före döden. På eftermiddagen förvärrades tillståndet, den sjuke kunde ej mera förmås att intaga medicin eller läskemedel. Mot aftonen blef andedräkten alltmer besvärad, och en dödskyla spred sig genom lederna. 
<sec/>
Gjörwell hade dragit sig tillbaka till sitt rum för att hvila några timmar, innan hans nattvaka skulle börja. Men redan klockan elfva blef han åter kallad till sjukrummet. 
<sec/>
Den döende såg på honom och hviskade med afbrutna ord: 
<sec/>
– Det kostar på, innan hjärtat brister. Den förtviflade blick, som åtföljde orden, kunde Gjörwell aldrig glömma, helst då den vändes mot dörren, som om han väntat någons ankomst. Gjörwell förstod, hvad han väntade på, och hastade till sitt rum för att väcka och hämta hans söner. 
<sec/>
De kommo och stodo vid hans bädd med knäppta händer, förbryllade och förskrämda, de tre äkta sönerna närmast, Wilhelm Ankar på litet afstånd. Den puckelryggiges gestalt skakades af halfkväfda snyftningar, men de andra sönerna gräto ej. I dörren stod jungfru Lisa med den lille sofvande Johannes, insvept i en schal, i sina armar. Också Björkegren och några af husets trotjänare voro närvarande. Gjörwell läste med hög röst utantill några tröstande bibelspråk och psalmverser. Han visste ej om den döende hörde honom, men han tyckte, att han såg på dem med en särskild blick, då Gjörwell lade sin hand på Jacob Jans hufvud och sakta drog honom till sig. Om det var så, var denna syn det sista den döende såg i detta lif, ty strax därpå utslocknade han utan dödskamp, helt stilla. 
<chapter/>
<chaptername>Kap09</chaptername>

<chaptername>IX.</chaptername>

<chaptername>Fideikommissarie.</chaptername>

<sec/>
Den första handling, som förmyndarna företogo sig efter dödsfallet, var att släcka elden i laboratoriet, denna eld, som brunnit dag och natt i flera år. Den lilla portion guld, som assessor Gjörwell funnit i byrån, hade han ej kunnat försäkra vara genom konsten skapad, och äfven om den det varit, förklarade förmyndarna, att sterbhuset ej på detta guldmakeri hade någon uträkning. Jacob Jan hade först blifvit tillfrågad, om det låg honom mycket om hjärtat, att laboratoriet skulle upprätthållas för hans räkning. Han hade svarat: »ack nej, visst icke», och han var med inne i laboratoriet, då elden utsläcktes. Med en besynnerlig, hemsk rysning bevittnade han hur lågan på laboratoriehärden släcktes och den svarta askan rakades samman och utbars. 
<sec/>
Han vände hastigt på hufvudet och såg snabbt öfver sin högra skuldra för att se efter om fadern stod bakom dem. 
<sec/>
– Nu förstår jag, att min far är död, då detta får ske, tänkte han. Men månne han i alla fall inte ser det och vet om det? 
<sec/>
 
<sec/>
Morgonen efter begrafningsdagen gaf Gjörwell Jacob Jan det paket, som hans far efterlämnat åt honom. Men han läste ej genast brefvet, som farbror Gjörwell tillsagt honom att göra. 
<sec/>
Man hade ännu ej hunnit vädra ut huset, och oset af den myckna maten vid den stora begrafningsmiddagen för de många ståndspersonerna samt för godsets bönder och torpare, som äfven fått graföl, trängde tungt och kvalmigt in i alla Lindös rum och kammare och mängde sig kväljande med lukten af det på gårdsplanen, på trappan och i förstugan strödda granriset. Jacob Jan kunde ej andas härinne. Han måste ut i den friska och skarpa luften, och han tog brefvet med sig och läste det under den raska vandringen. Han gick landsvägen fram, samma väg som den stora likprocessionen gått dagen förut. I den nedtrampade snömodden syntes spåren af de många människorna. Deras egna bönder hade burit faderns lik den halfva milen från gården till kyrkan. Jacob Jan och hans två bröder hade gått närmast efter kistan, och då han nu gick denna samma väg, tyckte han att han aldrig skulle förgäta den besynnerliga och hemska känsla han haft, då han följde den svarta, silfverbeslagna kistan med hans eget namn, Jacob Johan Anckarström, i stora bokstäfver på silfverplåten. Det var som att följa sin egen likfärd. Så skulle Lindö bönder, söner eller kanske sonsöner till dessa, som nu buro, en dag bära hans lik från Lindö till kyrkan, prästen hålla predikan öfver honom, kasta de tre skoflarna mull på kistan med Jacob Johan Anckarströms namn och läsa Herrans välsignelse öfver den, då den sänktes ner i samma graf under kyrkogolfvet. Men då skulle grafvården öfver grafven i Wallentuna kyrka för längesedan vara upprest, enligt faderns plan och förordnande. Om denna angelägenhet hade han ju ytterligare skrifvit i det papper, som Jacob Jan nyss genomläst. Uppresandet af denna vård liksom så mycket, mycket annat hade han särskildt anförtrott honom, fideikommissarien till Lindö. Jacob Jans ansikte blef mycket grubblande och allvarligt. 
<sec/>
Om ej elden redan blifvit släckt i laboratoriet, hade han ej, sedan han läst detta bref, varit tvungen att ständigt hålla den brinnande? Han hatade laboratoriet, där han tillbragt så många pinsamma timmar och där hans far dag och natt rufvat ihop åt sig det retliga och förbittrade sinne, som utgjort deras lifs förbannelse, detta laboratorium som var den förnämsta orsaken till att den eljes så kloke och driftige öfverstelöjtnant Anckarström ej efterlämnade sitt hus skuldfritt. Att »kemyn,» som bönderna brukade säga, en vacker dag skulle ruinera nådig herrn, hade Jacob Jan ofta hört, och farbror Gjörwell hade häromdagen sagt honom, att om hans far lefvat ännu ett år och fortsatt sina experiment, skulle han sannolikt spelat bankrutt. Och ändå var det detta arbetes fullföljande, som han särskildt lassade på Jacob Jans skuldror, fast han själf otaliga gånger förklarat honom därtill sakna alla anlag. Jacob Jan, som ej var en fantast som fadern, men som älskade pengar som han, ville långt hellre förtjäna dem på den enklare bearbetningen af Lindö åkrar och ängar än bränna upp dem under laboratoriepannorna efter föreskrifter uti femte angla figuren, som han säkerligen aldrig skulle begripa, helst han strängeligen var förbjuden att i dessa angelägenheter rådfråga, vare sig farbror Gjörwell eller herr Björkegren. 
<sec/>
– Gud vare lof att laboratoriesaken blef afgjord, innan jag fick tillsägelse att öppna och läsa detta enskilda testamente, var hans första tanke, då han vek brefvet tillsammans och stoppade in det i fickan på den gröna taskportföljen, som han alltjämt höll i handen. Hans nästa tanke var: det är synd om honom, att han ej får sin vilja fram, och månne jag ej blir straffad för detta? 
<sec/>
Han hade ej tänkt denna tanke till slut, förrän han kände sig uppretad mot den döde, därför att han nu skulle pinas af samvetskval och ångest öfver att handla emot hans vilja och bestämmelser. Han har alltid velat plåga mig, och han gör så alltjämt, tänkte han med stigande förbittring. Men ju mera förbittringen steg inom honom, desto starkare blef känslan af att han skulle bli straffad för detta och desto pinsammare ångesten, innan han kunde utfundera på hvad sätt. På det svåraste naturligtvis och på den ömmaste punkten, tänkte han och påskyndade sina steg mot hemmet af skräck för att straffet skulle hinna honom härute på den flacka, öde landsvägen. 
<sec/>
Han nästan sprang den sista biten och hann flämtande fram till Lindö. På trappan stod farbror Gjörwell och tog emot honom med sitt allra vänligaste småleende. 
<sec/>
– Jag har varit ganska orolig för dig, min gosse, sade han. Du dröjde borta så alltför länge. Är det något särskildt i det brefvet jag lämnade dig, som du vill meddela mig? 
<sec/>
Jacob Jan svarade ett bestämdt nej. 
<sec/>
Det var alltid så mycket bättre, då farbror Gjörwell ställde för honom och bröderna än då fadern gjorde det, men han var ju strängeligen befalld att ej anförtro dessa saker ens till sin allra bästa vän. 
<sec/>
Hvem kunde hans fader ha menat härmed annat än farbror Gjörwell, ty en bättre vän hade Jacob Jan inte. 
<sec/>
Då Jacob Jan något så när hunnit lugna sin samvetsoro, kände han det som den största lycka i världen att få vara fideikommissarie till Lindö utan att behöfva bli guldmakareadept. Han hade aldrig vetat af hvad det ville säga att vara lycklig förrän dessa dagar, då han red omkring på Lindö ägor och sade för sig själf: Allt detta är mitt. Visserligen får ej fideikommisset tillträdas förr än jag fyllt tjugutvå år, men det är i alla fall jag, som blir ensam herre här. 
<sec/>
Jacob Jan hade stora anlag och stor lust för landthushållningen, och det var mycket af faderns skötsel af gården, som han ogillade. 
<sec/>
– Detta skall jag bibehålla som det är, detta skall jag ändra, detta göra helt annorlunda, tänkte han, då han nu med ägarens ögon betraktade allt. Då bönderna ödmjukt bugade sig för honom, som de förut bugat sig för hans far, stannade han och gaf dem några befallningar, inte för att bli åtlydd, endast för att förvissa sig själf om att det var han, som i framtiden ensam hade att råda här. Jacob Jan växte sig stor under dessa dagar, helst ingen var till hands att stäcka hans maktdrömmar. Han och hans bröder fingo alldeles sköta sig själfva de första veckorna efter begrafningen, ty herr Björkegren hade rest på besök till sitt hem och Gjörwell och de andra förmyndarna syntes blott till vid måltiderna. De tre herrarna sutto antingen inlåsta i sängkammaren och genomgingo papperen och handlingarna i byrån eller voro de tillsammans ute och besågo Lindö inrättningar och anläggningar och blefvo i timtal kvar i samma byggnad under ändlösa samtal och diskussioner. Hela tiden, äfven när de voro ute på ägorna och beskådade ängarna och fälten, gingo de för sig själfva utan att anmoda fideikommissarien att medfölja. 
<sec/>
Och ej väl blef Jacob Jan dem varse på afstånd, förrän han slog in på andra vägar och stigar, ty herrar förmyndares närvaro förtog helt och hållet föreställningen om att det var han, som ensam var herre här. Inför dem var han femtonåringen, som skulle uppfostras och beslutas för. Ej ens farbror Gjörwell skonade på minsta vis hans ömtålighet härvidlag, och det var med ganska stor retlighet som han en morgon hörsammade assessorns maning att stanna hemma för ett tillämnadt viktigt samtal med honom. 
<sec/>
– Kom hit, min gosse, och sätt dig här bredvid mig, sade Gjörwell, då Jacob Jan på hans kallelse infann sig i hans rum. Jag vill tala med dig om en angelägen sak. 
<sec/>
Jacob Jan såg hastigt upp i hans ansikte och rodnade häftigt. Han såg, att farbror Gjörwell hade något allvarligt att säga honom, och hans första tanke var: Nu kommer straffet för att jag har varit glad och lycklig öfver att vara fideikommissarie till Lindö och inte sörjt min far. 
<sec/>
Jacob Jan satte sig i den stora tageltygsklädda soffan bredvid Gjörwell, som sade: 
<sec/>
– Först vill jag tala om för dig, att vi förmyndare haft mycket träget arbete för att reda upp husets affärer. 
<sec/>
Jacob Jan nickade. 
<sec/>
– Det kan jag förstå, sade han. 
<sec/>
Hvad skulle det bli? Hvad skulle nu komma? Hans hjärta bultade häftigt, och färgen kom och gick i hans ansikte. 
<sec/>
– Vi ha beslutat att bibehålla salpeterladan såsom en af gårdens reellaste härligheter, fortsatte Gjörwell långsamt. Hvad däremot det stora verket för koksalts förvandling till salpeter angår, så skall herr Wallerius uträkna om det kan bära sig, och häraf beror om sterbhuset skall bibehålla det eller inte. Vi hafva absolut ej tillräckligt med pengar för att drifva alla inrättningar och kunna inte fortsätta det lysande, blott det nyttiga. 
<sec/>
– Jaså, svarade Jacob Jan likgiltigt. Han förstod, att det alldeles inte var detta, som han var hitkallad för att höra, och fast tonen var kall, var den så lågmäld, att inpasset knappt hördes. Skulle det komma nu, straffet för att han varit så lycklig dessa dagar och ej sörjt sin far? 
<sec/>
– Huruvida den tillärnade familjegrafven uti Wallentuna kyrka blir efter plan fullföljd, är också osäkert. Hvad tänker du på, min gosse? Du ser så grubblande och så ängslig ut. Hvad tänker du på? 
<sec/>
– Farbror Gjörwell, i det här papperet stod det särskildt, att jag skulle påskynda grafvårdens uppsättning. 
<sec/>
– Där stod väl också, att du skulle fortsätta din fars alkemistiska arbeten? 
<sec/>
– Ja, det gjorde det, farbror Gjörwell. Och jag törs väl inte uraktlåta allt det han befallt och önskat. Om jag det gör – – Han talade ej till punkt, han ryste och kastade en hastig blick öfver skuldran. 
<sec/>
Gjörwell märkte det ej, utan fortsatte: 
<sec/>
– När du blir myndig, min käre gosse, får du i detta som i andra fall besluta efter ditt eget hufvud. Men skall något kunna räddas åt er att bli myndiga öfver, måste vi förmyndare handla med stor försiktighet och klokhet. Min käre gosse, jag har något att meddela dig, som jag fruktar för att du kommer att taga dig mycket nära. 
<sec/>
– Är det något med Lindö? Kan inte Lindö behållas? 
<sec/>
Jacob Jans läppar voro hvita, och orden framstörtade med stor häftighet. 
<sec/>
– Jacob Jan, sansa dig! Lindö kan säkerligen behållas, men jag fruktar för att du måste afstå från att vara fideikommissarie. 
<sec/>
Aldrig i sitt lif hade Gjörwell sett ett sådant uttryck af hat och förtviflan i en människas ansikte som nu i Jacob Jans. 
<sec/>
– Hvarför förespeglade han mig, att jag skulle få Lindö, om jag skall afstå från det? ropade han, skälfvande af vrede och sinnesrörelse. 
<sec/>
– Därför att han älskade dig så högt och ej tålte några invändningar. Häradshöfding Wallöf såsom förfaren jurist säger, att han flera gånger afrådt honom ifrån att göra denna bestämmelse i testamentet. 
<sec/>
Jacob Jan tog sig med bägge händerna om hufvudet, som om han ej kunde höra något mera. Men han frågade i alla fall kort och häftigt: 
<sec/>
– Hvarför afrådde häradshöfdingen? Jag är den äldste. Hvarför skulle han ej göra mig till fideikommissarie? Hvarför skall jag nu afstå? Är det farbror Gjörwells påhitt? 
<sec/>
Gjörwell svarade ej. Han steg hastigt upp, slog vatten i ett glas och räckte det till Jacob Jan. – Drick detta, sade han, och lugna dig. 
<sec/>
Men Jacob Jan stötte undan glaset så häftigt, att det föll till golfvet och krossades. 
<sec/>
Gjörwell såg förebrående på honom och sade: 
<sec/>
– Jag trodde som du, att han kunde göra dig till fideikommissarie, och som jag trodde, att det var till din lycka att få Lindö, som du älskar så högt, att styra och ställa med, rådde jag honom till detta. Men nu säger mig häradshöfding Wallöf, att så som testamentet är affattadt, har din far under namn af fideikommiss velat skänka dig en större del af sterbhusets egendom än dig eljest efter lag bör tillkomma. 
<sec/>
Jacob Jan stirrade utan att förstå, och Gjörwell upprepade eftertryckligt: 
<sec/>
– Han har sträckt dessa förordningar inte allenast till sådana egendomar, som han inte kunnat disponera öfver, utan ock vida öfver hvad lagen tilllåter en far att till ett af barnen borttestamentera. Blir inte detta testamente upphäfdt och tar du Lindö, bli dina bröder alldeles lottlösa. 
<sec/>
– Och om jag inte afstår från Lindö, hvad sker då? 
<sec/>
– Det skall jag tala om för dig, då du i morgon har sansat dig och kan tala till mig, som är dig i faders ställe, i en annan och mera passande ton. Gå nu in till dig och begrunda saken. Orätten är på din sida, om detta testamente blir gällande, rätten på dina bröders. Den bästa utvägen att behålla Lindö i släkten är, att godset inte blir fideikommiss och att det snarast bortarrenderas. När du blir myndig, kan du ju själf arrendera det af dina bröder. 
<sec/>
– Det gör jag aldrig. Lindö har intet värde för mig, om jag inte blir ägare till det och ensam ägare. Jag hör inte till dem, som kunna glädjas af att äga något gemensamt med andra. 
<sec/>
– Min stackars Jacob Jan, du är en besynnerlig gosse, men du är i alla fall en rättskaffens gosse. Det är därför jag har velat, att du själf skall bestämma öfver detta och att intet skall ske dig oåtspord. Gå nu in till dig, och gif mig besked i morgon. Nå, nå, nå, Herre Gud, Jacob Jan. Jag säger som din salig far: Lägg band på ditt häftiga och våldsamma sinne, annars går det dig aldrig väl. 
<sec/>
– Mig går det aldrig väl. Ginge det mig väl, skulle det väl inte alltid gå på detta sätt. Hvarför skall det alltid vara min lott att synas för andra i en förhatlig dager, då jag önskar visa ädelmod och storsinne? 
<sec/>
– Jag förstår inte hvad du menar, Jacob Jan? Detta är ju om något ett tillfälle, då du kan visa ädelmod och storsinne. 
<sec/>
– Ja vasserra, framtvunget med pistolen för bröstet och under påpekande af att jag är en förtappad varelse, om jag inte gör detta och detta, afstår från det, som man alltid har sagt mig skulle bli min rättmätiga egendom och som jag älskar mera än mitt lif. Hade jag fått Lindö på det sätt min far hade ämnat mig det, skulle jag ha visat ädelmod och storsinne mot mina bröder, det kan farbror Gjörwell lita på, medan jag nu blir hatad, om jag inte bums afstår från allt. Mina bröder ha alltid afundats mig, därför att jag skulle få Lindö, men jag hade alltid tänkt visa dem, att de inte skulle bli lidande därpå – då däremot nu – Farbror Gjörwell har alltför rätt, jag är född till olycka. För jag vet, att handla vi i detta afseende mot min fars vilja, och det var intet han ville som detta, att jag skulle bli fideikommissarie till Lindö, så blir jag straffad för det, jag må handla i det bästa uppsåt. 
<sec/>
– Men Jacob Jan – 
<sec/>
Innan Gjörwell hann säga något mera, var Jacob Jan ur rummet. Gjörwell hörde en dörr häftigt slås igen och låsas med dubbla slag från det rum på andra sidan förstugan, där Jacob Jan nu bodde ensam. 
<sec/>
Gjörwell satt en lång stund försänkt i djupa tankar, innan han lämnade sitt eget rum och gick att uppsöka sina medförmyndare. 
<sec/>
Inte en blund sof Jacob Jan den natten, och redan i daggryningen var han uppe och nere i stallet. Han sadlade sin häst och red ut. Han red öfver hela Lindö, på åkrarna, in i skogen, ja, till och med ut på den bit af landsvägen, som tillhörde egendomen. Där mötte han Gjörwell på hemväg från morgonpromenaden. 
<sec/>
De hälsade godmorgon på hvarandra, och då Jacob Jan förstod, att hans förmyndare ville tala med honom, hoppade han af hästen och ledde den vid tygeln, medan han samspråkade med Gjörwell. 
<sec/>
– Hvar har du varit så tidigt? frågade assessorn vänligt. 
<sec/>
– Jag har sagt farväl till mitt Lindö, svarade gossen hastigt och fortsatte efter ett ögonblicks tystnad: 
<sec/>
– Det farbror Gjörwell igår sade mig betydde ju, att jag intet annat val har som rättskaffens karl än att afstå från fideikommisset. 
<sec/>
– Det har du nog inte, inte som rättskaffens karl, Jacob Jan. Jag är glad, att du inser detta. 
<sec/>
– Det förstod jag redan i går, fast jag spjärnade emot. Det kostar på, ser farbror Gjörwell. 
<sec/>
Gjörwell såg till sin bestörtning, att den femtonårige gossens ansiktsuttryck oändligt liknade den döende faderns, då han hade sagt: Det kostar på, innan hjärtat brister. 
<sec/>
Han fick tårar i ögonen, och då han såg, att Jacob Jan lindade tyglarna flera hvarf hårdt om handleden, sade han med sin mildaste röst: 
<sec/>
– Du gör dig illa i onödan, Jacob Jan. 
<sec/>
– Gör jag, svarade Jacob Jan likgiltigt. Men nu får farbror Gjörwell också säga mig hvad som hade händt, om jag inte frivilligt beslutat afstå från Lindö. 
<sec/>
– Vi förmyndare hade underställt till hofrättens pröfvande dessa herr öfverstelöjtnant Anckarströms förordnanden till den rättelse lag förmår. 
<sec/>
– Då hade jag intet haft med saken att skaffa? 
<sec/>
– Nej, vi få göra på samma sätt äfven nu, men med hvilka helt andra känslor gör jag det inte, då det sker med din vetskap och vilja. 
<sec/>
– Om det hade skett utan mitt vetande, ginge kanske inte straffet ut öfver mig. 
<sec/>
– Hvilket straff, Jacob Jan? Straffet för att du handlar rätt. Det blir man inte straffad för, min gosse, det måtte du väl veta. 
<sec/>
Jacob Jan såg på Gjörwell med en förunderlig blick. – Det blir jag alltid, jag har ibland gått fri från straff, då jag har gjort något orätt, men nästan aldrig, då jag har gjort något rätt. 
<sec/>
– Så skall Jacob Jan inte tala eller tänka. Vi skola i stället tala om din framtid, min käre gosse. 
<sec/>
– Eftersom den inte blir på Lindö, menar farbror Gjörwell. 
<sec/>
– Äfven om så lyckligt kunnat bli, hade jag tänkt att till hösten skicka dig och dina bröder med vår käre herr Björkegren till Uppsala akademi och låta er där vistas ett eller annat år, antingen under hans eller under den mycket framstående magister Hallenbergs ledning. Och för din framtid, min käre Jacob Jan, vet du väl, att din ömme far har sörjt äfven på annat sätt än genom fideikommissbrefvet till Lindö, därigenom att han, då du ännu var en liten gosse, lät inskrifva dig vid lifregementet och lifkompaniet och för några år sedan köpte åt dig en korpralsyssla vid samma kompani för 12000 daler, så att du innehar korpralbostället Antuna och drar reveny däraf. Och då du har vistats ett par terminer eller däromkring vid Uppsala akademi, anser jag, att du skall börja din tjänstgöring vid regementet. 
<sec/>
– Till att bli officer vid gardet ligger alldeles inte min håg, men jag har säkerligen intet annat val, då jag skall afstå från Lindö. Jag har inte heller håg eller gåfvor för studier, och något skall man ju taga sig för. 
<sec/>
– Tala inte så liknöjdt. Det är inte bra att inte älska sitt arbete, sade Gjörwell och skakade på hufvudet. Man blir en god människa af att älska sitt arbete, skall jag säga dig. 
<sec/>
– Min far älskade sitt arbete – 
<sec/>
– Din far var också en god människa, Jacob Jan. 
<sec/>
Jacob Jan svarade ej. Men inom sig tänkte han: Hade jag haft Lindö som han, skulle jag också ha älskat mitt arbete som han och blifvit en god och lycklig människa – som farbror Gjörwell. 
<sec/>
Det var, som om Gjörwell gissat Jacob Jans tankegång af minspelet i hans ansikte, ty han sade: 
<sec/>
– Du skall bli en god och lycklig människa, Jacob Jan. Men först skall du lära dig att bli en glad människa och inte förgifta ditt lif med tanken på straff och hämnd af den far, som har älskat dig mera än sig själf, fast han för din egen skull ansåg sig böra vara sträng mot dig, otillbörligt sträng, om du så vill. Och rid nu hem, min gosse, och fördröj dig inte med mig. 
<sec/>
Innan Gjörwell hade hunnit tala till slut, lade Jacob Jan, som för hvarje minut, som gått, haft svårare att bemästra sin rörelse, handen på sadeln, svingade sig upp på hästen, jagade bort och var ur sikte. 
<sec/>
Gjörwell talade ej vidare under denna sammanvaro på Lindö med Jacob Jan om framtiden, men knappt hemkommen skref han till sin myndling. 
<sec/>
»Min älskade Jacob Jan! 
<sec/>
Dessa äro de första rader jag skrifver dig till efter din käre Faders död, och sedan jag sist hade dig uti min famn på Lindö. Ack! min bäste gosse, om du kunde föreställa dig huru mycket jag tänker på dig, så skulle du icke allenast lika mycket älska mig som förut utan ännu mera, och icke allenast älska, utan ock af allt ditt hjärta lyda mig. Tillförene älskade jag dig blott; några små oroligheter kunde väl löpa emellan, i anseende till dåvarande kinkiga omständigheter på Lindö, men nu skall jag hafva hela omsorgen för dig och dina bröder, ej nog med omsorg utan ock ansvar, har att vänta mig såväl skam som heder, allt som ni skickar er, allteftersom ni vårdar eller förlåter mina råd. Ack, min Jacob Jan! 
<sec/>
Hvilken plikt har jag ej ålagt mig, hvilken börda är nu kommen till den jag förut ägde. Och hvarför allt detta? Af blott kärlek till er, mina kära barn. Tänken då själfve, huru I viljen en gång stå till ansvar inför Gud och människor, om I låten en så ädel och öm möda, jag mig åtagit, vara förgäfves; besinnen själfve, om jag nu ej varit er förmyndare, er vän, huru ert öde varit, på hjärtats, på de goda känslornas sida beskaffadt; gören för den skull aldrig hvarken mig eller eder förebråelser, mig att hafva antagit mig oartiga barn och er att hafva varit det mot en sådan ledare, som I funnit uti mig. Jag äger väl allt godt hopp, jag är alldeles tillfredsställd för denna stunden, men kan jag ock alltid vara det, får jag ock alltid räkna på eder beskedlighet, på eder tillgifvenhet? Jag vill göra’t, och på dig, min Jacob Jan, räknar jag allramest. Du ligger mitt hjärta närmast, du vet hvad jag ärnat dig, du vet, att jag särskildt arbetar till din förmån; således väntar jag ock af dig dubbel uppmärksamhet, dubbel kärlek, dubbel tacksamhet. Fortfar bara, som du hittills gjort, så blir jag allt nöjdare. 
<sec/>
Men huru är det med din hälsa? Herr Björkegren skref sist, att du ånyo hade feberkänning. Din goda mamma, som ock låter ömmast hälsa sin Jacob Jan, har afstyrkt något ordentligt bälte för dig, utan jag skall köpa åt dig en liten flygduk, som du kan linda om din mage. Akta dig emellertid för förkylningar och att få en långvarig frossa. Lilla Brite-Louise kom just nu in, niger en god morgon och hälsar sin Jacob Jan. Snart kommer jag ut till dig. Låt mig då få omfamna dig och dina kära bröder med fullkomlig glädje. Hälsa dem och herr Björkegren emellertid hjärteligen från 
<sec/>
Din gode 
<sec/>
Pappa.» 
<sec/>
Jacob Jan genomläste brefvet två gånger, innan han vek ihop det och lade in det i schatullet. 
<sec/>
Farbror Gjörwell hade aldrig sagt det rent ut, men Jacob Jan förstod i alla fall, att han ärnade honom till att i sinom tid bli lilla söta Brite-Louises man, och då han tänkte härpå, rodnade han vackert. 
<chapter/>
<chaptername>Kap10</chaptername>

<chaptername>X.</chaptername>

<chaptername>Gardesofficeren.</chaptername>

<sec/>
Sedan Jacob Jan ett år legat vid Uppsala universitet, flyttade han till Stockholm för att börja sin tjänstgöring vid gardet. Jacob Jan var endast sexton år, men nästan fullvuxen, visserligen ej högväxt, men med sällsynt väl proportionerade lemmar, på samma gång kraftig, smidig och graciös i alla sina rörelser. Det var en délice att se honom gå på skridskor på Djurgårdsbrunnsviken om vintrarna. Detta var annars en idrott, som mycket litet öfvades af de unga gardesofficerarna eller andra Stockholmseleganter, men Jacob Jan hade varit en skicklig och ifrig skridskogångare alltifrån sina spädaste år, då fadern åkte med honom och bröderna på de frusna insjöarna i Wallentuna och var deras nitiske och stränge lärare i denna som i andra kroppsöfningar. Jacob Jan tog sig aldrig bättre ut, än då han med armarna korslagda öfver bröstet åkte de svåraste och mest invecklade figurer eller som en pil sköt ut öfver den blanka isen för att sedan återvända i en stor båge. Hans utseende var långt mera utländskt än svenskt, fast de vackra ögonen voro blå och sågo goda och glada ut, utom då han blef arg, då de eldades grufveligen. Men hyn var sydländsk, pannan låg, det välbildade ansiktet kort och håret kolsvart. Då Jacob Jan i civilkläder och med pälsmössa på hufvudet smidigt och elegant voltigerade på isen, tog man honom snarare för en ryss eller fransos än för en svensk, men när han vid vaktparaden uppträdde i sin uniform i blått, gult och hvitt, liksom smidd i silfver, med ringkragen af hvitt, poleradt silfver, där kungens namnchiffer var ingraveradt, silfvergaloner i hvarje knapphål på revären och en silfverbouillon på hvarje knapp, nämndes han den vackre fänriken och omtalades som en af Stockholms skönaste gardesofficerare. 
<sec/>
Så synnerligen populär vid sitt kompani var Jacob Jan Anckarström visserligen icke. Han hade namn om sig att vara stolt, snarstucken och envis, hvarför han också råkade i åtskilligt brouillerie med sina förmän för trilskhet och sturskhet, till stor grämelse för Gjörwell, i hvars hus han dagligen umgicks och under hvars faderliga uppsikt han stod. 
<sec/>
Hans jämnåriga kamrater voro snarast af den åsikt, att han var tyst och otillgänglig, fast det i alla fall var något särskildt med fänrik Anckarström, som gjorde att man trifdes i hans sällskap, då han någon gång utom tjänsten bestod det. Var det därför att han var en sådan syperb åhörare och att det var något i hans sätt att höra på, som gjorde att man själf blef vältaligare inför honom än inför andra? Eller kanske därför att han, då han själf kom till ordet, visserligen sade litet, men sade detta lilla klokt, rättframt och bestämdt. Man kunde omöjligt tvifla på att han visste hvad han ville, fast han var sluten och inbunden och långt ifrån sade det rent ut. Hvad den Jacob Jan Anckarström kunde vara envis! Inte på det vanliga gormande och storordiga sättet, vid hvilket man var nog så van, utan på ett eget tyst och stillsamt. Det han beslutat göra, gjorde han, det månde utfalla bra eller illa för honom själf, och som han, åtminstone de första månaderna hade otur, utföll det vanligtvis illa. Han sade sällan emot, om kamraterna gjorde invändningar, han grälade ej, men han gjorde ackurat det han ville, kanske inte genast, kanske inte i morgon eller öfvermorgon, men i alla fall så, att man förstod, att det var detta han velat hela tiden, utan att någon eller något förmått inverka på honom. Det var en storvulen yngling denne Jacob Jan, stark och hård, men pålitlig. Hvarken de yngre eller äldre officerarna kunde säga annat än att fänrik Anckarström aldrig i ord eller handling skyllde ifrån sig på andra för att göra det egna straffet mildare. Därtill tycktes hans karaktär utmärka sig för mycken redlighet och ära. Då han själf eller någon af kamraterna behandlades orättvist af öfverordnade, brusade han upp till vildhet, eller, om han lyckades behärska sinnet, glömde och förlät han ej orättvisan, utan rufvade däröfver med samma föraktfulla dofva förbittring, som han brukade göra på Lindö, då fadern af lynnessjuka eller missförstådt uppfostrarenit orättvist bestraffade honom eller bröderna. 
<sec/>
Men det var ej blott det snarstuckna, stolta lynnet, som gjorde Jacob Jan mindre älskad af kamraterna, det var också detta att han, som hoppades att genom sparsamhet kunna samla tillräckligt med pengar för att en gång lösa till sig Lindö, ej var slösaktig som de andra, utan fick namn om sig att vara snål och penningkär. Fänriksfullmakten hade kostat honom 21,000 daler, och som han ej hade mycket att ödsla med, efter hvad hans förmyndare sade honom, gjorde han det ej heller, utan drog sig prompt undan, då något alltför dyrbart nöje proponerades, hvilket för öfrigt alls ej kostade på, eftersom han snarare var en enstöring än en sällskapskarl och dessutom mycket måttlig i mat och dryck. 
<sec/>
Det var besynnerligt med Jacob Jan Anckarström. Spartanskt och frugalt uppfostrade unge män, och efter hvad man visste kunde ej några ynglingar ha blifvit mera spartanskt uppfostrade än de unga Anckarströmarna, bruka, när de komma ut i lifvet, taga skadan igen och lefva flott och högt på egna eller andras pengar, men ingen kunde vara sparsammare än denne unge gardesofficer, som nästan nekade sig det nödvändigaste. 
<sec/>
Fortgick det som nu, borde han i sinom tid kunna inlösa sitt Lindö, ifall det var därtill han syftade, eller lägga en hop pengar på kistbotten för sin ålderdom, ifall det var detta han ville. 
<chapter/>
<chaptername>Kap11</chaptername>

<chaptername>XI.</chaptername>

<chaptername>Lefve vår dyrkade konung!</chaptername>

<sec/>
Kort efter det Jacob Jan fått sin fänriksfullmakt, rustades det till stor illumination i hufvudstaden i anledning af H. K. H. kronprinsens lyckliga födelse. Hela familjen Gjörwell skulle ut och bese ståten. Det var en undran om Jacob Jan skulle ha vakt eller kunna följa med, och Brite-Louise och Stafva tiggde och bådo Jacob Jan att göra byte, ifall han torsdagen den tolfte november skulle ha tjänstgöring. 
<sec/>
– Jag behöfver dig väl till hjälp för att ta hand om sockerpullorna, sade Gjörwell också. Jag har söta mor att föra, och äfven om vännen Björkegren följer med, så behöfs godt tre vuxna karlar för att hålla mina fruntimmer om ryggen i den stora trängseln, och så ha vi Calle därtill, som jag en sådan dag ej gärna släpper ur sikte. Men naturligtvis skall för Jacob Jan, som för oss alla, plikten gå före nöjet, så låt ej smådockorna förleda och locka dig. 
<sec/>
Jacob Jan skrattade. Brite-Louise hade tiggt sig en kvist från söta fars myrtenträd, som hon nu höll på att placera i ett af knapphålen på Jacob Jans uniform, fast han sagt henne, att det ej gick an. 
<sec/>
– Farbror Gjörwell ser hur den här sockerdockan lyder order. Men jag blir fri i morgon afton. Min kamrat Karl Axel har bytt med mig. 
<sec/>
– Hvem är Karl Axel? 
<sec/>
– Fänrik von Morian. Det var han, som proponerade bytet. Han önskade bli fri nästa söndag, då han har vakten. 
<sec/>
– Lefve morianen, ropade lilla Stafva och gjorde en piruett. Söta mor, söta mor, Jacob Jan följer med oss ut i stan i morgon. 
<sec/>
– Det var ju bra det, svarade söta mor. Men herr Björkegren kommer med, så det är inte nödvändigt för vår skull, om Jacob Jan har roligare sällskap. 
<sec/>
– Jo, det är nödvändigt, sade Gjörwell. Då inte plikten försummas för nöjet, håller jag det för högst nödvändigt, att Jacob Jan är med oss. Vi ha dubbelt roligt, då han är med. 
<sec/>
Fru Brita-Nora såg ut, som om hon vore af annan mening, men hon motsade inte sin herre och man. 
<sec/>
– Det göres visst stora anstalter ute i staden, sade hon, medan hon tog fram en bordduk ur linneskåpet. 
<sec/>
– Ja, svarade Gjörwell i stället för Jacob Jan. Man kan ju inte döma om hur ljuseffekterna komma att te sig, men då jag på morgonpromenaden i dag gick neråt staden, såg jag en hel hoper af transparanger och deviser. Hofapotekare Salberg hade på sitt hus en dekoration föreställande en aloe i blom med öfverskriften Kiär och välkommen. På samma ställe uppsattes också en målning, på hvilken sågs en gammal herde med sina får och denna devis: Jag nögder slutar mina dar Se’n jag har sett Kung Gustaf far. 
<sec/>
För egen del har jag aldrig sett en sådan mängd af målningar och verser, som vid detta tillfälle, säkerligen i all välmening, blifvit tillverkade. Nere vid Westerlånggatan finnas på ett hus två lejon, som hålla en chiffer med kungens och drottningens namn och kronprinsens där ofvanför samt följande vers: Wälkommen, dyre Prins, att till Gustavers ära åt eftervärlden lära att deras like finns. 
<sec/>
Och S:t Nicolai kyrkoherdehus på Riddarhustorget är prydt med en kolonnad till ett rundt tempel, och mellan pelarna står ett rykande altare med underskriften: Wälkommen, Wasars son, blif tre Gustavers like, pryd länge Svea tron, men sent ditt ärfda rike. 
<sec/>
– Nu får goda pappa inte berätta mera, för då finns ingenting alls för Brite-Louise och Stafva att undra öfver och vara nyfikna på. Jag har inte skvallrat om något, fast jag också sett en hel hoper. 
<sec/>
– Nej, fick man inte reda på något mera i det här huset än det Jacob Jan för hit, så lefde man allt i den största okunnighet, sade fru Brita-Nora i snäsig ton. Detta var hennes ständiga förebråelse vis à vis Jacob Jan, att han ingenting hade reda på och ingenting berättade. En gardesoffieer, som inte brydde sig det bittersta om hvad som hände i staden eller på hofvet, ett sådant unikum skulle dagligen komma just i deras hus! Nyfiken var fru Brita-Nora visst inte, men allting har sin gräns, och människor som göra sig döfstumma äro sannerligen föga underhållande. För att lugna söta mors nerver, som i dag tycktes vara ganska mycket på spänn, gaf sig Gjörwell till att beundra den nya fina duken, som fru Brita-Nora bredt ut på bordet. 
<sec/>
Han föll i extas öfver det vackra stjärnmönstret. 
<sec/>
– Tänk bara, att söta mor redan klippt ner den drällen, som hon satte upp i juli. 
<sec/>
– Ja, var det inte raskt gjordt? Men hvem kunde tro, att min Gjörwell skulle observera sådant. 
<sec/>
– Han observerar allt, som hans Bribri gör och låter. 
<sec/>
Och Gjörwell tog sin hustru om lifvet och gaf henne en puss midt på mun. 
<sec/>
Gjörwell hade inte mycket besvär med sina fruntimmer denna illuminationskväll. Björkegren konvojerade fru Brita-Nora, och som båda småflickorna prompt ville gå med Jacob Jan, höll denne en i hvardera handen. Gjörwell tog sin Calles arm under sken af att behöfva hans stöd, men i själfva verket för att hålla styr på sin unge herr son, som hade stor lust att begifva sig in i trängseln på egen hand. 
<sec/>
Skada att väderleken var så föga gynnsam och att olägenheterna för dem som vandrade till fots ökades af den samlade orenligheten, hvilken man behagat indela i högar på ömse sidor af gatorna. Björkegren frågade Gjörwell om han kunde gissa till ändamålet härmed. 
<sec/>
– Jag för min del kan det inte. Och han tillade på sitt vanliga torra, litet hånfulla sätt: – Snygghetens bibehållande på gatorna är ju i alla stora städer ett hufvudämne för polisens uppmärksamhet, men att orenligheten samlas i högar till en obetydlig förmån för de åkande, men till mångdubbel olägenhet för de gående, som hålla sig på sidorna, tycks inte vara öfverensstämmande med vår verkligt aktiva poliskammares afsikt. 
<sec/>
– Man kan ej heller föreställa sig, att någon äger så sällsam smak, att utseendet af sådana slags höjder som dessa förekommer honom artigt och nöjsamt, ehuru, om det annars skulle lända entreprenören till beröm, de verkligen äro placerade i särdeles god ordning och med iakttagande af nödig symmetri, svarade Gjörwell mild som alltid. 
<sec/>
Björkegren, som var i sitt sarkastiska lynne och som alltid ville debattera ett ämne till slut, fortsatte: 
<sec/>
– Man skulle snarast kunna falla på den tanken, att de äro en imitation af forntidens ättehögar, som man uppkastade öfver sina döda, om det ej hände att dessa högar stundom blifva bortförda. 
<sec/>
– Farbror Björkegren skall inte titta på smutsen utan se på illuminationen, inföll Brite-Louise och ryckte farbror Björkegren i armen för att han skulle beundra det hus, framför hvilket de blifvit stående, kvarhållna af den påträngande mängden. 
<sec/>
Det var bryggare Sundii hus på Nybrogatan, som pryddes af en målning, föreställande ett altare lågande af offer, under hvilket stod att läsa: Upptändt för den förste Medborgarens förste ättling. 
<sec/>
– Det är allt så vackert, men låt oss nu gå och se på det där lilla trähuset, där är också en sådan grann målning. Det är en kvinna med ett litet barn i knäet, och en man står framför dem. Kan det vara drottningen med den lille kronprinsen och kungen, Jacob Jan? 
<sec/>
– Nej, det är Rachel med sin nyfödde Joseph i famnen och Jacob bredvid. 
<sec/>
– Hur vet Jacob Jan det? 
<sec/>
– Det står på devisen under taflan. 
<sec/>
Stafva läste med hög röst: Men Gud tänkte på Rachel och hörde hennes bön, och hon vardt hafvande och födde en son. Jaså, det var Rachel och inte drottningen och Jakob och inte kungen, och jag som trodde, att jag skulle få se vår lille kronprins afskildrad. Hvad bryr jag mig om Joseph? 
<sec/>
– Det är alltför tidigt, lilla Stafva, sade Gjörwell. Kronprinsen är ju endast tolf dagar gammal, knappast det. Hvem var det du hälsade på, Jacob Jan? Det var en förbåldt vacker yngling. 
<sec/>
– Det är en kamrat vid gardet, Adolph Ludvig Ribbing, svarade Jacob Jan. 
<sec/>
– Han är längre än du, fast han annars ser yngre ut. 
<sec/>
– Ja, Ribbingen är ovanligt stor och ståtlig för sin ålder. Kan farbror Gjörwell tro, att han blott är tretton år? 
<sec/>
– Det är inte möjligt! 
<sec/>
– Han kan inte vara äldre. Han är född 1765. 
<sec/>
– Hvilken Ribbing är den där vackre gossen son till? Väl inte till riksrådet och serafimerriddaren? 
<sec/>
– Jo, det är hans far. 
<sec/>
– Nå, då är det intet under, att han är en vacker gosse med eldiga ögon, utbrast fru Gjörwell intresserad. Hans mor är den ryktbara skönheten grefvinnan Ribbing född Löwen. Månne denna grefvinnan Ribbing är släkt med din välgörares dotter, öfverstinnan Löwen född Ehrensparre, Gjörwell? 
<sec/>
– Ja, men endast på mycket långt håll. Nej, se Wilhelm Ankar, det var ett sällsynt möte. Det är väl inte ofta du är ute och drifver på gatorna vid den här tiden på aftonen. 
<sec/>
Wilhelm Ankar, som varit i England för att där fullkomna sig i fiol- och citterspel hade nu en hederlig både plats och lön uti kungens kapell. Han bugade sig för Gjörwell och damerna. 
<sec/>
– Nej, assessor Gjörwell, jag har sällan ledigt. Men i afton hvarken spelas eller repeteras det, svarade den puckelryggige. 
<sec/>
Jacob Jan kom fram och räckte honom halft motvilligt handen. Han tyckte, att Wilhelm Ankar var lika beskedlig som oansenlig, och han respekterade honom för hans duglighet och hans ambition att själf försörja sig, men hans åsyn plågade honom oändligt. Han var i intet lik deras gemensamme far, men han påminde Jacob Jan om denne, och det var ej blott för att spara utgifter som Anckarström så sällan besökte operateatern i Bollhuset, det var också därför att han pinades af att se Wilhelm Ankar sitta och spela i orkestern. Det var en påminnelse om Lindö och om fadern, som han knappt kunde uthärda. 
<sec/>
– Hur går det för dig? frågade han så vänligt han förmådde. 
<sec/>
– Tackar som frågar. Det går så bra det kan. Och för Jacob Jan själf? 
<sec/>
– För mig går det väl också så bra det kan. 
<sec/>
– Och Carl Ulrik och Gustaf Adolf äro kvar vid akademien? fortsatte Wilhelm Ankar blygt. 
<sec/>
– Ja visst, men nu under herr magistern och docenten i historia Jonas Hallenbergs ledning. Han var också Jacob Jans mentor sista terminen, svarade Gjörwell. Och nu gå vi väl vidare. Hör, Wilhelm Ankar, är det mödan värdt att gå fram till hörnet? 
<sec/>
– Nej, det var ganska tarfligt. Men herrskapet borde gå neråt strömmen till för att se Strömsborg illumineradt. Det ser oändligt väl ut, lamporna tillskapa ett G med krona, som vid första ögonkastet ter sig som en vase. Men allra bästa effekten därnere gör i alla fall Kungliga arméens flottas corps de garde, så väl i anseende till läget som den goda smak och de talrika lampor, hvarmed det är ekläreradt. 
<sec/>
– Nå, så gå vi dit. Slår du följe, eller bär det af åt ett annat håll? 
<sec/>
– Jag går så långsamt, så jag bara hindrar, svarade Wilhelm Ankar tvekande. 
<sec/>
Jacob Jan gjorde slag i saken. 
<sec/>
– Nå farväl då, Wilhelm Ankar. Du går till höger och vi gå till vänster. 
<sec/>
– Ackurat som Abraham och Loth, ropade Brite-Louise skrattande. 
<sec/>
– Jaså, ja farväl, min gosse. 
<sec/>
Gjörwell blef stående och blickade efter den puckelryggiga gestalten, men Jacob Jan vände sig bort för att gå vidare. 
<sec/>
– Hvad är det för rusning? Kungen far väl förbi. Skynda på, så kanske vi hinna fram och få se honom, ropade fru Brita-Nora ifrigt. 
<sec/>
De hastade genom de nästan folktomma gränderna mot den stora gatan, dit alla strömmade. Men i själfva mynningen af gränden var sammanskockningen så kompakt, att ej ens Jacob Jan förmådde bana sig en väg, så att småflickorna Gjörwell kunde få se kungen fara förbi. De blefvo otåliga och reste sig på tå. Fru Bribri var så ifrig, att hon släppte Björkegrens arm och försökte skuffa sig fram, men hon blef omildt tillbakaträngd, då det obeskrifliga larmet från alla sidor tillkännagaf, att den kungliga vagnen närmade sig. Nu kom den. Det var ett oändligt jubel, vivatropande och hurrande. Lefve vår dyrkade kung! Lefve Gustaf den tredje! Hurra, hurra, hurra! 
<sec/>
– Hvarför skola just vi inte få se honom? 
<sec/>
Jacob Jan lyfte upp Stafva på sin axel, så att åtminstone hon skulle få se. 
<sec/>
I detsamma hördes ett brakande, ett knallande och ett smattrande alldeles öfver deras hufvuden. Hvad var det? 
<sec/>
– Man skjuter väl icke, ropade fru Gjörwell förskräckt och grep om sin mans arm. 
<sec/>
– Nej, min vän, lugna dig. Det där smattrandet kommer från doktor Salomons hus. Ser du inte det stora G:et där på framsidan? Det är öfverallt garneradt med större och mindre träsvärmare, fyllda med krut, som afbränts vid Hans Kungliga Majestäts förbifart. Det är således en ny sorts fyrverkeri af sällsynt smak. 
<sec/>
– Gud, hvad det altererade mig! Jag trodde, att någon illasinnad sköt på kungen. 
<sec/>
– Nej, för all del! Min kära Bribri får lägga kapson på sin lifliga inbillning. Hvem i hela Sverige skulle vilja bära hand på honom, som är mera älskad än någon svensk kung har varit före honom! Han som har gifvit oss frihetens dyrbara gåfva, han som är så mild och nådig mot alla sina undersåtar och som nu ändtligen uppfyllt rikets ömmaste hopp genom att skänka det en tronföljare. Hör, hur de tilljubla honom! Hör lefveropen! För en kung, som är så dyrkad af hela sitt folk, behöfver man sannerligen ingen fruktan hysa. 
<sec/>
– Fick Stafva se kungen? frågade Jacob Jan. 
<sec/>
– Jo tack, snälla Jacob Jan. Jag såg förridaren med facklorna, och jag såg lakejerna bakpå vagnen. Och kungen såg jag mycket, mycket bra. Jag har aldrig trott, att han kunde se så glad och lycklig ut. Och han nickade så nådigt åt alla sidor. Han viftade med handen såhär, och han hälsade oupphörligt. Tror Jacob Jan, att han såg mig, det var ackurat som om han sett åt vår sida, och jag tyckte, att han hälsade på oss alldeles särskildt. Tror inte Jacob Jan, att han gjorde det? 
<sec/>
– Nej, lilla Stafva, det tror jag inte. Det var ju alls inte viktigt, att han såg oss, det viktigaste var ju, att Stafva såg honom. 
<sec/>
– Ja, den synen glömmer jag aldrig. Han såg så förinnerligen förnöjd och lycklig ut. 
<sec/>
– God afton, Jacob Jan. Syperb illumination! 
<sec/>
– Hvem var nu det? Också en kamrat? 
<sec/>
– Det var fänrik Voltemat, farbror Gjörwell. Han fick sin fullmakt samma dag som jag. Jag tycker mycket bra om honom. Vi trifvas väl tillsammans. 
<sec/>
– Nu ha vi väl snart råkat hela lifgardet. 
<sec/>
– Ånej, det var ju bara två. Först Ribbingen och nu Voltemat. 
<sec/>
– Ja, Ribbing. Det var granna eldiga ögon den gossen hade. 
<sec/>
– Han är nog den vackraste fänrik vi ha, sade Jacob Jan. 
<sec/>
– Nej, Jacob Jan är vackrare. Tycker inte söta mor, att Jacob Jan är vackrare än Ribbing? 
<sec/>
– Nej. 
<sec/>
– Det tycker jag, ifrade Brite-Louise. Jacob Jan ser mycket beskedligare ut än Ribbingen. Jacob Jan är mycket vackrare och mycket snällare än någon annan fänrik i världen. 
<sec/>
– Det är Brite-Louise, som är snäll, svarade Jacob Jan förtjust. 
<chapter/>
<chaptername>Kap12</chaptername>

<chaptername>XII.</chaptername>
Löwen. 
<sec/>
Det porträtt af en högre militär, som hängde öfver soffan i assessor Gjörwells bibliotek och som han sade föreställa hans fosterfar och välgörare, föreställde i verkligheten, om sanningen skall helt omtalas, Gjörwells far, öfverstelöjtnant Ehrensparre, som låtit uppfostra denne sin oäkta son hos sina systrar i Skåne och för öfrigt dragit försorg om hans ungdom. Men denna sanning, fastän väl bekant ej blott i den Gjörwellska, utan också i den Ehrensparreska familjen, omtalades aldrig öppet, fastän assessor Gjörwell stod i det allra bästa förhållande till sina många halfsyskon, öfverstelöjtnant Ehrensparres barn, och korresponderade ganska flitigt med halfbrodern, kapten Gustaf Ehrensparre, på Dybecks sätesgård nere i Skåne. 
<sec/>
Det var också på uppmaning af kapten Ehrensparre, som Gjörwell en vacker julidag år 1779 med Jacob Jan som sällskap var stadd på resa till egendomen Runsa i Uppland, som arrenderades af systern, fru Margaretha Silnecker Ehrensparre, gift med Sten Joachim Löwen, öfverste i rysk tjänst. Det hade varit ett bedröfligt och högst olyckligt äktenskap, som den sextonåriga Margaretha Ehrensparre ingått, och sedan sju år tillbaka lefde de båda makarna åtskils, Löwen i Ryssland, öfverstinnan med sina tre döttrar, än nere på Dybeck, än annorstädes i Sverige, nu senast på Runsa, som hon mot alla de sinas råd prompt velat arrendera af major Ankarkrona. Öfverstinnan Löwen förorsakade syskonen i Skåne ganska mycket bekymmer genom sin ständiga oro och sina öfverilade beslut, som ögonblickligen följdes af handling och genomdrefvos trots alla varningar och som äfven snarast möjligt ångrades, vanligtvis med skäl, men ofta utan, ty öfverstinnan Löwen var sedan sin olycka med mannens rymning mycket fallen att göra sig svåra föreställningar. Hon var därtill sjuklig och hade en förmåga att ställa för sig på det olämpligaste och otrefligaste sätt och att göra högst onödiga dépenser till stort bekymmer för brodern, kapten Ehrensparre, som var hennes tre döttrars förmyndare. Syster Greta hade den svagheten att räkna med pengar och egendomar, som ännu icke voro hennes, och ställa sina utgifter därefter. Visserligen hade öfverste Löwen en rik farbror, kapten Carl Johan Löwen på Snogeholm, hvars arfvinge han var, men denne farbroder lefde ännu, då däremot ingen med säkerhet visste om öfverste Löwen, som aldrig lät höra af sig, var lefvande eller död. Nu hade öfverstinnan emellertid arrenderat Runsa, och som kapten Ehrensparre fick alltför många oroliga bref därifrån, hade han bedt Gjörwell fara till Runsa och efterse hur syster Greta hade det ställdt för sig och sedan därom underrätta honom. 
<sec/>
Öfverstinnan Löwen var i trädgården, då Gjörwell anlände. Hon satt på en bänk och såg på hur trädgårdsdrängen klippte ligusterhäcken. Hon gaf sina befallningar med mild och något ömklig röst, som dock skärptes af det sydskånska målets hårda skorrning. Öfverstinnan var en dam på trettitvå år med ett ganska sjukligt yttre, som tydde på anlag för hektik, helst då hon ibland hostade till och fick skarpa röda rosor på de eljes bleka kinderna. 
<sec/>
Gjörwell stod en lång stund osedd och betraktade henne. Han hyste stor ömhet för alla öfverstelöjtnant Ehrensparres barn, och han önskade intet högre än att få afbörda sin tacksamhetsskuld mot denne sin välgörare genom att på allt möjligt sätt tjäna hans barn. 
<sec/>
Jacob Jan, som kört hästen till stallet, kom nu fram till bänken, där Gjörwell satt och väntade. 
<sec/>
– Det är öfverstinnan Löwen, Jacob Jan, hviskade han nästan andaktsfullt. Hvad den stackars öfverstinnan ser tärd och mager ut! Hur skola vi utan att skrämma henne kunna ge oss till känna? Medan han ännu talade, kom en ung vacker flicka inridande på gården. Innan Jacob Jan hunnit fram för att hjälpa henne, hade hon kastat sig af hästen och stod i begrepp att själf leda den ner till stallet, då Gjörwell hejdade henne. 
<sec/>
– Är det inte fröken Gustafva Löwen? frågade han. 
<sec/>
– Jo, det är det, svarade den unga flickan kort. 
<sec/>
– Jag är assessor Gjörwell från Stockholm, och detta är fänrik Anckarström vid lifgardet, min myndling, som jag tagit med mig till ressällskap. Själf kommer jag med hälsningar från frökens morbror Gustaf Ehrensparre till öfverstinnan Löwen. Går det an att råka henne? 
<sec/>
– Hon sitter i trädgården, svarade fröken Gustafva. 
<sec/>
– Tillåter fröken Löwen, att jag leder ner hästen till stallet? frågade Jacob Jan, och utan att vänta på svar tog han tyglarna från den unga flickan. Hon såg stött ut. 
<sec/>
– Fänriken behöfver inte besvära sig. Jag leder hästen själf, utbrast hon. 
<sec/>
Men Jacob Jan gaf ej tyglarna ifrån sig, och fröken Gustafva följde honom och hästen med en trumpen och surmulen min. 
<sec/>
Det var mig en karlavulen flicka, tänkte Gjörwell, medan han gick neråt sandgången mot bänken, från hvilken öfverstinnan Löwen reste sig. 
<sec/>
– Nej, ser jag rätt, är det assessor Gjörwell, som gör mig den glädjen att hälsa på. Välkommen, välkommen! 
<sec/>
Gjörwell kysste den framsträckta hvita handen ömt och vördnadsfullt. 
<sec/>
– Det är så, fru öfverstinna, att jag haft bref från Gustaf Ehrensparre, som bedt mig resa hit med hälsningar. Han är orolig för sin syster Greta, skrifver han, och vill höra hur här står till. 
<sec/>
– Det var snällt af bror Gustaf att bedja assessorn komma och snällt af assessorn att komma. Jo, nu är Gudilof tillståndet på Runsa tämligen godt, sedan fast alla här uthärdat större och mindre sjukdomar, som jag tillskrifver de dåliga vinterrummen, och om ej major Ankarkrona består reparation af golf, kakelugnar och dörrar, kommer jag säkerligen aldrig med lifvet från detta ställe. Kom in, så skall herr assessorn få se hvad major Ankarkrona anser vara ett tillständigt skick för ett corps de logis. 
<sec/>
Öfverstinnan Löwen gick med Gjörwell upp mot huset. Inkommen i förstugan visade hon honom på det söndriga tegelgolfvet, de förfallna väggarna och det ramponerade taket. 
<sec/>
– Här kan assessorn väl föreställa sig hur hela vintern med snö, yr och storm dragit in. Se sådana sprickor, och se hur otäta dörrarna äro. Och se på den här kakelugnen i matsalen, är det inte synd och skam? Den ryker in, så att man är färdig att storkna hvar gång man skall ha eld i den, och försöker man låta bli att storelda, så är här kallt och dragigt som i det värsta uthus. 
<sec/>
Gjörwell skakade bekymrad på hufvudet. 
<sec/>
– Ja, huset är mycket förfallet, sade han. Stackars fru öfverstinnan. 
<sec/>
– Ja, inte sant. När man betänker det dryga arrende jag betalar, tycker man verkligen, att man ej behöfde tåla sig med något sådant. Se på den här tapeten och det där taket! Men hvad hjälper det för ett ensamt och värnlöst fruntimmer att beklaga sig? Får man repareradt? Jo pytt. Jag vet inte om herr assessorn redan har sett barnen. Det här är min näst äldsta dotter Margaretha. Hon är tretton år. Och det här är min yngsta, Jeana, född 1768. 
<sec/>
– Ackurat lika gammal som min äldsta dotter Brite-Louise. 
<sec/>
– Dessa flickor äro justitiarien Sténhoffs barn, som jag har hos mig och som jag vårdar med lika ömhet som mina egna. Min äldsta dotter Gustafva är ute, jag vet inte hvar. Hon borde egentligen ha blifvit en gosse, hon har en gosses anlag för kroppsöfningar och rider som en hel karl. 
<sec/>
– Jag har redan haft nöjet hälsa på fröken Gustafva, svarade Gjörwell. Hon liknar mindre öfverstinnan och den Ehrensparreska familjen än de båda yngre fröknarna göra. 
<sec/>
– Gustafva brås till det yttre och till det inre på sin far, sade öfverstinnan, i detsamma som den unga omtalade damen och Jacob Jan inträdde i rummet. 
<sec/>
– Ack, det var sant, utbrast assessorn. Jag har totalt glömt bort att omtala för fru öfverstinnan, att jag har varit nog djärf att medföra till Runsa denne min unge vän och myndling, fänrik Anckarström vid lifgardet, som jag nu har glädjen föreställa för fru öfverstinnan Löwen. Min Jacob Jan Anckarström är äldste sonen till salig öfverstelöjtnant Anckarström på Lindö. 
<sec/>
– Välkommen till Runsa, herr fänrik, sade öfverstinnan och räckte Jacob Jan sin hvita, tunna hand, som han bugande kysste. 
<sec/>
Gjörwell hade rätt. Fröken Gustafva Löwen liknade ingalunda den Ehrensparreska familjen, som hade ett mildt ansiktsuttryck och fina drag som släkttycke. Fröken Gustafva var en mycket vacker flicka med allvarliga, nästan stränga drag och ett ganska kallt och frånstötande sätt, åtminstone tyckte assessor Gjörwell så. Det föreföll honom också, som om modern ingen makt hade öfver denna sin äldsta dotter och som om hon på samma gång var generad för hennes bryskhet och imponerad af densamma. 
<sec/>
– Nu vet jag ackurat hur öfverste Löwen betett sig, tänkte han, då fröken Gustafva helt kort svarade ja och nej på moderns ängsliga och ömma förfrågningar. En gång sade hon: 
<sec/>
– Nog vet mamma, att jag kan rida, inte behöfver mamma ängsla sig för det. Mamma gör sig bra många onödiga bekymmer. 
<sec/>
– Förlåt, lilla Gustafva, jag menade ingenting illa, svarade öfverstinnan Löwen, sedan hon väl kommit öfver en häftig hostattack. 
<sec/>
– Gustafva är en klok flicka och van att reda sig på egen hand, skall jag säga assessorn, tillade hon urskuldande. 
<sec/>
– Vi mötte fröken Gustafva ridande. Det gick mycket galant, sade assessorn, högst olycklig öfver att bevittna en familjescen. Jag är visserligen ingen kännare, fast jag borde så vara, då alla mina tre Anckarströmska myndlingar äro särdeles duktiga i kroppsfärdigheter, synnerligast fänriken här, som väl torde vara en af de skickligaste ryttare och pistolskyttar i Sverige. Hans salig far har varit hans liksom brödernas lärare i alla kroppsöfningar. 
<sec/>
Medan Gjörwell talade, såg han öfverstelöjtnant Anckarström för sig och hörde honom med befallande röst tilltala sina söner. På Lindö hade han tyckt, att en alltför sträng fader regerade, på Runsa saknade han en sådan myndighet. 
<sec/>
Ett så lyckligt familjelif som hans eget fanns ingenstädes. 
<sec/>
– Jag har också lärt att rida af min far, inföll fröken Gustafva hastigt. 
<sec/>
– Är det möjligt? frågade Gjörwell utan att besinna sig. 
<sec/>
– Ja, det är det, svarade fröken Gustafva. Jag var åtta år, då min far reste till Ryssland och blef borta. 
<sec/>
Då Gjörwell märkte, att den vändning, som samtalet tagit, plågade öfverstinnan, afbröt han det genom att säga: 
<sec/>
– Jag tycker, att ängarna här bära rikligt med hö. 
<sec/>
– Åja, synnerligast då man betänker den långvariga torka vi haft, är det ganska mycket hö på den ängen jag just nu har låtit slå. I morgon ämnar jag låta lien bäras på den andra. Kanske det skulle roa herr assessorn att med mig göra en spatsertur öfver Runsa ägor och se hvad jag får för mina pengar. Det lär inte bli mycket i år, tycks det, fast ägorna ju äro i bättre skick än boningshuset och ekonomibyggnaderna. Det var rätt, Margaretha, bjud assessorn ett glas af vår förträffliga mjölk. Och ett par skorpor därtill. Var så beskedlig! Åjo, var så god. Jag dricker fru Gjörwells och barnens skål i mjölk. Skål, herr assessor, för den Gjörwellska familjen. 
<sec/>
– Jag tömmer denna hvita, vackra och oskyldiga dryck i botten för min välgörares, öfverstelöjtnant Ehrensparres barns och barnbarns lycka och välgång. 
<sec/>
– Tack, min käre assessor. Nu är det bäst, att vi inte dröja längre, utan gå. Det ser ut, som om vädret mulnade till regn, det är sannerligen en ovan syn, vi ha inte haft regn på många veckor. Tack, jag tar gärna assessorns arm. Det är godt att stöda sig på en väns arm, då man är så pass svag och eländig som jag är. 
<sec/>
De gingo genom trädgården. Ett stycke efter dem kommo Jacob Jan Anckarström och Gustafva Löwen, hvilkas konversation dock gick betydligt trögare än moderns och förmyndarens, som ifrigt samtalade med hvarandra. 
<sec/>
– Det lär väl inte vara så lite, som denna ansenliga trädgård ger i afkastning, sade Gjörwell. 
<sec/>
– Nej, svarade öfverstinnan, trädgården kastar litet eller intet af sig, tvärtemot hvad man hade låtit mig förmoda, då jag arrenderade Runsa. Emellertid är nu början gjord med tobaksplanteringar uti några kvarter, se här, assessorn, och se här, men planteringarna ha tyvärr tagit skada af den i förliden månad infallande frosten. Ja, det är alltför bedröfligt. Från ladugården har visserligen litet kunnat säljas, men alls intet ännu ur sjön. Således blir detta året det kännbaraste år, och säg bror Gustaf, som sanningen är, att jag nog får se mig om för att ur gårdens afkastning draga fram ett sådant arrende, som major Ankarkrona har betingat sig. 
<sec/>
– Man får ju hoppas både att majoren blir drägligare och de följande åren lättare. Öfverstinnan får inte misströsta alltför mycket, sade Gjörwell och tillade uppmuntrande: Åkern står ju öfverallt härlig och ger det bästa hopp. 
<sec/>
– Ja, om bärgningen annars blir lyckosam, svarade öfverstinnan. Jag skall säga assessorn, att jag hör till dem, som alla uppmana att hoppas, och när jag så gör det, och jag gör det alltid, blir jag alltid bedragen. Jag hör också till dem, som människorna lura och bedraga och handla orätt emot. 
<sec/>
– Men är nu inte detta en sjuklig föreställning af min nådiga fru? 
<sec/>
– Får jag inte i gengäld fråga om inte herr assessorn också blir bedragen på människor? Men det är nog inte fallet, då jag af allt märker, att min herre alltjämt är en stor optimist. 
<sec/>
– Jag skall säga fru öfverstinnan, att mot mig ha alltid människor visat sig goda och redbara, därför har jag inte kunnat bli annat än den optimist jag är. Hela mitt lif har jag haft att göra med goda människor, först och främst var det min nådiga öfverstinnas far, min välgörare, öfverstelöjtnant Ehrensparre, och hans systrar, så mina lärare och uppfostrare vid de olika universitet jag har besökt, så vännerna i brödraförsamlingen, allt detta i ungdomen och sedermera – skulle den inte vara människovän, som haft lyckan tjäna en sådan kung som Gustaf III och som af honom blifvit nåderikt bemött och som den gode Guden har beskärt en sådan hustru och sådana barn, som han har beskärt mig. Och som därtill har ett arbete, som jag älskar. Och som dessutom har ett öppet öga för naturens skönheter och ett lyhördt öra för poetens pastorala skildring af desamma och ett ömt och trofast hjärta för vänskapen. 
<sec/>
Gjörwell hade tårar i ögonen, då han uppräknade allt detta. 
<sec/>
– Jag har min man borta och tre döttrar att uppfostra och bortgifta, jag är klen till hälsan, och jag har otur i allt, svarade öfverstinnan bittert. Se där, visste jag inte, att det skulle komma regn nu, då höet skall slås och bärgas. 
<sec/>
– Ja, nu regnar det ju, men det blir snart solsken igen, skall öfverstinnan se, sade Gjörwell. Hallå, Jacob Jan, det regnar, vi gå in nu. 
<sec/>
Men Jacob Jan hörde ej tillropet, åtminstone vände hvarken han eller fröken Gustafva sig om. De hade hunnit till skogsbrynet och fortsatte in i skogen. 
<sec/>
– Gustafva, Gustafva, kom in för all del, du blir dyvåt, ropade öfverstinnan ängsligt. Hon gör i alla fall som hon vill. Ack Herre Gud, så bedröfligt! Hvad Gustafva skall bli våt, och höet sedan! Nu kommer det att regna ideligen, tills höet blir alldeles spolieradt för mig. 
<sec/>
– Få se om det inte regnat slut tills i morgon, tröstade Gjörwell åter. 
<sec/>
Han hade rätt. Följande morgon, då skjutsen kom för dörren och han och Jacob Jan stodo i begrepp att resa från Runsa, var det solsken och det allra härligaste väder. 
<sec/>
– Tack, tack för det kära besöket, sade öfverstinnan Löwen, då hon följde sina gäster till trappan. Och välkomna snart åter. 
<sec/>
– Det är vi, som skola tacka, och det är jag, som önskar min nådiga öfverstinna med sina döttrar välkomna till min enkla bostad, då något besök i Stockholm göres. Det skulle oändligt glädja min kära hustru. Och de unga fröknarna, åtminstone fröken Jeana, komma att möta jämnåriga flickor. Ja, äfven fröken Margaretha har jämnårig ungdom i min Carl. Värre blir det med fröken Gustafva. Jo, det är ju sant. Fröken Gustafva får nöje af att rida ut med fänrik Anckarström, som ju dagligen kommer i mitt hus. 
<sec/>
Jacob Jan höll på att taga afsked af fröken Gustafva, och hon var så upptagen af honom, att hon ej svarade, men hennes mor gjorde det i hennes ställe. 
<sec/>
– Tack, kära herr assessor, och hälsa sin fru, och när assessorn skrifver till bror Gustaf, så säg honom hur här står till och hälsa honom ömt från oss allesammans. Lycklig resa och välkommen åter till Runsa! 
<sec/>
Öfverstinnan viftade med näsduken efter den bortkörande schäsen och den ifrigt hälsande Gjörwell. Gustafva stod bredvid henne och såg på hur fänrik Anckarström skötte tömmarna. 
<sec/>
– Var inte assessor Gjörwell för innerligt snäll och beskedlig? frågade öfverstinnan sin äldsta dotter, i det hon långsamt vände åter från förstugukvisten. 
<sec/>
– Åjo vars, innerligt snäll och beskedlig och innerligt tråkig och gammaldags. 
<sec/>
– Assessor Gjörwell! Du är då den besynnerligaste flicka i världen, Gustafva. Tyckte du inte om den gode mannen? 
<sec/>
– Jag tycker inte om kyrkänglar. Han ser ju ackurat ut som kyrkängeln ofvanför altaret. Den förgyllda gipsängeln till höger, han med de utspända kinderna och de fladdrande lockarna. 
<sec/>
– Fy skam, så ska inte Gustafva säga, sade öfverstinnan, som i alla fall var svag nog att inte kunna låta bli att draga på mun. Hon visste hvilken ängel Gustafva menade, och det var onekligen en viss alltför löjlig likhet. Gustafva var en kvick och skarp flicka, som såg allt och lade märke till allt och som var så olik sina systrar som väl möjligt. 
<sec/>
Öfverstinnan suckade, då hon tänkte på hvem Gustafva var lik. Skulle hon vålla henne lika mycket sorg som han? 
<sec/>
– Jag tyckte inte om den där Anckarström, inföll hon häftigt. Han var mig för tyst och tråkig och stursk. 
<sec/>
Fröken Gustafva höjde på axlarna och svarade inte. 
<chapter/>
<chaptername>Kap13</chaptername>

<chaptername>XIII.</chaptername>

<chaptername>Störd idyll.</chaptername>

<sec/>
Jacob Jan och Brite-Louise sutto på hvar sin sida af det stora bordet i biblioteket och ritade ifrigt. De hade hvar sitt tända talgljus framför sig och voro mycket flitiga. 
<sec/>
Då Jacob Jan kommit till Gjörwells, den eftermiddagen, hade han af den gamla pigan blifvit insläppt med det beskedet, att ingen var hemma utom Brite-Louise, som var förkyld och inte hade fått gå ut med de andra i det svåra yrvädret och köpa julklappar. Hon satt inne i bokrummet och läste. 
<sec/>
Men Brite-Louise läste inte, då Jacob Jan kom in, utan satt i skumrasket framför brasan och stekte äpplen. Äpplena voro upphängda i långa trådar och dinglade och vände och vredo sig så, att än den ena, än den andra sidan kom närmast elden, och då ändtligen på ett äpple skalet sprack och saften sprutade ut och hväste och fräste, fiskade Brite-Louise med eldgaffeln äpplet till sig, klippte af tråden och lade den rykande och ljumt doftande frukten på en tallrik, som hon hade stående bredvid sig. Så satte hon sig åter ned framför brasan med händerna i knät. Men då de öfriga äpplena uppförde sig alldeles sansadt, drogos hennes blickar från dem, och hon satt nu och såg in i elden så tankfull och drömmande, att hon ej märkte, att Jacob Jan hade kommit in i rummet, förrän han lade bägge händerna öfver hennes ögon och med förställd röst ropade: 
<sec/>
– Hvem är det? 
<sec/>
Brite-Louise hade hajat till, då Jacob Jan vidrörde henne. Hon skakade otåligt undan hans händer och sade: 
<sec/>
– Låt vara, Jacob Jan, jag satt och läste i elden. 
<sec/>
Då han grep eldtången, ropade hon förskräckt: 
<sec/>
– Du får inte röra vid den, Jacob Jan. Du får inte förstöra det för mig. Det är en historia i elden. 
<sec/>
Hvad ser Brite-Louise? Jag ser ingenting. 
<sec/>
– Det måtte väl Jacob Jan förstå, att man inte kan komma direkt från corps de gardet och se något i elden. Man får sitta en lång stund alldeles tyst och stirra och tänka på hvad man helst vill se. 
<sec/>
De sutto en lång stund alldeles tysta. 
<sec/>
Ändtligen sade Jacob Jan halfhögt: 
<sec/>
– Jag ser ändå ingenting, Brite-Louise. 
<sec/>
– Då kommer det väl inte att bli något händelserikt lif, som Jacob Jan får. Jag ser så oändligt mycket, skepp och slott och underliga djur, som springa fram och åter i en stor skog. Det betyder väl, att jag skall bli gift med en ostindiefarare och resa med honom till Ceylon och Indierna. Ser inte Jacob Jan, att det där är en glödande skog? 
<sec/>
– Jo, när Brite-Louise säger det. 
<sec/>
– Och det där är ett skepp. 
<sec/>
– Jo vars, det kan vara ett skepp. 
<sec/>
– Var nu tyst igen en stund, så får jag se om det inte blir till något mera. Nej, rör sig inte, Jacob Jan. Hvad är det nu på färde? 
<sec/>
– Brite-Louise skall passa sina äpplen. Se på det där. Det fräser och puttrar och blir snart till mos. 
<sec/>
– Tag saxen och klipp af det, så är Jacob Jan beskedlig. Å, å, nu ser jag något ändå märkvärdigare och besynnerligare. 
<sec/>
– Hvad ser Brite-Louise då? 
<sec/>
– Det kan jag inte tala om för Jacob Jan. Det var för innerligt sött, men jag kan inte tala om det. 
<sec/>
– Åjo, gör det, lilla Brite-Louise. 
<sec/>
– Nej, det kan jag inte. 
<sec/>
– Var det något så förskräckligt farligt? 
<sec/>
– Nej, tvärtom, det var förinnerligt vackert. 
<sec/>
– Se något vackert för mig också, så är Brite- Louise snäll. Det vore allt roligt, om något hände mig med, då Brite-Louise får så mycket vackert för egen del. 
<sec/>
– Ja, nu skall jag se för Jacob Jan. 
<sec/>
Brite-Louise stirrade drömmande in i elden. 
<sec/>
Jacob Jan följde ifrigt hennes blick, som om han af henne ville lära att se, hur hans framtida öde skulle gestalta sig. Slutligen efter en lång stund sade hon: 
<sec/>
– Jacob Jan har rätt. Det är ingenting, ingenting alls. 
<sec/>
Just som hon sade detta, föllo bränderna brakande tillsammans inne i eldstaden. 
<sec/>
– Hvad betydde nu det? frågade Jacob Jan och såg hastigt öfver sin högra axel, som han ibland brukade. Det var, som om han väntade att se någon alldeles bakom sig. 
<sec/>
– Det vet jag inte. Jacob Jan, som är så intresserad af att läsa i framtiden, skulle gå till mamsell Arfvidsson och låta spå sig. 
<sec/>
– Det är bättre att ingenting veta, svarade Jacob Jan. Det blir ändå, som det skall bli. 
<sec/>
– Som Gud vill, menar Jacob Jan. 
<sec/>
– Ja, som Gud vill. Och Gud vill, att somliga människor födas till lycka och andra till olycka. 
<sec/>
– Skulle Jacob Jan vara en sådan olycksmänniska? 
<sec/>
– Det tror jag alldeles säkert. Jag har inte det lätta sinnet, som gör lyckliga människor. 
<sec/>
– Det rätta sinnet. Jacob Jan menar väl det rätta sinnet. 
<sec/>
– Jag sade det lätta sinnet, men det tör komma på ett ut. Jag tar för tungt och ovulet på allt, den, som sade det om mig häromdagen, hade nog rätt. 
<sec/>
– Hvem har sagt det? Fy, så fult. 
<sec/>
– Det gör detsamma. Det är nog så. Det var också så med min kamrat Voltemat. Hade han varit smidigare och förstått att krypa, så hade han inte kommit ur gardet som han gjorde. 
<sec/>
– Ja, men det var den dumme Voltemat. Inte skall Jacob Jan jämföra sig med honom. Jacob Jan blir nog lika lycklig som jag och får fara långt bort i världen och se märkvärdiga slott och byggnader och sällsynta djur och allt annat vackert. Det vackra jag såg i elden gällde nog lika mycket Jacob Jan. 
<sec/>
– Jo pytt får jag vara med om det, ifall Brite- Louise gifter sig med sin ostindiefarare. 
<sec/>
Brite-Louise plockade till sig ännu ett fräsande äpple. 
<sec/>
– Det kanske inte blir någon ostindiefarare, utan någon helt annan, sade hon. Jag kan ju gifta mig med Jacob Jan, om det så skall vara. 
<sec/>
– Det vore allra bäst. Får jag Brite-Louise, som är en sådan lyckomänniska, så slipper jag kanske från att bli en olycksfågel. Låt mig se, Brite- Louise är tretton år nu. 
<sec/>
– Ja, och Jacob Jan är nitton. 
<sec/>
– Om två år skall jag gifta mig, ser Brite- Louise. 
<sec/>
– Är det allaredan bestämdt? 
<sec/>
– Ja, jag gifter mig så tidigt jag kan. 
<sec/>
– Men det går nog inte an, att jag gifter mig, förrän jag åtminstone har fyllt sexton år. 
<sec/>
– Å vars, nog går det. Om Brite-Louise bara håller af mig. 
<sec/>
– Visst håller jag af Jacob Jan. Det måtte väl Jacob Jan veta. 
<sec/>
Och Brite-Louise slog båda armarna om Jacob Jans hals och kysste honom. 
<sec/>
– Och nu skall jag gå efter strösocker och skedar och tallrikar, och så skola vi äta upp våra äpplen, och så skall jag tända ljusen, och så sätta vi oss vid hvar sin sida om bordet och rita. Men Jacob Jan får inte rita sådana bedröfliga taflor som den jag fick sist. 
<sec/>
– Hvilken menar Brite-Louise? 
<sec/>
– Den med örnen, som har huggit sin klor i ett lamm och flyger upp med det till sitt bo på den höga klippan. 
<sec/>
– Jag trodde, att Brite-Louise tyckte om den ritningen. 
<sec/>
– Jag tycker mycket mer om pastorala scener, en herde och en herdinna och en betande hjord och en liten vakthund i ett solbelyst landskap. 
<sec/>
– Sådant där kan jag inte rita. 
<sec/>
Brite-Louise hade lagt för Jacob Jan ett par rykande äpplen och strött mycket socker på dem. Nu tog hon sig också själf ett par äpplen och ännu mera socker. 
<sec/>
Sedan de ätit och Jacob Jan ställt undan sin tallrik, sade han: 
<sec/>
– Skall inte Brite-Louise försöka rita det Brite- Louise såg i elden? 
<sec/>
– Nej, det kan jag inte. Ja, kunde jag det! Men det var alltför vackert för att kunna aftecknas. Skall det inte vara ännu ett äpple? Inte. Ja, då får Jacob Jan hålla till godo med undfägnaden. Och nu tänder jag ljusen och vi sätta oss vid hvar sin sida af bordet och rita flitigt, tills de andra komma. 
<sec/>
Så fann Gjörwell dem, då han kom in i rummet. Han lutade sig ner öfver Brite-Louise för att se på hennes ritning. Men hon ropade till: 
<sec/>
– Pappa får inte säga hvad det är. Det är en hemlighet. 
<sec/>
Pappa Gjörwell smålog och kysste sin dotter på pannan. 
<sec/>
– Hur kom du på den idén? Det var mycket vackert och fint. 
<sec/>
– Jag såg det alltsammans i elden just nu. Men söta far får inte tala om för Jacob Jan hvad det var. 
<sec/>
– Och har Jacob Jan också aftecknat hvad han har sett i elden? 
<sec/>
– Nej, farbror Gjörwell, jag fick ingenting se utom en hop bränder, som blefvo till aska. Men det jag har ritat, får Brite-Louise gärna se. 
<sec/>
– Sir man på. Brite-Louises porträtt. Inte alls oäfvet. Det var ju galant. 
<sec/>
Gjörwell klappade Jacob Jan på axeln. 
<sec/>
– Det tycker jag om, min gosse, rätt så. 
<sec/>
– Nå, ha söta far och söta mor köpt många julklappar till oss? frågade Brite-Louise och strök smekande sin kind mot faderns hand. 
<sec/>
– Nej bevars, det blef alls intet julklappsköpande af. Kan du tänka dig, att jag råkade kära vänner från landet, öfverstinnan Löwen född Ehrensparre med sina döttrar. Jag presenterade söta mor och Stafva och Calle, och så slogo vi följe med dem. Men då vädret var alltför hårdt för öfverstinnans svaga bröst, yrkade jag på att få följa henne hem. Och hon tillät det med villkor att jag skulle gå upp med dem i deras logis, och sedan har jag suttit där ett par timmar och samspråkat med öfverstinnan och druckit te med henne och fröknarna. Söta mor med barnen ha under tiden varit uppe hos mormor, där jag nu har hämtat dem. I morgon, om vädret bättrar sig, komma öfverstinnan Löwen och hennes döttrar hit på besök. Söta mor har bedt dem stanna till middagen, och jag bjuder Jacob Jan till sällskap åt fröken Gustafva. Du tyckte allt, att fröken Gustafva var en mycket vacker flicka, Jacob Jan. 
<sec/>
– Det tyckte jag visst, det var omöjligt att tycka annat. 
<sec/>
– Fröknarna Löwen äro också ganska goda partier, skall jag säga dig, Jacob Jan. 
<sec/>
– Det skall goda pappa alls inte säga Jacob Jan. 
<sec/>
– Hvarför det då? Det skall du inte tro annat, min kära pulla, än att en ung gardesofficer gärna vill slå sig ut för och gifta sig med en vacker och adlig fröken, som därtill har utsikt att bli ganska förmögen. Öfverste Löwens barnlöse farbror på Snogeholm är död, och öfversten är hans arfvinge. Få nu se hur det går, då han är borta ur riket och ej tyckes vilja eller kunna återkomma. Det är i anledning af detta arf som öfverstinnan Löwen har hitrest. Det är bäst du håller dig framme, Jacob Jan. 
<sec/>
– Vill Jacob Jan det? 
<sec/>
– Visst vill jag det. Det kan väl Brite-Louise förstå. 
<sec/>
– Fy skam, Jacob Jan. Nej, jag vill inte se åt Jacob Jan, när Jacob Jan säger något så fult. Det är rätt och lagom åt Jacob Jan, om Jacob Jan blir en olycksfågel. 
<sec/>
– Nej, men Brite-Louise, inte skall du säga så. Vi skämta ju bara. Ni voro ju de bästa vänner, då jag kom, och Jacob Jan satt och ritade Brite-Louises porträtt, och Brite-Louise – – –  
<sec/>
– Nej, pappa får inte ... Jag kan inte tåla fröken Gustafva, ropade Brite-Louise häftigt och rusade ur rummet. 
<sec/>
Gjörwell skrattade. 
<sec/>
– Sir man på, sade han. 
<sec/>
Öfverstinnan Löwen stannade längre denna gång i Stockholm än förut var bestämdt, och Gjörwell hade den stora glädjen att höra henne säga, att han var henne till råd och hjälp i mångt och mycket. Han å sin sida beundrade henne till den grad, att han alldeles ej märkte, att hon visserligen i mångt och mycket begärde hans råd, men sällan eller aldrig följde dem, utan handlade efter eget hufvud. Öfverstinnan trifdes också, till Gjörwells stora glädje, särdeles väl med fru Brita-Nora, som gjorde allt för att lätta den stackars fruns omsorger, då hon för sin sjuklighets skull ej kunde tillse sina döttrar så noga som hon annars velat göra. Också voro de båda yngre, den lilla vackra och goda, men enfaldiga Margaretha och den ännu yngre Jeana nästan dagligen hos de Gjörwellska barnen. Fröken Gustafva kom visserligen ej så ofta, men i alla fall alltid då modern orkade vara tillstädes. Ingen af familjen Gjörwell trifdes så synnerligen väl med fröken Gustafva, som hvarken hade moderns förbindliga sätt eller systrarnas glada och vänliga liflighet. 
<sec/>
Den ende, som gouterade fröken Gustafva, var sannerligen Jacob Jan, som också syntes ha vunnit nåd för hennes ögon. Visserligen kunde ej den unge gardesofficeren och den vackra fröken, som Gjörwell på Runsa skämtsamt föreslagit, rida ut ensamma i Stockholms täcka omgifningar, men hvarje gång öfverstinnan Löwen för sin hälsas skull var ute och åkte med sina döttrar, eskorterades vagnen af Jacob Jan, och då sedan besök gjordes hos Gjörwells, stod den eljest så föga språksamme unge mannen och talade med fröken Gustafva. Och fröken Gustafva talade och svarade och försökte under en kallsinnig min att dölja hur betagen hon var i den vackre fänriken. Ibland konverserade de mycket lifligt som tystlåtna människor bruka göra, när de väl komma i farten, ibland stodo de och sågo stillatigande ut genom fönstret på den fallande snön, de jagande skyarna och den strålande fullmånen. 
<sec/>
– Alltid får man det man önskar, men då man får det, önskar man det inte, tänkte öfverstinnan, som för släkt och vänner brukat beklaga sig öfver att hon omöjligt kunde göra sin äldsta dotter fåfäng. Gustafva bara spar och har, brukade hon ogillande säga. Men nu gick Gustafva med på allt, som modern föreslog, utan att det ringaste fästa sig vid kostnaderna. Det var binnikband för håret och puce skotyg af siden och andra skodon – nåja, Gustafva hade alltid varit svag för fint skotyg, hon hade en mycket liten och högvristad fot, men nu steg fåfängan, till öfverstinnans förbluffelse, från foten upp öfver hela flickan, och hon gillade alla de beställningar hennes mor för hennes räkning gjorde hos mamsell Memsen på grannlåtsarbeten. Och hvad den blå taftsklänningsn kostat, som jungfru Lundin sydde Gustafva till assembléen, där hon dansade första kontradansen med Jacob Jan Anckarström, det vågade inte öfverstinnan tänka på. Och pelissen i paille med muff och den svarta visitkappan och blomstren från fröken Uggla! Öfverstinnan förde särskilda räkenskaper för hvar och en af sina döttrar, det önskade bror Gustaf som deras förmyndare, och sannerligen hon kunde fatta, att Gustafva, som alltid varit så sparsam och snål, nu hade hjärta att göra sådana dépenser. Var det för att behaga den där pojken med de brinnande ögonen, som följde Gustafva, hvart hon gick. 
<sec/>
– Tänk, att Jacob Jan bekostar sig nöjen och går på assembléer som andra officerare. Det blir parti af mellan honom och fröken Löwen, skall du få se, sade fru Brita-Nora en afton inne i sängkammaren till Gjörwell. 
<sec/>
Gjörwell, som satt i sängen och höll på att draga nattmössan öfver öronen, blef så bestört, då hon sade detta, att fru Brita-Nora brast i skratt. 
<sec/>
– Har det aldrig fallit dig in, att det kan gå därhän? Ja, ännu är ju Jacob Jan alltför ung, men – ja, sanna mina ord. 
<sec/>
– Nej, det går alldeles inte an. Det blefve till olycka för dem båda. De äro hvarandra för lika till böjelser och sinnelag. Det skulle vara till Jacob Jans olycka. 
<sec/>
– Hvarför det? Han får en resolut och sparsam hustru, och hvad det angår, att de äro hvarandra för lika för att bli lyckliga, så är du väl om någon en af dem, som sentera ordspråket: »Lika barn leka bäst.» 
<sec/>
– Ja, lika barn, ja. 
<sec/>
– Men Gjörwell, du har väl aldrig på allvar ämnat vår Brite-Louise åt Jacob Jan? 
<sec/>
Gjörwell nickade. – Jo, det har jag. Det skulle vara till bådas lycka, därom är jag förvissad. De äro mycket fästade vid hvarandra. 
<sec/>
– Hur kan du veta, att Jacob Jan vill gifta sig med en borgerlig flicka, äfven om det vore din dotter? 
<sec/>
– Det skulle han inte ett ögonblick draga i betänkande att göra. Sådan är inte Jacob Jan. 
<sec/>
– Nå, med en fattig flicka då? Jacob Jan är mycket om sig. 
<sec/>
– Jag tror Jacob Jan om bättre än att han skulle vilja gifta sig för pengar. 
<sec/>
– Det tror jag inte heller, att han skulle göra, därtill är han för stursk. Men så mycket pengar har fröken Gustafva Löwen åtminstone ännu inte, så att hon därför skulle få öfvertaget i huset. Hur mycket kan hon ha? 
<sec/>
– Gustaf Ehrensparre har sagt mig, att utom det Löwenska arfvet, som ju ännu är en pretentionssak, kan hvardera af fröknarna räkna på att föra med sig i boet af pengar och bohagsting för omkring hundra tusen daler, förutsatt nämligen att det dessförinnan ej täres för mycket på kapitalet. Ehrensparre skref häromdagen till mig: Det vore väl, om syster Gretas revenue kunde räcka till för hennes lefnad med hennes barn utan att taga alltför mycket af kapitalet, det jag har svårt vid att försvara. 
<sec/>
– Ja, ja, den kära öfverstinnan förstår sig inte på att hushålla, utan gör många och onödiga dépenser och ser inte efter sitt folk, så att de inte få tillfälle att lura och bedraga henne, åtminstone gör hon det inte här. 
<sec/>
– Det skall du inte säga, lilla Brita-Nora. Öfverstinnan Löwen är ett lika förståndigt som dygdigt och ädelmodigt fruntimmer, och om hon nu måste depensera en del, som vi kunna tycka är onödigt, så beror detta på hennes vacklande hälsa, liksom man ock på den får skylla den bristande tillsynen öfver barn och tjänstfolk. Men du har satt så många myror i hufvudet på mig, att jag näppeligen kan sofva. Så mycket är säkert, att jag inte önskar fröken Löwen för Jacob Jan, fast jag vid tillfälle skall höra mig för hos Ehrensparre, hvad han månde svara, ifall en dylik offert från Jacob Jans sida skulle ifrågakomma, för då blir det farbror Gjörwell, som skall vara böneman både hos modern och morbrodern. Naturligtvis skall jag lägga mig ut för gossen, om han önskar det, och säga dem allt det goda om honom, som sägas kan. Ack ja, människan spår och Gud rår. Ser du, Bribri, Brite-Louise och Jacob Jan, det vore ett par efter mitt sinne. Jacob Jan förstår sig bra på min lilla yrhätta, och hon har det rätta taget med honom, han är aldrig älskvärdare, än då de äro tillsammans. Och säkerligen aldrig lyckligare. Hvem vet hvad det hade blifvit af mig, om jag inte hade fått min Bribri. Och hvem vet hvad det blir af Jacob Jan, om han inte tar en flicka som vår Brite-Louise lofvar att bli, söt och rar och god och välsignad, utan får en kall kakelugn som fröken Gustafva. Kors, sofver Brit-Nosen redan? Ja, hon känner sig nog lugn, då hon tänker, att hon slipper få Jacob Jan till måg. Jag vånne jag kunde sofva, men mig hålla tankarna vaken. Jacob Jan och Gustafva Löwen, hvem hade kunnat tro något sådant? 
<sec/>
Då Gjörwell morgonen därpå efter en sömnlös natt kom ut i matsalen och såg Brite-Louise stå vid fönstret och trumma en marsch och inte vända sig om och pussa honom, förrän han påminte henne därom, frågade han henne om Jacob Jan sagt, att han skulle komma till middagen. 
<sec/>
– Nej, det gör han inte. Han var upptagen, sade han. 
<sec/>
– Af tjänstgöring? 
<sec/>
Brite-Louise nickade. 
<sec/>
– Sade han, att han hade tjänstgöring? 
<sec/>
– Nej, söta far, det gjorde han inte. Det är jag som säger det för att retas med honom. Fröken Gustafva, förstår pappa. 
<sec/>
– Ja, ja, söta mor säger detsamma. Och när båda mina Britor säga det, får jag väl tro det. 
<sec/>
– Öfverstinnan Löwen tycker inte om Jacob Jan. 
<sec/>
– Hur vet Brite-Louise det? 
<sec/>
– Det syns väl. Och det är därför de skola resa till Runsa i öfvermorgon och inte stanna månaden ut som ämnadt var. 
<sec/>
– Och hvarför tycker inte öfverstinnan Löwen om Jacob Jan? Vet min sockerpulla också det? 
<sec/>
– Det är väl därför att hon märker, att han inte kuschar för henne. Söta mor tycker heller inte så värst om Jacob Jan. 
<sec/>
– Sir man på. Och allt detta vet min lilla Brite-Louise så säkert? 
<sec/>
Brite-Louise nickade och såg mycket allvarsam och förnumstig ut. 
<sec/>
Så kom söta mor in med den rykande kaffekitteln. 
<chapter/>
<chaptername>Kap14</chaptername>

<chaptername>XIV.</chaptername>

<chaptername>Familjebekymmer.</chaptername>

<sec/>
Öfverstinnan Löwen med sina döttrar var ej länge kvar på Runsa denna gång. Öfverstinnan hade oro i kroppen och längtade tillbaka till Stockholm. Hon hostade och var klen och ansåg det nödvändigt att rådfråga professor Bergius om sina lungor. Således kommo de allesammans snart åter och togo in i sitt gamla logis i Storkyrkobrinken. 
<sec/>
Visserligen hade uppehållet i Stockholm denna gång ej behöft räcka längre än några dagar, högst en vecka, ty redan vid öfverstinnans första besök hos professor Bergius tröstade denne henne med att hennes lungor ej voro så angripna som hon trott, men då hade öfverstinnan redan beslutat att hyra bostad öfver sommaren på Kungliga Djurgården, och samma dag professorn sade henne, att vistelsen på landet var det bästa för henne och att hon med snaraste borde återvända till Runsa och dess friska luft, hyrde hon en möblerad våning vid Allmänna gränd. 
<sec/>
Fänrik Anckarström kom genast på visit. Han kom med hälsningar från Gjörwells och med förfrågningar hur öfverstinnan och fröknarna befunno sig efter flyttningen till Kungliga Djurgården. 
<sec/>
– Jo, min bäste fänrik, egentligen är detta en högst obekväm bostad, rummen äro ganska små och låga, och någon vidare utsikt kan man ju inte skryta med. 
<sec/>
– Hvarför är mamma alltid missbelåten? frågade fröken Gustafva. Mamma bestämde sig ju för den här bostaden, därför att den var den bästa, fastän nästan dubbelt så dyr som de andra vi besågo. Här är väl alldeles utmärkt. Kom hit och se, fänrik Anckarström. Är inte detta en vacker utsikt? 
<sec/>
– Oändligt vacker. 
<sec/>
– Det är ju bra, att du är nöjd, Gustafva, det är ju det viktigaste. Hvad frågar du eller någon annan efter hur jag har det, sade öfverstinnan och reste sig för att lämna rummet. Professor Bergius hade förbjudit henne all förargelse och alla sinnesrörelser, och inte lönade det sig någonsin att disputera med Gustafva. Hon ville ha rätt och skulle ha rätt, och hennes stackars sjuka mamma hade ingenting annat att göra än att ge vika. 
<sec/>
Allt detta hann öfverstinnan säga, innan hon stängde dörren. 
<sec/>
Fröken Gustafva bet sig hårdt i läppen och svarade ej ett ord, men hon skiftade oupphörligt färg, blef först likblek och sedan mörkröd. 
<sec/>
– Har det alltid varit såhär? frågade Jacob Jan sakta. 
<sec/>
– Åja. Det har alltid varit svårt. Först var mamma martyr för pappa, och när han inte längre stod ut, utan reste sin väg – jag förmodar, att det var därför han rymde ur riket – så är mamma martyr för oss, synnerligast för mig. Allt som går galet är aldrig hennes egen skuld utan alltid någon annans, oftast min. Allting sker af kärlek och undfallenhet för mig, och mamma, som gäller för att vara den mest uppoffrande mor i världen – fänriken kan ju fråga sin farbror Gjörwell – är i själfva verket den största egoist och despot. Det är inte min mening att klaga för fänriken, men sinnet kan ibland rinna öfver. Det är minsann inte alltid lätt och roligt att vara barn och äldst och älskling, tillade hon bittert. 
<sec/>
– Jag vet precis hur det är, svarade Jacob Jan tvärt. Det har jag också varit. Det har förstört min barndom och min ungdom och har satt märke på mig för hela lifvet. 
<sec/>
De stodo en lång stund tysta bredvid hvarandra. Slutligen sade Jacob Jan: 
<sec/>
– Det går ändå an, så länge de lefva och man vågar tala om dem, så som fröken Gustafva nyss gjorde och som jag ibland, då det var alltför svårt, brukade göra med min informator eller med farbror Gjörwell. Det värsta kommer, när de äro döda. Då kan man inte säga något, än mindre handla emot deras vilja, om den än varit aldrig så afvita och oförnuftig eller orättvis, utan att man blir straffad för det. 
<sec/>
– Hvarför ser fänrik Anckarström sig om? Här finns ingen som hör oss. 
<sec/>
– Jo, det finns, svarade Jacob Jan. 
<sec/>
Gustafva Löwen ryste. 
<sec/>
– Fänriken ser väl inte spöken på ljusan dag. Fänriken gör mig spökrädd. 
<sec/>
– Förlåt, fröken Gustafva. Sådant skall man inte tala om. Jag gör det aldrig. Det var bara därför att fröken Gustafva – – –  
<sec/>
Innan han hunnit tala till slut, kom öfverstinnan tillbaka. 
<sec/>
– Är det en konspiration, som ni hålla på med? Ni se så högtidliga ut och på samma gång så vettskrämda. 
<sec/>
– Jag konspirerar aldrig, svarade Jacob Jan häftigt. Och inte heller tror jag, att fröken Löwen brukar göra det. 
<sec/>
– Ånej vars. Gustafva sticker inte under stol med sin mening, det skall den nådige Guden veta. Bär det redan af, fänrik Anckarström? Ja, hälsa då så hjärtligt till assessorn och tacka honom för vänlig förfrågan och bed honom och hans goda hustru att inte totalt glömma bort mig. Säg honom, att han inte skall vara bekymrad för mig. Det reder sig nog. 
<sec/>
Jacob Jan kysste öfverstinnan på hand och bugade sig för fröken Gustafva till afsked. De växlade en lång blick med hvarandra. 
<sec/>
Det var nog så, att Gjörwell fått en del bekymmer för familjen Löwens räkning. Först var det den stora oron för öfverstinnans hälsa. Nästan dagligen, då han gjorde sin morgonpromenad kring Djurgården, var han inne hos öfverstinnan och förhörde sig om hennes hälsotillstånd, och lät detta mindre tillfredsställande eller var humöret nedstämdt, skickade han Brita-Nora till öfverstinnan. Brita-Nora var inte blott en half doktor själf och föreskref och ordinerade för släkt och vänner, som om hon varit en hel, hon hade så mycket nytt att berätta och hon var så aimabel och munter, att öfverstinnan alltid blef glad åt hennes besök och bad henne snart komma åter. Och det gjorde Brita- Nora så innerligt gärna. Intet gladde hennes Gjörwell mera än att se medlemmar af den egna och den Ehrensparreska familjen förtroligt umgås med hvarandra. Men utan oro kunde det ju inte aflöpa. Öfverstinnan hade alltid ondt om pengar, och fast Gjörwell annars tyckte, att hon var den förträffligaste fru i världen, måste han för sig själf erkänna, att det kunde bära så till, att hon lånade af honom och glömde att betala. Om han ej själf varit fattig, hade detta ju intet haft att betyda, allt hvad han hade i lifvet hade han att tacka sin välgörare och fosterfader för, och denna sin skuld hade det varit en lycka för honom att få gälda till någon af de Ehrensparreska barnen, såvida han ej nu själf måst upptaga ett penninglån och betala hög ränta på det för att kunna bispringa öfverstinnan, och detta var en alltför bekymmersam sak för den redlige mannen. Det var ju ej tal om att han inte skulle få betaldt, blott han direkt vände sig till Gustaf Ehrensparre, men det ville han inte göra i brådkastet. Och öfverstinnan – 
<sec/>
Så var det också denna ledsamhet med Jacob Jan, som nu rent ut sagt honom, att han blifvit kär i fröken Gustafva Löwen, och bad farbror Gjörwell tala hans sak hos modern och morbrodern. De båda unga voro öfverens om att, ifall de erhölle släktens bifall, gifta sig, sedan Jacob Jan nästa elfte maj fyllt tjuguett år. 
<sec/>
En lycka var det, att Gjörwell var så väl förberedd, i annat fall hade han kanske låtit märka mera af sin missräkning. Som det nu var, hade Jacob Jan i alla fall ej svårt att begripa, att farbror Gjörwell var föga nöjd och belåten med det tilltänkta partiet. 
<sec/>
Det hade varit på återvägen från en lång aftonpromenad på Djurgården som Jacob Jan tagit tillfället i akt och anförtrott Gjörwell hvad som låg honom om hjärtat. 
<sec/>
Luften var tjock af dimma, något ganska ovanligt för årstiden, ty man hade hunnit till sista veckan i juni, och Gjörwell hade tagit Jacob Jans arm för ledning och stöd under vandringen ner till Djurgårdsstadens brygga. 
<sec/>
– Är du alldeles säker på att du älskar fröken Gustafva Löwen och inte har andra motiv för att vilja äkta henne? frågade Gjörwell, sedan de en stund efter Jacob Jans förtroende gått tysta bredvid hvarandra. 
<sec/>
– Ja, det är jag. Jag tänker härvidlag inte på hennes pengar, fast de nog voro goda att ha, då ju arfvet efter min far inte går till mera än 150,000 daler och lefnadssättet här i Stockholm är mycket dyrt. Men fröken Gustafva liknar inte sin mor, utan är sparsam och förstår sig på att handhafva pengar, så att vi reda oss nog, skall farbror Gjörwell se. 
<sec/>
– Nej, fröken Gustafva är i intet lik sin mor. 
<sec/>
– Jag vet, att farbror Gjörwell till den grad är fäst vid den Ehrensparreska släkten, att detta anses för ett brott, men vill farbror Gjörwell vara rättvis, är det väl inte så i alla delar. Nog har öfverstinnan Löwen sina fel, hon som andra. 
<sec/>
– Jag har nog märkt, att hennes äldsta dotter tycker sig kunna mästra denna förträffliga mor, och detta är något, som jag ej kan gilla och alldeles inte begripa. 
<sec/>
– Farbror Gjörwell har alltid dömt och kommer alltid att döma andras familjeförhållanden efter sina egna. Fröken Gustafva Löwen har inte haft någon lycklig barndom eller ungdom, jag hoppas kunna bereda henne en lyckligare framtid. 
<sec/>
– Således har hon talat med dig om sina sorgliga familjeförhållanden? 
<sec/>
Jacob Jan svarade tämligen häftigt: 
<sec/>
– Jag har talat med henne om mina. 
<sec/>
– Och öfverstinnan Löwens äldsta dotter har kanske i gengäld anförtrott dig, att hennes mor är hård och orättvis mot henne, liksom du anser, att din salig far har varit det mot dig – och det är på en sådan sympati som du bygger hoppet om din framtida lycka. 
<sec/>
– Fröken Gustafva har inte sagt mig, att hennes mor är hård. Hon kan ha andra fel. Hvarför är farbror Gjörwell mot sin vana hård och orättvis? 
<sec/>
– Är jag det, min gosse? Det var inte meningen. Jag tänker blott på din framtida lycka och på hennes, därför att hon är sin mors dotter, och sin morfars dotterdotter. Jag har allaredan, skall jag säga dig, låtit Gustaf Ehrensparre förstå, att något sådant som detta var i görningen, han känner dig ju ej personligen, tycker blott att du är väl ung och att detta har kommit hastigt på, men jag tror, att han kommer att lita på mitt omdöme och mitt förord. 
<sec/>
– Och vill farbror Gjörwell vara beskedlig och gifva mig detta förord i sinom tid. Var viss om att jag har en redlig vilja att göra fröken Gustafva lycklig och att jag uppriktigt älskar henne. 
<sec/>
– Då du säger mig detta, har jag ingen anledning eller rätt att tvifla på ditt ord. Du har många ungdomsfel, men du hör ej till dem som tro sig själfva om för godt och på sanningens bekostnad förgylla upp sina handlingar och bevekelsegrunder. Jag skall, när du önskar och bestämmer, skrifva till Ehrensparre och äfven tala din sak inför öfverstinnan Löwen. För framgången kan jag ej svara, men jag skall göra mitt bästa. 
<sec/>
– Det blir nog ingen lätt sak vis à vis öfverstinnan. 
<sec/>
– Har du skäl att tro, att öfverstinnan skulle vara emot ett parti mellan dig och sin äldsta dotter? 
<sec/>
– Ja, fröken Gustafva har låtit mig förstå, att hennes mor ej hyser sympati för mig, och som farbror Gjörwell kanske observerat, låter öfverstinnan Löwen i sina omdömen om människor snarare leda sig af sympati och antipati än af verkliga förhållanden. 
<sec/>
– Nej, det har jag alldeles inte observerat. Men nu skola vi vara aktsamma, när vi gå ner till bryggan för att låta ro oss öfver. Är det verkligen här vi skola vika af? En sådan svår dimma, jag ser inte handen för ögonen. 
<sec/>
– Lita bara på mig, farbror Gjörwell, blunda gärna, jag skall föra tryggt och rätt, jag har skarp blick och jag ser för oss båda. Så där ja, nu går jag först ner i båten. Stå bara stilla och räck mig handen. Det gick ju galant. 
<sec/>
– Ja vars, nog kan man lita på dig, Jacob Jan, du sviker inte. Tack för hjälpen, och tack också för förtroendet. Jag skall heller inte svika. 
<chapter/>
<chaptername>Kap15</chaptername>

<chaptername>XV.</chaptername>
begrafning. 
<sec/>
Hennes Majestät änkedrottning Lovisa Ulrika, född prinsessa af Preussen, hade aflidit på Svartsjö slott den sextonde juli tidigt på morgonen, och den 24 juli väntades det kungliga liket till Stockholm. Det skulle ditföras sjöledes, och hela Stockholm var på benen för att skåda den underbara synen af ett liktåg till sjöss. Stora folkmassor trängdes nere vid Kornhamn, där landstigningen skulle ske, och ju senare på dagen det blef, desto större blef trängseln och otåligheten. Man visste, att hela rådet och kungens hela hof redan klockan sex på morgonen begifvit sig till Svartsjö, att slupen, som förde det kungliga liket, skulle vara klädd med svart sammet och rikt ornerad med begrafningsemblemer i silfver, att sviten skulle följa i flera än tretti slupar, prydda med svarta flaggor och vimplar, och att, då likflottiljen passerade Drottningholm, kungen och kronprinsen skulle sluta sig till den i egna slupar, och man gladde sig åt den präktiga åsynen af detta imposanta och ovanliga skådespel. 
<sec/>
Redan vid sjutiden på aftonen hade man trott sig kunna motse den lugubra eskaderns ankomst, och på den svartklädda debarkeringsplatsen och kring likbåren väntade den stora skara af herrar, som skulle bära den kungliga likkistan upp till slottet. Dessa herrar och kavaljerer buro den allra djupaste sorgdräkten såsom efter föräldrar, pleureuser, långhalsdukar, breda fållar, redgansstrumpor, rudkarduansskor, krusflor till skärp, rosetter och kring hatten och öfverklädda knappar i kläderna. De förnäma fruntimmer, som kommit tillstädes, voro i flanell, krusflor, smäck och gravor. Flertalet af de män och kvinnor af Stockholms borgarskap, som strömmat ner till Kornhamn för att åse likfärden, voro också anständigtvis klädda i svart, liksom själfva massan af folket, såvidt tid och omständigheter det tillåtit. 
<sec/>
Det var således en dystert utseende folkmängd, som timme efter timme väntade begrafningsflottiljens ankomst. Först vid tiotiden och då det redan började betänkligt mörkna, kom den långsamt och högtidligt roende, båt efter båt, slup efter slup. Först den imposanta svarta likslupen med den höga katafalken och tronhimlen. Så Hans Majestät konungens och Hans Kungliga Höghet kronprinsens slupar, så hertiginnans af Södermanland slup och den stora processionen af de andra båtarna med riksråden och riksrådinnorna och alla kavaljererna och damerna vid de olika hofven. Det var en rysansvärdt skön syn, skada blott att ankomsten blifvit så fördröjd, att mörkret började falla på, hvilket visserligen gjorde åsynen af de långsamt framroende svarta sluparna och det sorgklädda likföljet ännu mera dyster och skräckingifvande, men lät de längre bort stående åskådarna gå miste om de väl uttänkta detaljerna i den stora likprocessionen. De som varit nog lyckliga att komma närmast sågo emellertid, hur riksråden lyfte likkistan från slupen samt buro den till båren, där grefvar och baroner mottogo den och buro den på likbåren upp till kungliga slottet. De fingo också se konungen, som såg mera otålig än sorgsen ut, och den lille tre och ett halft år gamle kronprinsen till fots åtfölja processionen. Kronprinsen var högst ovanligt allvarsam och högtidlig. 
<sec/>
– Stackars liten, hvad han skall vara sömnig och trött, sade en fattig hustru halfhögt, då han gick förbi. Men lille kronprinsen var inte sömnig och trött, han gick och tänkte på hur hans farmor sett ut den enda gången han hade fått komma till henne för några dagar sedan och att han varit så rädd för henne, då hon låg i den stora sängen och han blifvit lyftad upp i den för att kyssa och klappa henne, som han blifvit tillsagd att göra. Nu låg hon i den stora svarta kistan, och han gick i likprocession efter henne i sin djupa sorgdräkt alldeles lik kungens och de andra herrarnas. Men högtidligare och allvarligare än någon i följet gick den lille kronprinsen hela vägen från Kornhamn till det Kungliga slottet. 
<sec/>
Under en veckas tid skulle Hennes Majestät änkedrottningens lik ligga till åskådande för allmänheten på sin lit de parade i stora ordenssalen. Hans Majestät kungen skulle under tiden återvända till Drottningholm, där hofvet vistades, och den siste juli skulle begrafningen äga rum. 
<sec/>
Fänrik Anckarström hade vakten vid en af Riddarholmskyrkans portar på änkedrottningens begrafningsdag. Trängseln vid denna port var särdeles stor, och stränga order hade blifvit gifna att ej i kyrkan insläppa någon, som inte var försedd med personligt tillståndsbevis. Hans Majestät kungen hade för de vakthafvande officerarna vid sitt lifregemente i likhet med bruket i Versailles infört den lilla svarta vaktkäppen med hvit elfenbensknopp, och Jacob Jan stod nu och önskade, att käppen antingen varit tillräckligt lång för att sträckas ut som barriär mot de påträngande eller att man haft tillstånd att på annat sätt använda den, i stället för att den vid ett trängseltillfälle som detta enbart var till besvär och ej till ringaste nytta. Folkmassan trängde hänsynslöst på, och det ville oändlig påpasslighet till af den vakthafvande officeren för att utestänga de många obehöriga och skaffa in de förhållandevis få personer, som hade rättighet att inkomma i kyrkan. Hettan var mycket tryckande och trängseln svår, och fänrik Anckarström hade fullt upp att göra för att sköta sin tjänst med tillbörligt aktpågifvande och lugn. Synnerligast detta sista var en vansklig sak för den lätt uppbrusande Jacob Jan, som, då envisheten hos någon af de mest skådelystna blef alltför stor, röt ett »tillbaka där» med dundrande röst. Det var utan jämförelse den svåraste tjänstgöring Jacob Jan haft, och allteftersom tiden för processionens ankomst närmade sig och trängseln tilltog, önskade han, att han lyckligen och väl hade Hennes Majestäts begrafningsdag öfverstånden. Han hade i natt drömt om sin far. Det var en sådan hemsk och besynnerlig dröm. Han stod i sin svepning vid en korsväg och sade till Jacob Jan – – –  Nej, det var för ohyggligt. Här ville det blott till att passa på. Trängseln blef allt svårare och svårare. Men nu återstod endast en kort stund, innan dörrarna skulle stängas och ingen sedan ha rättighet att inkomma i kyrkan genom denna port. 
<sec/>
Men denna sista stund var också den svåraste. Där kom nu en herre med flera fruntimmer, som han armbågade fram genom trängseln på det mest vettlösa sätt. När denne herre nådde kyrkodörren, där vakthafvande officeren stod, sade han kort: »Handelsborgmästaren Johan Ekerman» och sträckte fram tillståndsbeviset. Också lät Jacob Jan honom genast passera, men då borgmästaren samtidigt ville tränga in med sig sina många fruntimmer, visade han dem höfligt, men bestämdt tillbaka. Borgmästaren och hans damer låtsade ej höra, utan trängde fortfarande på. Jacob Jan blef het, men behärskade sig och sade mycket sansadt: – Tillståndsbeviset gäller endast herr borgmästaren personligen, ingen af det öfriga sällskapet äger tillträde. 
<sec/>
Men ej heller detta låtsade borgmästaren om, utan sökte fortfarande att tränga sina fruntimmer förbi vakten. 
<sec/>
– Damerna måste återvända, befallde Jacob Jan i sin sträfvaste ton och sökte att med den korta vaktkäppen spärra ingången genom kyrkporten. 
<sec/>
Borgmästaren bemödade sig att föra undan käppen och skaffa sitt följe inträde, men det lyckades honom ej att rubba den en hårsmån. 
<sec/>
– Herr borgmästaren har rättighet, men inga fler. Haf godheten skynda sig, ifall inträde önskas, om ett par minuter stänges kyrkan, sade Jacob Jan, som han själf tyckte, med underbart långmod. Men ingenting hjälpte mot detta sällskaps hårdnackenhet. 
<sec/>
– Kom bara med, ropade borgmästaren till damerna och antydde för dem, att de skulle smyga sig under käppen. 
<sec/>
Då förgick Jacob Jans tålamod. 
<sec/>
Han höjde vaktkäppen och gaf i hastigheten borgmästaren ett par rapp öfver armen. 
<sec/>
Den förfördelade vände sig om, likblek i ansiktet och darrande af ilska. 
<sec/>
– Min herres namn, hväste han. 
<sec/>
– Jacob Johan Anckarström. 
<sec/>
– I morgon dag anmäler jag min herre hos öfversten för regementet, som är Hans Majestät konungen. Lita på det. 
<sec/>
Jacob Jan höjde på axlarna. 
<sec/>
– Nu stängas dörrarna. Skall min herre in eller ut? Jaså, in. Var så artig. 
<chapter/>
<chaptername>Kap16</chaptername>

<chaptername>XVI.</chaptername>

<chaptername>Konungens nådiga réprimande.</chaptername>

<sec/>
På eftermiddagen gick Jacob Jan ut till Djurgården. Då han kom in i öfverstinnans förmak, var familjen samlad kring tebordet, och Gjörwell läste högt ur dagens Stockholmspost det vackra odet Vid Hennes Kongliga Majestät Änkedrottningens död. Han gjorde ett tecken åt Jacob Jan att sätta sig ner. 
<sec/>
– Jag har strax slutat, sade han, det återstår blott två verser, den sista är mycket vacker. Och Gjörwell läste med rörd stämma: 

»Folk! känn ditt sår, men tillbed den dig slog – då Himlen i sin famn det lif tillbaka tog, som från dess väsen ursprung ledde, han om ditt väl med ömhet mån uti din Drottnings sköt beredde ett lika dyrt och längre vårdadt lån. 

Gläds, snart en telning uppväckt blifver som skygga skall Lovisas graf; men vid den skatt dig Gustaf gifver glöm ej hvem dig en Gustaf gaf.» 
<sec/>
– Du småler, Jacob Jan. Ja, du har rätt, inte heller jag tycker om »Ett lika dyrt som längre vårdadt lån» som allusion på Hennes Majestät drottningens med lifsfrukt välsignade tillstånd. Man hade mycket lätt kunnat rätta det felaktiga i den raden. De första orden äro för mycket mot styrkan af den känsla, som bör härska, de sista äro ej riktiga. Man hade kunnat säga: »Ett en gång lika dyrt och lika dyrkadt lån.» Men de sista fyra raderna äro i mitt tycke ojämförliga. En renhet och enfald utan like, fullt af något så ljuft och patetiskt, att den som ej röres af sådana verser måste vara obegripligt hård och kall. 
<sec/>
Gjörwell var helt ifrig. 
<sec/>
– De äro mycket vackra, sade Jacob Jan. Jag smålog inte heller åt dem, det var då farbror Gjörwell läste »men tillbed den dig slog», som jag oförhappandes kom att tänka på något, som hände mig i förmiddags under vaktgöringen i kyrkan. Jag råkade nämligen i hettan gifva handelsborgmästare Ekerman, som var högst påträngande, ett par rapp öfver armen med vaktkäppen. Mannen blef arg och hotade att anmäla mig hos kungen. 
<sec/>
Gjörwell fällde Stockholmsposten i golfvet och han stirrade så förskräckt på Jacob Jan, att denne gjorde sig beredd på en faderlig straffpredikan. En sådan kom ej, endast ett mycket ängsligt: 
<sec/>
– Gud gifve, att detta ej har några farliga följder. Om du faller i onåd hos kungen, är du förlorad. Kan du intet göra? Kan jag intet göra? Det gäller törhända hela din framtid. 
<sec/>
– Jag skall villigt erkänna, att jag förgick mig i häftigheten, något annat kan jag inte göra, sedan må straffet bli efter förtjänst. Några dagars rumsarrest har jag väl förtjänat och får. 
<sec/>
– Men hvad skall fänriken taga sig till, om han faller i onåd hos kungen ocsh får hela sin framtid förstörd? inföll öfverstinnan ifrigt. 
<sec/>
– Därom kan inte rättvisligen vara tal. Jag bör ha och jag får väl några dagars arrest. 
<sec/>
– Var inte mannen, som fick sina välförtjänta rapp, en ämbetsman? frågade Gustafva, i det hon räckte Jacob Jan en kopp te. 
<sec/>
– Jo, det var en af borgmästarna. 
<sec/>
– Jag tycker, att en ämbetsman, särskildt en borgmästare, borde vara den förste att rätta sig efter gällande föreskrifter, och vore jag kungen, satte jag inte min fänrik utan min borgmästare i arrest. 
<sec/>
Jacob Jan drog på mun. 
<sec/>
– Detsamma tänkte jag just nu. Men det rättvisaste är, att vi få arrest båda två. 
<sec/>
– Ack, min käre Jacob Jan, kungen straffar inte borgmästare Ekerman, det kommer helt och hållet att gå ut öfver dig, sade Gjörwell med en bekymrad skakning på hufvudet. 
<sec/>
– Så får jag väl lof att lefva och trifvas utan kunglig nåd, utbrast Jacob Jan otåligt och reste sig upp. 
<sec/>
– Skall Anckarström redan gå? frågade öfverstinnan sötsurt. 
<sec/>
Hon hade gifvit sitt bifall till förlofningen, lättare och snarare än någon kunnat vänta, men hon ångrade sig också allaredan, och då hon som nu var särskildt missnöjd med den tilltänkta mågen, duade hon honom inte. 
<sec/>
– Ja, det är allt bäst. Jag är ledsen öfver att jag kom och störde läsningen och oroade damerna och farbror Gjörwell. 
<sec/>
– Jag är inte orolig det minsta grand, sade Gustafva och gjorde sig beredd att följa fästmannen ut i förstugan. 
<sec/>
Jacob Jan kysste öfverstinnans framsträckta hand. 
<sec/>
– Får svåger mörk arrest? Svåger blir väl inte slagen i bojor? frågade Margaretha hviskande, då Jacob Jan tog afsked af henne. 
<sec/>
Han skakade på hufvudet. 
<sec/>
– Nej, det blir jag sannerligen inte. Det straffet skulle jag också lida utan att klaga, om jag hade förtjänat det, men det har jag inte den här gången. 
<sec/>
– Jag skall tänka på Jacob Jan i sitt fängelse, ropade Jeana Löwen högt. 
<sec/>
Jacob Jan rynkade ögonbrynen, och Gustafva utbrast: 
<sec/>
– Prata inga dumheter, så är Jeana beskedlig. 
<sec/>
– Nå, nå, nå, tag inte så illa vid dig, tillrättavisade öfverstinnan sin äldsta dotter. 
<sec/>
Då de båda unga kommit ut i förstugan, drog Jacob Jan sin fästmö till sig, slöt henne i sina armar och kysste henne med ovanlig häftighet och eld. 
<sec/>
– Bry sig inte om dem, Jacob Jan, sade Gustafva. Alla Ehrensparrar taga stora saker lätt och småsaker svårt, och assessorn hör ju till familjen. Nu talas det om kunglig onåd och den stackars Jacob Jans förstörda bana. Och mamma gråter öfver att hon alltid har en sådan otur och att detta just skulle hända henne, och assessorn gråter väl med för sällskaps skull. Och jag blir arg som ett bi både å Jacob Jans och egna vägnar. Måtte jag blott kunna tiga! 
<sec/>
– Och hvad säger Gustafva själf? 
<sec/>
– Jag säger, att Jacob Jan gjorde rätt. Jag skulle ha gjort detsamma. 
<sec/>
– Nej, det skall Gustafva inte säga. Jag förifrade mig, men karlen retades. Jag får kanske sitta inne en vecka – 
<sec/>
Gustafva slog båda armarna om Jacob Jans hals och kysste honom häftigt. 
<sec/>
– Du skall väl ha något att minnas, då vi äro skilda, hviskade hon. Gå nu, gå! Man ropar på mig. 
<sec/>
Då Gustafva åter kom in i förmaket, hörde hon Gjörwell säga: 
<sec/>
– Ett sådant utbrott af häftighet har Jacob Jan mig veterligen inte haft sedan barndomen. Jag är mycket, mycket bekymrad. Måtte kungen i sin mildhet öfverse och förlåta, i annat fall kommer denna förseelse säkerligen att straffas hårdare än med några dagars arrest, som Jacob Jan förmodar. Jag är mycket orolig för hans framtid – 
<sec/>
– Tror assessorn, att han får sitt afsked från gardet? frågade öfverstinnan. 
<sec/>
– Man har ju skäl att frukta det värsta. Allt beror på vår nådige konung. 
<sec/>
Aftonen förflöt under mycket tryckt stämning. Fröken Gustafva sade ej ett ord, och då samtalet ej ville vika från den en gång inslagna banan om olyckan med Jacob Jan och det straff, som han hade att vänta, reste hon sig så hastigt, att stolen föll i golfvet, och utan att ge sig tid att ställa upp den gick hon ur rummet och smällde dörren hårdt igen efter sig. 
<sec/>
Assessor Gjörwell låtsade se ut genom fönstret, men öfverstinnan sade: 
<sec/>
– Gustafva är lika häftig och oresonlig och envis som Jacob Jan, och Jacob Jan är lika häftig och oresonlig och envis som Gustafva. Jag har allt att vänta mig bra mycken glädje af det äktenskapet. Nåja, jag kanske inte upplefver det, och lika bra kan det vara. 
<sec/>
Fänrik Anckarström hade varit uppkallad till kungen, och då han efter en kort audiens utkom, skyndade han sig så hastigt nerför trappan, att ingen af kamraterna fick tillfälle att fråga hur det gått för honom. 
<sec/>
– Naturligtvis har han fått sitt afsked, sade de sinsemellan. Det var ju inte att vänta annat, och han såg fasligt arg ut. 
<sec/>
Jacob Jan nästan sprang till sitt logis. Han ville inte råka någon och inte tala med någon. Finge han blott vara ensam en liten stund, skulle han sansa sig. Det som händt honom var alldeles ej det han väntat och det han beredt sig på, och som han ej var en snabbtänkt människa, var det mycket pinsamt för honom, då något ej utföll så som han beräknat. 
<sec/>
Han hade väntat och beräknat allt utom det som händt. Kungen hade stått midt inne i rummet, och när Jacob Jan blef stående vid dörren, mättes han med en besynnerlig blick från hufvud till fot. Han hade ej fått säga ett ord, och kungen hade yttrat blott en enda mening. 
<sec/>
Var det nu på själfva orden eller på tonen och blicken, som det kom an? Orden voro väl nådiga, men tonen var gemen och blicken var otäck. Och Voltemat hade varit Jacob Jans gode vän, och Voltemat hade blifvit orättvist behandlad af kungen. 
<sec/>
Jacob Jan måste tänka efter och fundera för att få klart för sig hvad han hade att rätta sig efter, innan han råkade farbror Gjörwell eller öfverstinnan Löwen. Med Gustafva hade han velat tala, men henne fick han ej råka i enrum. 
<sec/>
Jacob Jan blef mörkröd, och han bet sig i läppen – där vid porten stodo farbror Gjörwell och hans blifvande svärmor och väntade på honom. 
<sec/>
– Öfverstinnan var alltför orolig och alltför ifrig att få reda på utgången för att kunna vänta och bad mig följa sig hit. 
<sec/>
– Nå, hur blef det? Hvad sade kungen? Jag dör af oro och nyfikenhet. Nå, så tala då, Jacob Jan! 
<sec/>
Jacob Jan dröjde ännu ett ögonblick, inte för att besinna sig på ordalydelsen af kungens ord, utan för att lugna den egna häftigheten, som höll på att koka öfver vid detta oförmodade och oönskade möte. Ändtligen svarade han kort och kallt: 
<sec/>
– Kungen sade: Kom ihåg, min käre Anckarström, att er fullmakt är af samma dag som Voltemats. 
<sec/>
– Hvad betyder nu det? Hvem är Voltemat? 
<sec/>
– En ung man, som inte på det artigaste sätt kom ur gardet, svarade Gjörwell hastigt, men tilllade ögonblickligen: 
<sec/>
– Var det allt? Fick du inte afsked? Kanske inte ens arrest? 
<sec/>
– Nej, det var allt. 
<sec/>
– Finns det i världen en så mild kung som vår? Och därtill hvilken nåd och grannlagenhet äfven uti själfva uttrycket, som råder i denna réprimande, utbrast Gjörwell entusiastiskt. 
<sec/>
– Voltemat var min gode vän, och kungen behandlade honom orättvist, då han afskedade honom ur gardet. 
<sec/>
– Men du själf blef nådigt behandlad, Jacob Jan. Inte ens några dagars arrest fick du. 
<sec/>
– Jag hade hellre velat hafva arrest. Det hade varit ett straff, som jag hade förstått, detta förstår jag alldeles inte. 
<sec/>
– Jag förstår inte dig, Jacob Jan, sade Gjörwell. Inser du då inte hvilken nåd och skonsamhet kungen har visat dig? 
<sec/>
– Jag hade hellre velat ha ett verkligt straff, hellre mitt afsked än denna nådiga hotelse, som kommer att ligga mig i fatet, hvad helst jag företager mig. Det är nog bäst, att jag själf begär mitt afsked. Det passar mig bättre att förekomma än förekommas. 
<sec/>
– Jag tror du är tokig, Jacob Jan. Ungdomen är omöjlig nu för tiden, utbrast öfverstinnan häftigt. 
<sec/>
– Ja, hvad kunde du begära bättre än detta? frågade Gjörwell fogligt. 
<sec/>
– Jag ville haft rent och öppet spel, antingen en hel förlåtelse eller helt straff. Som det nu var, är det mig absolut som om han sagt: »Jag tänker ha dig i godt minne till nästa gång, min gosse lille.» För mig blir nästa gång mycket snart, ifall jag stannar kvar vid gardet. Råkar jag bara nysa ovålandes, kommer jag flux bort på samma sätt som Voltemat. Det är mycket bättre att gå själfmant med heder än att bli bortsparkad. Får jag igen min ackordsumma och kaptens afsked, så går jag. Jag skall tala med Gustafva härom i morgon, ifall öfverstinnan tillåter. Jag hoppas och tror, att hon skall förstå och gilla mina skäl. 
<sec/>
– Det gör hon säkerligen, svarade hennes mor tvärt. Och hvad det angår, så är det inte värdt att vi byta ord om den saken. Professor Bergius har framför allt ålagt mig lugn. Jag tål inte att höra dispyter eller att själf disputera. Vill assessorn ha godheten att ledsaga mig hem. Farväl. 
<sec/>
Jacob Jan gjorde honnör och blef stående ett ögonblick, men endast ett, det nästa sprang han uppför trapporna in i sitt rum och kastade sig som han gick och stod på sängen. Han försökte reda tankarna. Hvarför var han så upprörd? Hvarför kände han det, som om något alldeles förskräckligt händt honom? Hade ej farbror Gjörwell och öfverstinnan rätt, som tyckte, att han tagit kungens réprimande alltför häftigt och oresonligt, då han sagt, att han för den skull ej stod längre ut att tjäna vid gardet. Jo, jo, häri hade de rätt. 
<sec/>
Men det var ej heller detta, som på ett så våldsamt sätt bouleverserat hela hans inre. Det var, att han, då han det ögonblicket stod inför kungen, plötsligen hade känt afsmak och vämjelse för honom. Han hade förut i kungen skådat den främste hjälte och riddersman i landet, som väl kunde handla nyckfullt och begå misstag, men som dock i själen var rättvis och sann. Det var det hårda, korta skrattet och den af lömsk mildhet tindrande blicken, som på en gång förvandlat den store kungen. Förut hade han alltid hos kungen sett det strålande, snillrika och upphöjda, men i dag hade han också sett något annat. Det var, som om en mask fallit och det riktiga ansiktet kommit fram. Och detta ansikte var en ful skråpuk, en falsk och farlig människas ansikte. Alla de smygande, förklenande rykten om kungen, som han förut hört men aldrig en sekund trott på, blefvo nu på en gång till dagsens sanning. Allt det han förut beundrat och tryggat sig till, förvandlades i ett nu till det gröfsta komediantspel och den gemenaste falskhet. 
<sec/>
Han kände en rent animal motvilja för kungen. Den mannen var det honom omöjligt att tjäna. Han måste bort ur gardet, därför att han hatade och kände vämjelse för kungen och visste, att sådan som han sett honom i det ögonblicket, skulle han alltid se honom. Det kändes som en oreparerlig olycka att liksom i en uppenbarelse ha fått se, att denne man ej var den han trott honom vara. Han låg länge och försökte intala sig, att det ej var så. Men det kunde ej bortresoneras, det var något, som kommit blixtsnabbt öfver honom, men som aldrig skulle utplånas eller mildras. 
<sec/>
Han pinade sig trött af att tänka på detta och somnade in, där han låg, hårdt och tungt. Han drömde om sin far, som han alltid gjorde, då han var upprörd. 
<sec/>
Lilla söta Brite-Louise Gjörwell tyckte alldeles inte, att Jacob Jan var sig lik. Hon skyllde på fröken Gustafva Löwen och påstod, att hvar gång Jacob Jan varit med henne, var han inte mera den gamla Jacob Jan. 
<sec/>
– Hon gör honom missnöjd med allt, påstod Brite-Louise. Hon skulle uppmuntra Jacob Jan, då han ser svart, skulle hon inte det, söta far? 
<sec/>
– Jo visst, min söta flicka, men det har sig nog inte så lätt för henne, som själf är tung till humöret. 
<sec/>
Gjörwell höll upp att skrifva och lade ner fjädern. 
<sec/>
– Ser du, Jacob Jan påstår, att han på omvägar från allra högsta ort anbefallts att ackordera bort sin beställning, då ett sådant fel som det han begick vid Hennes Majestät änkedrottningens begrafning inte med mindre kan försonas. Kanske är det så, men det kan också mycket väl hända, att Jacob Jan missuppfattat något yttrande af Hans Majestät, som förts vidare af en eller annan viktighetspelle. Och nu har han därtill fått i sitt hufvud, att alla se snedt på honom, därför att kungen gör det. Men att kungen gör det, är säkerligen endast en inbillning af honom. Hans Majestät hade inte gifvit honom denna nådiga och sant faderliga réprimande, om han hade velat tvinga honom att taga afsked. Det var endast och allenast en välbehöflig varning att för framtiden taga sig i akt, det är min oförgripliga mening. Säkert är emellertid, att Jacob Jans förifring begrafningsdagen var lika beklaglig som den på detta sätt kan blifva olycksdiger för honom. 
<sec/>
– Men det är inte sant, som han sade i går, att också vi efter denna händelse ha blifvit förändrade mot honom. 
<sec/>
– Säger han det? Sade han också, att jag har blifvit förändrad mot honom? 
<sec/>
– Ja, det gjorde han. »Det kungen säger, är Guds ord för farbror Gjörwell,» sade han. Men då blef jag ond och gick min väg och lät honom stå där ensam med skammen. 
<sec/>
– Mig veterligen har jag inte blifvit förändrad mot honom, sade Gjörwell och gick fram till fönstret för att ansa sina blommor. Medan han sysslade med dem, sade han: 
<sec/>
– Jacob Jan anar inte hvad allt jag gör för honom. 
<sec/>
– Jo, han säger, att pappa alltjämt är hans goda pappa i mycket, men att han inte desto mindre märker, att hjärtelaget mot honom inte är detsamma. Inte någon af oss har samma hjärtelag mot honom som förut, säger han. 
<sec/>
Brite-Louise hade lagt dessa Jacob Jans hårda ord så tungt på sinnet, att blotta tanken på dem smärtsamt upprörde henne. Det ryckte kring mungiporna, och tårarna kommo henne i ögonen. 
<sec/>
– Min lilla sockerpulla skall inte gråta för detta, sade Gjörwell och klappade henne sakta på hufvudet. 
<sec/>
– Det är inte heller därför, snyftade Brite- Louise. För det är inte sant. Vårt hjärtelag är detsamma för honom, men hans är inte detsamma för oss. Och det sade jag honom. Och äfven hvems skull det är. Han blef förfärligt ond på mig – 
<sec/>
– Nå, nå, min lilla flicka, Jacob Jan har nu mycket att tänka på och mycket som oroar och irriterar honom. Han vill gifta sig så snart som möjligt, och det har stått hårdt på, innan jag har lyckats utverka släktens samtycke därtill. Nu sedan detta är klart och afgjordt, négocierar han om afskedet. Och i och med att han beslutat sig för detta, måste tanken på Lindö öfvergifvas, och jag vet hvad det kostar på honom, fast han tiger därmed. 
<sec/>
– Han sade i går, att det blir för dyrt för honom att som gift bo i Stockholm och att han skall flytta härifrån och bosätta sig på landet. Då tar han Lindö på arrende, tänkte jag, men jag vågade inte fråga. 
<sec/>
– Nej, min söta flicka, Jacob Jan vill inte bo på Lindö som arrendator. Han vill endast komma dit som ägare. Annars hade det passat bra, då hofjunkare Ekenstjernas arrende i år utgår. Det blir väl tvärtom så, att Jacob Jan säljer sin del i Lindö till bröderna. Det är det enda kloka under dessa omständigheter, då han så tidigt skall sätta bo och hustrun ej medför något betydande i pengar. Men att omständigheterna äro sådana, är så galet som väl möjligt. Han skulle ha stannat kvar i tjänsten och väntat med att gifta sig. Härtill har jag rådt, men han tager inga råd, och han förstår inte sitt eget bästa. Han misstyder meningen med kungens réprimande och är gramse på Hans Majestät i stället för att vara djupt tacksam för den oförmodade mildhet, som har bevisats honom. Det blir hans olycka. Men inte skall Brite-Louise gråta för Jacob Jans skull, utan i stället sätta sig ner och läsa en af Gessners idyller högt för mig, eller skall jag ropa på Stafva och låta henne göra det? Om Brite-Louise gråter så, kan hon ju inte läsa. Så där ja. Läs nu högt och tydligt, och låtom oss glömma alla förtretligheter. Vi ha ingen lång tid på oss. Jag skall om en stund bege mig till gudstjänsten, klockan half tolf kunna du och Stafva möta mig i Kungsträdgården. Eftersom det är söndag och vackert väder, skola vi göra en utflykt och förströ oss. Bara vi tre, söta mor vill vara hemma. Vi gå först till Rosenbad, och där sätta vi oss i en roddbåt och fara till Carlberg på Clarasjön och Carlbergsgrafven. Jag skall i förbifarten visa er den gamla Malmgården och den våningen, där vi bodde, då båda mina söta flickor föddes. Och vi skola gå ikring i Carlbergsträdgården, där jag så ofta under förlofningstiden vandrade tillsammans med söta mor. Vi skola gå stora alléen fram utmed dammen och sätta oss på en af bänkarna vid orangeriet. Men först af allt skall min Brite-Louise riktigt torka bort tårarna, och så skall hon läsa den här idyllen af vår Gessner, så att vi komma i den rätta andakten för vår pastorala söndagsutflykt. 
<chapter/>
<chaptername>Kap17</chaptername>

<chaptername>XVII.</chaptername>
affärer. 
<sec/>
Året var till ända, och ett nytt hade börjat. Då detta nya år ingick, såg Jacob Jan för sig hur han ville, att det skulle gestalta sig för honom. Han skulle ha sitt afsked med kaptens karaktär och den utlagda ackordsumman tillbaka, han skulle arrendera en gifvande egendom på drägliga villkor, och innan årets slut skulle han vara gift med Gustafva Löwen. Och märkligt nog gick allt detta i uppfyllelse. Kungen beviljade honom i april afsked och hugnade honom därvid i nåder med kaptens namn och heder. Ackordsumman fick han till fullo åter, och den första september gifte han sig med Gustafva Löwen och flyttade med henne till ryttmästarebostället Mällösa i sitt kära Wallentuna. 
<sec/>
Kapten Anckarström trifdes väl som landtbrukare och som äkta man. Han och Gustafva voro grufligt förälskade i hvarandra, och Gustafva var mycket belåten att ha kommit hemifrån, helst öfverstinnan sista tiden varit obeskrifligt kinkig och irritabel och visat mycken bitterhet både mot dottern och den blifvande mågen, och det var till alla parternas belåtenhet, då bröllopet ändtligen var öfverstökadt och de nygifta installerat sig i det nya hemmet, där Gustafva kunde styra och befalla efter sitt eget hufvud. 
<sec/>
Som det också passade Jacob Jans lynne bättre att befalla än att taga order och lyda, var också han belåten med att ha lämnat gardet, fast han ofta med bitterhet återkom till tanken: Kungen skulle ha straffat mig efter förtjänst och inte lekt med mitt öde. 
<sec/>
I öfrigt var hans sinne i bättre jämvikt, än det någonsin varit, under denna första tid af hans äktenskap. Det var inte fråga om att Jacob Jan inte skötte sig väl som arrendator på Mällösa. Han lade själf hand vid allt och skydde inte något arbete, hur hårdt det var. Därtill var han en god hushållare och lyckades oaktadt de svåra missväxtåren att årligen lägga tillsammans en summa af minst ett tusen riksdaler. Pengarna lånade han ut i stället för att slösa bort dem på nöjen och vällefnad och var en ovanligt stadig ung man. Men en sträng och hård husbonde var kapten Anckarström, liksom nådig kaptenskan var en sträng husfru. Om bönderna ej uppfyllde sina åligganden, gjorde kaptenen utan förskoning utmätning hos dem, och då sinnet rann på kaptenskan, kunde det visst hända, att pigorna i häftigheten fingo ett par duktiga örfilar. Däremot var kapten Anckarström aldrig orättvis, och han straffade aldrig i häftigheten. Men som han prompt höll på, att andra skulle gentemot honom visa samma rättrådighet, som han visade gentemot dem, och ej ville frivilligt efterskänka ett jota af sin rätt, låg han ofta i processer, som han vanligtvis förlorade. Och hvar gång Jacob Jan förlorade en process eller misslyckades i en spekulation, hade han sömnlösa nätter af oro för de sinas framtid. Hur skulle de kunna reda sig, ifall han tidigt skulle gå bort? Han tänkte på sin far, som hade varit en starkare karl än han själf och som så snart fått dras med en sjuklig kropp och dött i sin bästa mannaålder. 
<sec/>
Jacob Jan tänkte oftare än någonsin på sin far, sedan han själf fått en son. Han hade aldrig kunnat föreställa sig, att faderskänslan var så stark och mäktig. I allt hvad han företog sig, tänkte han på sitt barn. Han gick oupphörligt upp i sängkammaren till Gustafva för att få se sin lille Gustaf Adolf, och Gustafva, som alldeles ej var så barnkär som han, måste skratta åt alla de fullkomligheter han upptäckte hos gossen och alla de planer han gjorde för hans uppfostran, som i allt skulle bli olik hans egen. Om blott den lille finge lefva, skulle Jacob Jan sörja för att han skulle få en lycklig barndom, oändligt mycket lyckligare och lugnare än hans egen varit. Men gossen dog efter knappa sex veckor, och sedan dess vantrifdes Jacob Jan på Mällösa och gaf sig ingen ro, förrän han arrenderat Thorsåker och kunde flytta dit. Han fick detta arrende på de drägligaste villkor af major Rudbeck och väntade sig stora fördelar däraf. Han talade ej med någon om sin sorg, men tungsinnet och grubbleriet fingo åter makt med honom. Han tänkte på att han säkerligen aldrig skulle få flera barn, åtminstone ingen son, som skulle lefva efter honom och bära hans namn. 
<sec/>
Följande året fick han emellertid en liten dotter, vid hvilken han snart ömt fäste sig. Det var ju ej detsamma, som om det varit en son, men då han lyfte den lilla Stafva i sina armar eller strök sin kind smekande öfver hennes hand eller lät henne lugga sig i det vackra, lockiga håret eller bar henne omkring på ägorna, kände han sig lycklig. Det var en rörande syn att se med hvilka förtjusta blickar Jacob Jan betraktade sin lilla dotter, då hon hade slumrat in på hans arm eller satt och lekte i höet, medan han själf gick omkring och gaf sina order. 
<sec/>
Sällan var han inne i Stockholm, och när han det var, vantrifdes han. Svärmodern, som ömsevis vistades på landet och i Stockholm, var kinkigare att komma till rätta med än någonsin, och farbror Gjörwell höll alltid med henne och förebrådde Jacob Jan hans bristande hänsyn och ömhet mot detta förträffliga fruntimmer. Men det var stört omöjligt för Jacob Jan att ingå på alla hennes idéer och hugskott. Han måste bevaka sin och sin hustrus rätt och kunde inte opåtaldt tillåta, att öfverstinnan styrde och ställde med allt, som rätteligen tillhörde barn och barnbarn, helst som hon nu stod i begrepp att lagligen skilja sig från öfverste Löwen. 
<sec/>
Något som också gaf anledning till många förvecklingar var, att major Ehrensparre plötsligen aflidit på våren 1785, och som han hade varit enda brodern och haft sex omyndiga systrar, hade han varit dessa sina systrars förmyndare. De voro nu tillika med öfverstinnan Löwen major Ehrensparres rätta arfvingar. Emellertid hade Ehrensparre alltsedan 1781 också varit förmyndare för öfverstinnans i Ryssland sig uppehållande man. Nu blef assessor Hallenborg utsedd att öfvertaga dessa förmynderskap, hvaraf för assessorn uppstod den skyldighet att i major Ehrensparres stater och för dess sterbhus göra reda för det Löwenska förmynderskapet, för hvilket major Ehrensparre aldrig hade redovisat. 
<sec/>
Men då assessor Hallenborg ej kunde på en gång vara förmyndare för öfverste Löwen och gifva sig själf som förmyndare för det Ehrensparreska huset kvitto och décharge för Löwenska arfvet, så måste någon kurator förordnas, som kunde påse och åtala förmyndareräkningen. Härtill blef för öfverste Löwens räkning hans morbror, hofrättsrådet Bildenschiöld, förordnad, intill dess att förmyndare för honom framdeles kunde tillsättas. Jacob Jan förmodade emellertid, att hofrättsrådet Bildenschiöld som kurator säkerligen skulle begära en stor arfvodesbelöning för det kuratel, som han öfvertagit, och som han tyckte, att en dylik utgift var högst öfverflödig, önskade Jacob Jan att själf öfvertaga detta kuratel. Men härpå ville öfverstinnan på inga villkor ingå, helst som hon visste med sig, att hon af bror Gustaf hade uppburit 6,000 riksdaler specie af det Löwenska arfvet från Snogeholm jämte åtskilligt lösöre också därifrån. Det kom till ganska häftiga uppträden dem emellan, hvarvid Gjörwell tog öfverstinnans parti mot den förre myndlingen och förebrådde honom, att han bemötte sin svärmor ej allenast utan vördnad, utan ock med hårdhet. Jacob Jan lät sig ej sägas detta utan att med häftighet försvara sig. 
<sec/>
Men det var tyvärr ej blott i detta, som han och Gjörwell voro af olika meningar, utan hvad värre var, de voro det också med hänsyn till kungen och regeringssättet. Jacob Jan råkade under tingstiderna ganska mycket häradshöfdingen i Wallentuna och Sollentuna, Nordell, och af denna herre hörde Jacob Jan många ogynnsamma omdömen och reflexioner öfver rikets ställning, som bekräftade hans egna åsikter. Då Jacob Jan inför Gjörwell envist höll med de belackare, som klandrade kungens långa och dyrbara resor i dessa nödårstider, och därtill påstod, att det efter Scheffers afgång skulle gå på tok för landet, då ju den största ostadighet härskade också i rikets styrande, blef Gjörwell lika utom sig af sorg och bedröfvelse, som då Jacob Jan talade vanvördigt om sin svärmor. Giftermålet med Gustafva Löwen hade i stället för att än mera tillknyta bandet mellan Jacob Jan och den Gjörwellska familjen kommit att skilja dem från hvarandra. Andra unga män hade introducerats i familjen och intagit hans plats, och då Jacob Jan tyckte sig märka, att han ej behandlades med samma kärlek och förtroende som förr, drog han sig sårad tillbaka. 
<sec/>
Öfverstinnan Löwen hade vintern åttisex oförmodadt flyttat till Stockholm. Hon ville vara i hufvudstaden för sina läkares och sina affärers skull. Hon ville rådgöra med lagkunniga män och vänner för att få rätt gentemot sin måg, med hvilken hon nu stod på ganska spänd fot. Äfven Anckarströms bodde denna vinter i Stockholm, och första tiden besökte Gustafva sin mor, medan Jacob Jan var stadd på resor. Gustafva kunde ej medfölja honom, då hon åter var i välsignadt tillstånd. Men öfverstinnan vägde för den sakens skull ingalunda sina ord, utan började en vacker dag tala om »den käre Jacob Jans spekulationsresor». – Jag har hört, att han flera gånger besökt mina systrar på Dybeck, och nu är han ju och hälsar på sin farbror i Stralsund, som är ogift, sade hon försmädligt. Gustafva rusade upp i vredesmod. Det ena ordet gaf det andra, mor och dotter skildes åt i ovänskap, och hvarken Jacob Jan eller Gustafva besökte öfverstinnan mera. 
<sec/>
Nu hade emellertid öfverstinnans tillstånd så förvärrats, att hon knappt orkade sitta uppe och åhöra den skrift till Kongl. Majestät, som assessor Hallenborg godhetsfullt uppsatt för henne och som, så snart hon gillat och underskrifvit den, skulle inlämnas till Göta Hofrätt. 
<sec/>
Öfverstinnan satt i en stor hvilostol, ombäddad af kuddar, hennes ansikte var så tärdt, och hostan lät så genomträngande, att det var en ömk att se och höra henne. 
<sec/>
– Jag blef allt så mycket sämre, sedan jag fick de där papperen från Jönköping, sade hon i en klagande ton. Gud vet hur det går för mig. 
<sec/>
Assessor Hallenborg hade tagit plats midt emot öfverstinnan vid fönstret, snön föll i stora, tunga flingor, och öfverstinnan höll sin hand framför ögonen, som om allt detta hvita bländat henne. 
<sec/>
– Kanske jag skall återkomma en annan gång, sade assessorn, fast det väl nog vore bäst, om detta med det snaraste inlämnades. Men om ej fru öfverstinnan orkar – –  
<sec/>
– Jo, var så god och begynn, herr assessor. Det är säkerligen alldeles som det skall vara, men jag skall väl höra det, innan jag undertecknar. 
<sec/>
Assessorn började. 
<sec/>
»Stormäktigste, Allernådigaste Konung! 
<sec/>
Hos Eders Kongl. Majestät hafver min måg, herr kaptenen Jacob Johan Anckarström däröfver i underdånighet sig besvärat, att Eders Kongl. Majestät och Rikets Göta Hofrätt genom utslag den 27 juni förlidet år till kurator för min i Ryssland varande man, öfversten därstädes Sten Joachim Löwen, eller att utreda och förvalta det efter hans farbroder, aflidne kaptenen C. J. Löwen, honom tillfallna arf, förordnat herr hofrättsrådet Bildenschöld, sedan min broder, major Gustaf Ehrensparre, som detta kuratel förut förestått, med döden aflidit.» 
<sec/>
– Ja, Herre Gud, att bror Gustaf skulle dö! Hade han lefvat, hade alla dessa svårigheter inte uppstått. Fast, har man dem i familjen som vilja bråka, så hjälper ingenting. Har jag för mycket trott mig vara i min rätt, så får jag nu umgälla det. 
<sec/>
Medan öfverstinnan talade, passade assessorn på att taga sig en pris, stoppade så snusdosan i byxsäcken och knäppte några korn från spetskråset och från papperet, innan han fortsatte. 
<sec/>
»Som vid denna frågas afdömande min rätt härunder beror, täckes Eders Kongl. Majestät i nåder tillåta mig att härvid underdånig påminnelse afgifva. 
<sec/>
»Då Kongl. Hofrätten till kurator för min mans arf förordnat en hederlig, skicklig och erfaren ämbetsman, borde min måg, kapten Anckarström, så mycket mindre härvid hafva att påminna, som herr hofrättsrådet Bildenschiöld är min mans köttslige morbror och således är den som med största ömhet kan och ej lärer underlåta att vårda min mans egendom. 
<sec/>
»Ehuru mycken aktning och kärlek jag äger för min käre måg, synas dessa hans underdåniga besvär och den försummelse af aktning emot mig som dess svärmoder han vid detta tillfälle visat, då han utan att inhämta mitt samtycke anhåller om förmynderskapet, ej allenast för min man utan äfven för mina döttrar, ej kunna lämna det förtroende för honom, att jag kan samtycka till denna hans underdåniga anhållan, isynnerhet då vid hans år ej kan väntas den erfarenhet, som vid förvaltandet af ett kuratel eller förmynderskap erfordras. Då lagen tillägger mig rättighet att själf vårda mina tvenne omyndiga döttrars arf samt att för dem äfvenledes själf utnämna den till förmyndare, för hvilken jag äger förtroende, lärer min mågs begäran att härutinnan mig oåtspord kränka mina rättigheter allra minst hos Eders Kongl. Majestät tillskynda honom nådigt bifall till denna hans underdåniga ansökning.» 
<sec/>
– Håll upp ett ögonblick, så är herr assessorn beskedlig. Bör det ej i skriften inflyta, att min måg, kapten Anckarström, vågat yppa sin åstundan att med en kostsam flyttning vilja bo i Skåne på Snogeholm, som aldrig kunnat gifva högre revenue än årligen högst 1,000 daler silfvermynt och med den förbättrade hushållning, som hofrättsrådet Bildenschiöld nu nyligen där verkställt efter den plan, bror Gustaf i lifstiden lagt, knappt kan uppdrifvas högre än till tvåhundra à tvåhundrafemti riksdaler specie årligen. Och huru mina bägge ogifta döttrar skulle kunna vara belåtna med sin svågers hushållning på sådant sätt å Snogeholm, torde tiden utvisa till deras skada. Skulle vi ej också kunna tillägga, att om min måg får det om händer, som han önskar, det kan hända att det mesta varder förtärdt – – –  
<sec/>
– Nej, nådiga fru öfverstinna, det är bäst att inte skrifva allt detta, som ju endast härleder sig från skvaller, antaganden och förmodanden, då kapten Anckarström visserligen är ett ungt och hänsynslöst brushufvud, men aldrig visat sig vara annat än en hederlig karl. 
<sec/>
Öfverstinnan suckade. 
<sec/>
– Jag hade gärna velat ha det så som jag nyss sade. Mina systrar på Dybeck ha skriftligen för mig omtalat detta projekt med Snogeholm, och det har retat mig nästan lika mycket som det pretenderade förmynderskapet öfver mina döttrar. Blir inte åtminstone denna sista punkt ytterligare betonad? Min käre måg tycks ha fått den fixa idéen, att han skall vara familjens öfverhufvud, eftersom vi endast äro fruntimmer, men jag har skött mig och mina döttrar, innan den valpen var torr bakom öronen. Det är det jag ville säga honom. 
<sec/>
– Jag har betonat detta på följande sätt: »Så länge jag kan vårda mina döttrars egendom, och då jag ej afsagt mig rättigheten att förordna förmyndare för mina döttrar, torde Eders Kongl. Majestät ej heller betaga mig en sådan rättighet, då jag densamme ej förbrutit.» 
<sec/>
– Jo det är bra, och hvad det beträffar att jag skulle förbrukat mina döttrars arf – det har han sagt mig rakt i ansiktet – så svarar jag, att 2,000 daler kopparmynt personen i kost och underhåll om aret inte varit för mycket. Det bevisas väl bäst därigenom, att den summan gärna gifves i Stockholm för husmanskost två gånger om dagen, ett enda litet rum och inskränkt lefnad, hvarförutom allt annat måste betalas, om det så endast är ett äpple eller ett bud öfver gatan. I det stället ha mina barn njutit all frihet i hela mitt hus och öfver allt hvad jag ägt, mat, rum, möbler och tjänstefolk. Ja också öfver mig själf, som genom min egen möda besparat dem den månatliga utgiften för hårfrisör för minst sex plåtar person, äfvenså ha min jungfru och min piga varit sysselsatta med deras uppvaktning liksom ock med den sämre klädsömnaden, under det de själfva varit ockuperade med sina undervisningar och sina grannlåtsarbeten. Härtill kommer, att jag med ett betryckt sinne och utsläpad sjuk kropp inte mera gjort mig visibel för världen utom för mina barns skull, hvilka det ingalunda gagnat att stänga ifrån allt umgänge. 
<sec/>
– Visserligen, visserligen inte, sade assessor Hallenborg, som redan förut sökt afbryta öfverstinnans svada och som nu tillade: – För att återkomma till denna skrift ... 
<sec/>
Men öfverstinnan Löwen lät sig ej hejdas, utan fortsatte efter en skarp hostattack: 
<sec/>
– Det har sålunda endast varit för mina döttrars skull, som jag i flera år måst hålla ett kostsamt hushåll, som med all justice kunde ensamt ha beräknats på dem, då på mig allenast borde påföras hvad jag hade behöft betala för min ringa och obetydliga mat och mitt husrum i ett hederligt prästhus på landet, då detta varit det lefnadssätt jag valt, om jag varit barnlös, men i öfrigt i lika omständigheter och penningbrist. För mina döttrars personer har jag i stället hållit i huset för mat och lön mamsell, informator, fransyska, som jämte spelmästare, dansmästare, språkmästare och andra deras enskilda sällskaper varit mig till stor tunga. Utom allt detta har jag haft många andra utgifter för dem, som ej kunna specificeras, såsom hyrvagn, skjutsresor, hvilka senare gjort den difference, att när jag kunnat resa ensam med en, högst två hästar, har jag varit nödsakad att taga stor vagn och minst fyra hästar och betalt dubbelt i nattläger och drickspengar. 
<sec/>
Åter försökte assessor Hallenborg att afbryta, men öfverstinnan lät honom ej komma till ordet, utan fortsatte: 
<sec/>
– Därtill kommer postporto, lack, pennor, bläck, tråd, garn, synålar, snörband, lyxresor, promenader, som ej aflöpa utan drickspengar och några förfriskande saker och mycket mera, som jag aldrig noterat. Dessutom hafva mina döttrar af kläder och annat, som jag ägt, nyttjat och brukat till skiftes med mig. 
<sec/>
Öfverstinnan höll inne för att hämta andan, och som assessor Hallenborg nu var nära att förlora tålamodet, utbrast han: 
<sec/>
– Ja, men fru öfverstinnan, allt detta går ju absolut inte an att sätta in i denna skrift, utan har jag fortsatt, som följer: 
<sec/>
»Då det ännu är okunnigt huruvida min man öfverste Löwen antingen är död eller lefvande, lärer lika så litet hans arf kunna undergå delning, som min måg tillåtas att under namn af arfsrätt däraf sätta sig i disposition. 
<sec/>
– Det är bra, sade öfverstinnan matt. Är det ännu mycket att uppläsa? Jag vet inte om jag orkar. 
<sec/>
– Nej, det är endast detta. Slutet är blott, att vi hoppas att Kongl. Majestät finner det med lag, billighet och den aktning barn äro sina föräldrar skyldiga öfverensstämmande, att kapten Anckarströms underdåniga besvär och ansökning varder afslagen. Och så anhåller öfverstinnan, att om ej Kongl. Majestät förordnar om förmynderskapet för hennes döttrar, sådant må på Kgl. Hofrätten få ankomma, ifall öfverstinnan ej därom själf kan besörja. Det är ju så min nådiga fru vill hafva det? 
<sec/>
Öfverstinnan nickade. 
<sec/>
– Ja, det är det. Var nu beskedlig och visa mig hvar jag skall underteckna. 
<sec/>
Assessor Hallenborg flyttade sybordet närmare öfverstinnans stol och satte fram skrifschatullet, doppade för henne i bläckhornet och räckte henne fjädern. 
<sec/>
Han följde med blicken den afmagrade, hvita och ännu vackra handens rörelse, då den långsamt och med stora bokstäfver nedritade på papperet: Margaretha Silnecker Ehrensparre. 
<sec/>
Då han strött guldsand på namnteckningen för att få den att hastigt torka, räckte öfverstinnan honom handen, som han bugande kysste. 
<sec/>
– Vill herr assessorn nu öka sin godhet med att ringa på min kammarjungfru. Ringklockan står därborta. Och var beskedlig och räck mig luktvattenflaskan. Tackar. Jag känner mig mycket matt och skall genast låta föra mig till sängs. Ja, som jag säger till assessor Gjörwell: få se, om inte detta blir min död. 
<sec/>
Hon såg till den grad döende ut, då hon slöt ögonen för att utestänga åsynen af den immerfort fallande snön, att assessor Hallenborg ej kom sig för att motsäga henne. 
<chapter/>
<chaptername>Kap18</chaptername>

<chaptername>XVIII.</chaptername>

<chaptername>Aldrig mera.</chaptername>

<sec/>
Öfverstinnan Löwen var död. Gjörwell och hans hustru hade på det allra ömmaste vårdat henne ända till dödsstunden, och då hon var död, lade de henne till hvila i Gjörwells egen graf på Solna kyrkogård. Både Gjörwell och fru Brita-Nora trodde, att Jacob Jans hårdhet mot svärmodern hade påskyndat hennes död, och då han dagen efter begrafningen kom ut till dem på Kaptensudden, tog den blide Gjörwell emot honom stelt och högtidligt, som om han varit en främmande. 
<sec/>
Han bjöd kapten Anckarström sitta ner i soffan under porträttet af öfverstelöjtnant Ehrensparre. Själf satte han sig midt emot honom, och efter en stund af tryckande tystnad sade han: 
<sec/>
– Jag får lyckönska till den nyfödde sonen. 
<sec/>
Jacob Jans ansikte strålade upp. 
<sec/>
– Tack, farbror Gjörwell. Det är för mig en outsäglig lycka att hafva fått denne son. Måtte jag blott få behålla honom. 
<sec/>
– Fru kaptenskan befinner sig väl? frågade Gjörwell med samma orubbliga köld. 
<sec/>
– Jo tack, efter omständigheterna förträffligt, likaså den nyfödde, en präktig gosse. Jag har kastat om namnen Jacob Johan och kallar honom Johan Jacob efter den store Rousseau, som jag mycket beundrar. 
<sec/>
– Det var ju fägnesamt att höra. Då fru kaptenskan befinner sig så väl, skulle det kanske intressera henne att få höra något om sin salig mors sista dagar. 
<sec/>
– Det gör det nog, svarade Jacob Jan kort. Mitt ärende hitut är emellertid att hämta min svägerska hem till oss. Vi ha hört, att Jeana skall till sina mostrar på Dybeck, men då Margaretha kanske inte trifs så väl i Skåne som uppåt landet, vilja jag och min hustru erbjuda henne ett hem hos oss. 
<sec/>
– Den saliga fru öfverstinnan efterlämnar ett testamente, hvari hon, efter hvad hon låtit mig förstå, bestämmer öfver sina båda ogifta döttrars framtid och gör åtskilliga andra förordningar. 
<sec/>
– När gjordes detta testamente, om jag får be, och hur kom det sig, att ett testamente alls blef skrifvet? 
<sec/>
– Det är härom jag önskar tala med Jacob Jan, svarade Gjörwell, och vid nämnandet af det förtroliga namnet, som oförhappandes undslapp honom, blef rösten mildare och vekare. Jacob Jan märkte det och flyttade sig närmare den gamle vännen. Han var mycket allvarlig och stel, men då han hastigt såg på Gjörwell, fick han tårar i ögonen. Det kostade oändligt på honom att bli bemött med denna cirklade höflighet, men han var själf ond och ville inte göra något närmande. 
<sec/>
Gjörwell började: 
<sec/>
– Öfverstinnan Löwen blef alltmera svag, och hoppet om vederfående minskades dagligen, så hos husläkaren som hos oss andra, hvilka uppvaktade henne med vår tjänst. Fröknarna Löwen kunna intyga huru ofta och i det svåraste väglag, fastän så långt afsides boende, min hustru kom till staden, endast för att gå den saliga frun tillhanda. Sjukdomen var en hög grad af lungsot, beledsagad af daglig feber, som således medtog alla krafterna. Den saliga frun hade den godheten att under hela denna sjukdom och allt till sin dödsstund hafva ett oinskränkt förtroende till mig. 
<sec/>
Jacob Jan mumlade några ohörbara ord, och Gjörwell fortsatte med samma jämna röst, som om han läst högt ur en bok, och med ögonen stadigt riktade på öfverstelöjtnant Ehrensparres porträtt öfver Jacob Jans hufvud. 
<sec/>
– Jag kunde således ej, då detta lades till alla de välgärningar jag njutit af hennes salig herr fader och det nådiga bemötande, hvarmed hon i många år hedrat mig, undandraga mig att efterlefva hennes befallningar, ehuru de till en del beledsagades med omständigheter, som sårade andra förbindelser. 
<sec/>
Gjörwell höll upp ett ögonblick, men Jacob Jan sade ej ett ord utan såg envist ut genom fönstret förbi de blommande växterna. Han tyckte, att det var en elak dröm, att farbror Gjörwells hjärta var vändt ifrån honom. Jag behöfver hans kärlek, tänkte han och bet sig hårdt i läppen, då Gjörwell fortsatte: 
<sec/>
– Men den mindre plikten måste vika för den vida större. 
<sec/>
– Naturligtvis, sade Jacob Jan kärft. Och vidare. 
<sec/>
– Utan all min vetskap, ja, mot min förmodan kom den saliga frun hitupp så godt som midt i vintern och drabbades genast af den sjukdom, som lade henne i grafven. Hon föll med sitt val af läkare på vår förnämsta medikus, archiatern Bäck, en gammal kunnig och känslig läkare, som med lika ömhet vårdar den ringaste patient, som han i många år vårdat själfva öfverheten. 
<sec/>
– Archiater Bäck är känd för att vara en af Stockholms allra förnämsta läkare, sade Jacob Jan för att säga något, då assessor Gjörwell åter gjorde ett uppehåll. Det föreföll honom ackurat, som sutte han i kyrkan och åhörde personalier öfver sin salig svärmoder. 
<sec/>
Nu ljöd åter den välkända stämman. 
<sec/>
– Läkemedlen tycktes väl i början göra någon verkan, men med hennes svaga krafter och mest förstörda lungor blef det henne dock omöjligt att upplefva våren eller rättare sagdt sommaren, hvarefter hon högligen längtade för att åter komma till landet. 
<sec/>
Gjörwells röst, som darrat af rörelse, medan han talat om den svåra sjukdomen, skiftade nu ton, och han sade med särskildt eftertryck, som om detta varit det han egentligen ämnade säga: 
<sec/>
– Midt under dessa bekymmersamma omständigheter fick hon några bref från Jönköping, som hon bad mig läsa. Jag hade aldrig tagit någon egentlig kännedom om den saliga fruns ekonomiska eller familjeangelägenheter, utan blott uppvaktat henne med all den öfriga ringa tjänst jag eljest kunnat åstadkomma, men då nödgades jag både läsa och åhöra saker, som voro äfvenså många dolkar genom mitt hjärta, och länge, länge blifver det såret hos mig oläkt. 
<sec/>
Han tystnade. Jacob Jan tog blicken från fönstret och såg frågande och allvarligt på Gjörwell, som om han väntade en närmare förklaring eller anklagelse, ty af tonen och sättet var ej svårt att gissa hvem dessa papper rörde. 
<sec/>
Gjörwell svarade på denna blick med att säga: 
<sec/>
– Jag vill ej inlåta mig på detta, utan blott tillägga, att den nådiga frun uti denna sin belägenhet på sin sotsäng och så högst nära grafvens brädd önskade en lagkunnig man, som uppsatte hennes disposition, hvars innehåll hon själf dikterade. Inför Gud och mitt sista ögonblick kan jag tryggligen bekänna, att jag ingen den ringaste proposition gjort i allt hvad salig fruns affärer beträffar, utan åtlydde blott hennes befallning. Hon underskref sitt testamente några veckor före sin död i närvaro af archiater Bäck och sekreterare Björkegren, hvilka såsom vittnen undertecknade detsamma. Denna disposition, upprepade hon ofta, hade hon blott gjort för sina bägge oförsörjda döttrars skull. Nu, när denna timliga angelägenhet var reglerad, begärde hon af mig en präst, som med Guds ord kunde trösta hennes så djupt sårade sinne, gifva henne nattvarden och bereda henne till döden. Äfven i denna väg fick hon läkare för sin själ uti pastor Roos, med hvilken hon var ganska nöjd, så att hon till allas vår hugnad och uppbyggelse anbefallde sig i Guds hand och ehuru icke utan dödskamp saligen afled sistlidne böndag den sjunde maj på eftermiddagen, såsom jag genast meddelade herrskapet. 
<sec/>
Åter ett ögonblicks tystnad. Så fortsatte Gjörwell : 
<sec/>
– Dessa ha varit de skyldiga ehuru få erkännsamhetsprof jag kunnat visa mot salig öfverstinnan Löwen, som nu hvilar ifrån ett lif uppfylldt af sådan möda och sådana sorger, som hon visserligen inte förtjänat att genomgå, men som hon dock bar med en ovanlig sinnesstyrka. 
<sec/>
Jacob Jan reste sig upp, tog Gjörwells hand och kysste den. 
<sec/>
Gjörwell såg förvånad på honom och sade blott: 
<sec/>
– Och nu skall jag tillkalla fröknarna Löwen, som äro här, och bedja herr sekreterare Råberg, i hvilkens förvar testamentet befinner sig, att komma in och uppläsa det. Jag lät efterskicka honom, då jag fick vetskap om detta besök. Öfverstinnans barn böra ju tillsammans taga del af dispositionen. Fru kaptenskan Anckarström är visserligen förhindrad att närvara, men hennes man är, som sig bör, tillstädes. 
<sec/>
– Ja visst. Sedan skall jag tala vid min svägerska och bedja henne rusta sig för att komma till oss och i sinom tid följa med till landet. Jag stannar kvar här ännu någon tid, tills min hustru är fullständigt återställd. 
<sec/>
Gjörwell svarade ej. Han gick in i nästa rum och återkom efter några ögonblick med fröknarna Margaretha och Jeana Löwen. Fröken Margaretha grät och tycktes vara utom sig af sorg. Fröken Jeana räckte tveksamt Jacob Jan handen. 
<sec/>
– Du följer ju med mig hem, Margaretha, sade han vänligt. 
<sec/>
– Det vill jag gärna, om jag får. Margaretha tyckte om sin vackre svåger och ville hellre bo i närheten af Stockholm och kanske tidtals i själfva hufvudstaden än vistas nere på det trista Dybeck. 
<sec/>
Assessor Gjörwell presenterade sekreteraren herr Råberg för kapten Anckarström och fröknarna Löwen. 
<sec/>
– Var god och tag plats i den här stolen, och när det behagar sekreteraren att uppläsa öfverstinnan Löwen-Ehrensparres testamente, äro hennes arfvingar redo att åhöra det. Som jag är öfverflödig, går jag min väg. 
<sec/>
– Nej, stanna för all del kvar, bad Jacob Jan. 
<sec/>
De djupt sorgklädda systrarna sutto tillsammans i den stora soffan under morfaderns porträtt. Jacob Jan hade dragit fram länstolen till fönstret för assessor Gjörwell, som satte sig till rätta i stolen och knäppte ihop händerna, under det herr Råberg långsamt klippte upp de stora sigillen och vecklade upp det tjocka papperet. 
<sec/>
Jacob Jan stod med handen stödd mot skrifbordet. Alldeles öfver skrifbordet hängde kung Gustafs porträtt, som med strålande ögon blickade ner på honom och med ett hånfullt småleende tycktes åhöra testamentets uppläsning. 
<sec/>
Döttrarna i soffan hade framtagit näsdukarna och tryckte dem mot ögonen, då sekreterare Råberg började läsa: 
<sec/>
»Som den stunden är oviss, när den högste Guden behagar hädankalla mig från detta jordiska, och min moderliga kärlek för mina barn föranlåter mig, medan jag ännu äger styrka och sinnesförmåga, att sträcka min omtanke och vårdnad för dem efter min död, isynnerhet för mina tvenne oförsörjda och omyndiga döttrar, fröknarna Margaretha Silnecker Löwen och Christina Johanna Fredrica Löwen, så har jag velat följande förordna, nämligen: 1:o Att Höglofliga Kongl. Göta Hofrätt täcktes efter min död till förmyndare för bemälta mina tvenne döttrar förordna assessorn i bemälta Hofrätt, välborne herr Magnus Hallenborg eller, om han för oförmodade hinder icke skulle kunna åtaga sig detta förmynderskap eller därmed fortfara, dess broder Ryttmästaren, välborne herr Adolphe Hallenborg, förmodandes jag, att dessa herrar ledamöter icke lära undandraga sig detta besvär. Äfvensom jag har anledning vänta, det Kongl. Hofrätten gillar och stadfäster detta mitt val, grundadt på dessa herrars allmänt kända redeliga och hederliga tänkesätt. 2:o I anseende till mina kära systrar fröknarna Ehrensparres kärlek mot mig och mina döttrar, skulle jag önska, att dessa mina omyndiga döttrar finge efter min död hos bemälte mina systrar bo och vistas eller hos den, som de i samråd med den tillförordnade förmyndaren kunna finna för godt. Men som sådant ej genast kan låta sig göras, förmodar och begär jag, att herr assessorn C. C. Gjörwell täcktes i sitt hus efter min död mina tvenne döttrar emottaga och behålla mot en skälig vedergällning, intill dess att om deras framdeles vistande kan vara förordnadt. 3:o Allt hvad som är min enskilda egendom samt hvad ännu mera af min i Göta Hofrätt liggande pretentionsfråga i Löwenska sterbhuset kan tillfalla mig under sådan natur, att det lagligen kan borttestamenteras, varder härigenom testamenteradt såsom en gåfva och i lika delning emellan alla tre mina döttrar såsom deras alldeles enskilda egendom, dock utan att den af min äldsta dotters man och de tvenne yngres tillkommande männer må kunna disponeras, mindre skingras. 
<sec/>
Jacob Jan rörde sig ej, handen, som låg på skrifbordet, darrade icke, men hans ögon eldades, och den varma färgen på kinden förbyttes till dödsblekhet. 4:o Har jag äfven velat anmoda bemälte herr assessor Gjörwell att om min begrafning i all stillhet besörja och 5:o Kommer denna disposition förseglad att af herr sekreteraren Råberg intill min död förvaras, som då äger att densamma öppna och Kongl. Hofrätten tillkännagifva och, intill dess förmyndare för mina döttrar kunna förordnas och de jämte min käre måg kapten Anckarström tillsammans komma, att mina efterlämnade papper och dokumenter, penningar och befintliga då efterblifvande redbara lösören under försegling och förvar sätta. 
<sec/>
Till yttermera visso har jag detta förordnande i tillkallade vittnens närvaro egenhändigt underskrifvit, som skedde i Stockholm den 18 Martii 1786. 
<sec/>
M. S. Ehrensparre.» 
<sec/>
Det rådde en beklämmande tystnad i rummet, som ej bröts, förrän sekreteraren Råberg sade: 
<sec/>
– Jag får be damerna, herr kapten Anckarström och herr assessor Gjörwell om ursäkt, ifall jag genast försvinner, men min tid är i dag strängt upptagen. 
<sec/>
– Det gör mig ondt, sade Gjörwell, men ett glas vin dricker väl herr sekreteraren i alla fall med oss. Gjörwell fyllde de små spetsglasen med vin de Pajarete och drack sekreteraren Råberg till. Likaledes de unga fröknarna Löwen. Men Jacob Jan, som efter läkarnas råd aldrig vågade förtära något spirituöst, höjde endast glaset och satte det sedan så hårdt ifrån sig på skrifbordet, att foten på det lilla vackert slipade glaset gick i bitar. Men han märkte det ej, åtminstone gjorde han ingen ursäkt. 
<sec/>
När familjen var ensam i rummet med Gjörwell, uppstod åter en tryckande tystnad. Ändtligen sade Jacob Jan: 
<sec/>
– Jag ser intet, som förhindrar Margaretha att bo hos sin syster och mig här i staden och sedan följa oss till landet och stanna där, tills det vidare förordnas om hennes framtida vistelseort, och skulle hon äfven sedermera önska kvarstanna i vårt hus, är det henne hjärteligen unnadt. 
<sec/>
– Salig öfverstinnan önskade, att hennes båda omyndiga döttrar skulle vara under min vård, tills deras mostrar på Dybeck kunde taga emot dem, sade Gjörwell bestämdt. 
<sec/>
Han, som så väl kände Jacob Jan, såg att denne var utom sig af vrede, fastän till utseendet fullständigt kall. Då han hade något att därmed vinna, kunde ingen behärska sig som Jacob Jan, och Gjörwell förstod, att hvad han nu ville vinna var att undgå en brytning med honom själf och hans familj. 
<sec/>
– Gå in till fru Gjörwell, medan vi samspråka, sade han till sina svägerskor. Systrarna gingo genast in till fru Gjörwell och flickorna och stängde dörren väl efter sig. Af Jacob Jans ton och beteende var det lätt att förstå, att han ville vara ensam med Gjörwell. 
<sec/>
– Jag har rättighet att af farbror Gjörwell få veta orsaken, hvarför han anser mig olämplig att ha min svägerska i mitt hus. Det är ju brukligt, att de gifta syskonen taga hand om de ogifta döttrarna tills vidare eller för alltid. 
<sec/>
Gjörwell tvekade ett ögonblick, men tanken på Jacob Jans hårdhet mot svärmodern och alla de lidanden han förorsakat henne, hvilka enligt hans förmenande mycket bidragit att bringa henne i grafven, gjorde den eljest så blide mannen till den grad het, att han utbrast: 
<sec/>
– Tror du inte jag begriper, att du härvidlag blott fikar efter att få förvalta din svägerskas pengar. Det är i stycke med det öfriga. 
<sec/>
Jacob Jan höjde handen som för att slå till, men han hejdade sig. Och då han efter några ögonblick talade, var rösten isande kall. 
<sec/>
– I detta hus kommer jag aldrig mera. Och aldrig mera vill jag tala ett ord med den, som till denna grad förolämpat mig. Tack för det som gjordes för mig, då jag var gosse, och farväl för alltid. Och utan att räcka Gjörwell handen, gick han ut ur rummet, förbi fru Gjörwell och flickorna utan att hälsa på dem och utan att taga farväl af svägerskorna. 
<sec/>
När han kom ner på gatan, hade han ingen hatt på hufvudet, och han stod likblek i portgången och stirrade framför sig, då hans svägerska Margaretha kom nerspringande utför trappan med hans hatt i handen. 
<sec/>
Då hon räckte honom den, frågade hon ängsligt: 
<sec/>
– Hvad är det? Hvad har händt, Jacob Jan? 
<sec/>
– Säg inte Jacob Jan, ingen får någonsin mer kalla mig vid det namnet. Det var hans smeknamn på mig. Han är död för mig. De äro allesammans döda för mig – jag önskar, att jag själf vore död. Han var min gode vän, och jag ville aldrig ha mistat honom. 
<sec/>
Jacob Jan bet sig i läppen, vände hastigt på hufvudet och såg sig öfver sin högra skuldra, som om han trott, att någon stod bakom honom, och utan att yttra ett ord vidare skyndade han sig bort. 
<sec/>
Uppe i biblioteket satt Gjörwell och grät. 
<sec/>
(Slut på förra delen.) 
